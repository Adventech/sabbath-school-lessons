---
title:  Az Értelmes Tanítvány
date:  05/11/2020
---

Jézus Jeruzsálem felé indult a tanítványaival. Heródesben korábban rossz érzést keltett Keresztelő János, ekkor azonban már Jézus aggasztotta a vezetőket, köztük Heródest is. Követőinek a táborába gyűltek szegények és más sebezhető emberek, akik kétségbeesetten vágytak a változásra.

Jézus mindenekfelett reménységet akart hozni a világnak. Ekkorra viszont már biztos volt benne, hogy a legnagyobb hatalommal és kiváltságokkal bírók minden tőlük telhetőt megtesznek küldetése közömbösítése érdekében. Nem akarták, hogy eredményes legyen.

Úgy tűnt, hogy Jézus követőinek belső köre, a tizenkét tanítvány az Ő oldalán akart állni. Ugyanakkor az is kitűnt, hogy nem látnak világosan. Mk 8:31-33 verseiben például a Mester kérte a tanítványait, hogy vegyenek észre valamit, ami nehezen volt látható. Vagyis lelkileg még akkor is vakok voltak arra, ami igazán számított (lásd Mk 8:37). Ez a háttere annak az esetnek, amikor Jézus találkozott valakivel, aki viszont látott.

`Olvassuk el a vak koldus, Bartimeus meggyógyításának a történetét Mk 10:46-52 szakaszában! Figyeljük meg, milyen könyörületes volt Jézus! A vak ember látni vágyott, és ez vezetett el a döntéséhez, hogy kövesse Jézust az úton Jeruzsálem felé. Vajon Márk rá akart mutatni a többi tanítvány és Bartimeus közötti különbségre? Ennek fényében tehát mit jelent számodra követni a Mestert?`

Bartimeus látni szerette volna kisbabák göndör fürtjeit és az aratásra érett búza színét. A látás azonban a fizikai dolgoknál többre is vonatkozik, vagyis ez a történet a lelki látásról szól, a megértésről, felfogni azt, ami a Mesternek igazán fontos. Egy dolog a fizikai látás, ami valóban fontos, Jézus tudja ezt. Csakhogy azzal is tisztában van, hogy szíve mélyén minden ember új és jobb életre vágyik.

`Olvassuk el Zsid 5:12-14 szakaszát! Mit tanít ez a rész az igazi nevelésről?`

---

#### Ellen G. White idézetek

A mozgásban levő tömeg láthatta volna Őt, ám senki sem vágyott igazán látni Jézust. A hit egyetlen tekintete is megindította volna szerető szívét, és kiárasztotta volna kegyelmének áldásait, ám miközben az emberek tudatában voltak lelki szegénységüknek, nem érezték, hogy szükségük van Krisztusra. De nem így a vak Bartimeus! Egyedüli reménysége Jézus volt. Miközben várakozott és figyelt, egyszer csak lépteket hallott, és megkérdezte: „Milyen léptek zaja hallatszik?” A járókelők elmondták neki, hogy épp itt megy el a Názáreti. Kifejezett vágyakozással kezdett kiáltani: „Jézus, Dávidnak Fia, könyörülj rajtam!” A közelében állók próbálták elhallgattatni, de ő még hangosabban kiáltotta: „Dávidnak Fia, könyörülj rajtam!” Kiáltása meghallgatásra talált. Kitartó hite jutalomban részesült. Nem csak fizikai látását nyerte vissza, hanem megnyíltak értelmének szemei is. Krisztusban meglátta Üdvözítőjét, és lelkében felragyogott a feddhetetlenség Napja. Mindazok, akik Bartimeushoz hasonlóan felismerik, hogy szükségük van Krisztusra, és hozzá hasonló lelkesedéssel és eltökélten viszonyulnak a Megváltóhoz, meg fogják kapni azt az áldást, amire régóta vágynak. – Sons and Daughters of God, 126. o.

Ne maradjunk örökre gyermekek az ismeret és a lelki tapasztalatok terén. Ne maradjunk annál nyelvezetnél, amit az használ, aki csak a közelmúltban fogadta el Krisztust, hanem imáink és prédikációink növekedjenek a bölcsességben, miközben haladunk előre az igazság megélésében…

Isten számos lehetőséget és előjogot adott számunkra, és amikor majd eljön az utolsó nagy nap, meg fogjuk látni, hogy mit valósíthattunk volna meg, ha felhasználjuk a mennyei segítséget. Megláthatjuk, hogy mennyit növekedhettünk volna a kegyelemben; s amikor majd úgy látjuk mindezt, ahogyan Isten látja, akkor ráébredünk, hogy valójában nem növekedtünk a Krisztus mércéjére, és akkor majd azért fogunk bánkódni, hogy bárcsak lelkiismeretesebbek lettünk volna.

Isten nem akarja, hogy a kezdők szintjén maradjunk. Művében szüksége van mindarra, amit itt a földön elsajátíthattok értelmi képességeitek valamint határozott ítélőképességetek terén. Ő azt szeretné, hogy érjétek el a legfelső lépcsőfokot, ahonnan már beléphettek Isten országába. – Sons and Daughters of God, 330. o.

Sok lélek éhezi az élet kenyerét. Így kiáltanak: „Kenyeret adjatok nekünk, és ne követ! Kenyeret akarunk!” Tápláljátok ezeket a veszendő lelkeket. Lelkipásztoraink ne feledjék, hogy a kisdedeknek nem a legkeményebb eledelt kell adni, mivel ők még nem ismerik az igazság alapelveit úgy, ahogy mi ismerjük és hisszük. Istennek minden időben volt egy különleges üzenete az adott korszakban élők számára. Hasonlóképpen rendelkezünk mi is a korunknak megfelelő üzenettel. Ám még ha sok is a mondanivalónk, lehet, hogy kis időre vissza kellene azokat vagy azok egy részét tartanunk, mivel az emberek még nem állnak készen a befogadásukra. – The Voice in Speech and Songs, 327–328. o.