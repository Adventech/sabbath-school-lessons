---
title:  A Munka Különböző Oldalai
date:  06/12/2020
---

`„Fölismertem, hogy nem tehet jobbat az ember, mint hogy örvendjen, és jót tegyen egész élete során. De még az is Isten ajándéka, hogy az ember eszik és iszik, és jól él fáradságos munkájából” (Préd 3:12-13, ÚRK).`

A munka minden fennhéjázástól mentes szó. Többféle célja lehet. Dolgozni kell, hogy legyen étel az asztalunkon, fizetni tudjuk a számlákat és még egy keveset félre is tehessünk nehezebb időkre. A munka elvesztése általában még annál is rosszabb, mint ha az embernek nehéz munkakörülményeket kell elviselnie.

A munkája révén az ember értékesnek érezheti magát. Ha megkérdezik: „Te mit csinálsz?”, „Mivel foglalkozol?” – általában azt válaszoljuk, hogy „Dolgozom.” Sok nyugdíjas tovább dolgozik, legalább részidőben, amíg az erejéből futja, akár fizetésért, akár önkéntes munkában. Aki dolgozik, annak van miért felkelnie reggel. Ha munkát adunk egy tinédzsernek, kisebb az esélye, hogy bűnöző válik belőle.

`Milyen környezetben hangzik el 1Móz 3:19 verse? Mit tudhatunk meg ebből a munka másik oldaláról, legalábbis bizonyos esetekben?`

Isten a bűneset előtt adta a munkát, ami a tragédia után sokat változott. Itt a másik oldalt látjuk. Van, aki számára a munka lélekölő napi robot, ami csak a halállal ér véget. Nem szereti azt, amivel foglalkozik, és csak reméli, hogy még egészségesen nyugdíjba mehet. Másoknak az egész életét a munka uralja, az a létezésük értelme, csak abban látják az identitásukat. A munkájuk nélkül depresszióssá válhatnak, képtelenek koncentrálni, teljesen elbizonytalanodnak, nem tudják, mihez kezdjenek, hova forduljanak. Nyugdíjazásukkor fizikailag és lelkileg is egészen szétesnek, közülük sokan korán meghalnak. A keresztényeknek meg kell tanulni Isten akarata szerint dolgozni. A munka nem csupán az anyagiak előteremtésének szükséges módja, nem csak dolgozók, alkalmazottak vagyunk. Az ember életműve helyesen értelmezve a szolgálat csatornája, az Úrral való kapcsolatának kifejeződése. A tanár feladatának része az is, hogy segítsen diákjainak megtalálni azt a munkát, amelyben az adottságuk és az Istentől kapott érdeklődési körük találkozik a világ szükségletével.

`Mivel foglalkozol? Vagyis mit kezdesz az életeddel? Hogyan tudnád még jobban dicsőíteni ezzel az Urat?`

---

#### Ellen G. White idézetek

Láttam, hogy ezen a földön az az igazán boldog ember, akinek van életcélja, aki embertársai javát keresi és igyekszik áldás lenni; aki törekszik Megváltója dicsőségére élni, miközben a nyugtalan, elégedetlen ember mindennel megpróbálkozik, mert reméli, hogy megtalálja a boldogságát, de folyton panaszkodik csalódottsága miatt. Mindig hiányt érez, sosincs megelégedve, mivel csak önmagának él. Tűzzétek célul, hogy a jót cselekszitek, és hűséggel elvégzitek a rátok eső részt ebben az életben. – This Day With God, 280. o.

A föld lakosaira kirótt küzdelmes út lehet nehéz és kimerítő, viszont a Megváltó saját lábnyomaival tisztelte meg azt, és biztonságban van, aki ezen a szent úton jár. Tanácsai és példája által Jézus nemesebbé tette a kétkezi munkát. Már gyermekkorától kezdve küzdelmes volt az útja. Földi életének nagy részét türelmes munkával töltötte a názáreti ácsműhelyben. Az élet Ura egyszerű munkásruhában járta a kisváros utcáit, amikor alázatos munkahelyére ment vagy onnan távozott, és angyalok álltak mellette, amikor ismeretlen és egyszerű földművesek vagy munkásemberek társaságában haladt az úton.

Napi munkájával hozzájárult a család létfenntartásához, pedig ugyanazzal az erővel rendelkezett, mint amikor a Galileai-tenger partján öt kenyérből és két halból megvendégelte az ötezer éhező lelket. Azonban sosem használta fel mennyei erejét terheinek és munkájának enyhítése érdekében. Magára öltötte az emberi természetet annak összes gyengeségével együtt, és nem hátrált meg az emberi élet legkeményebb megpróbáltatásaitól sem. Egyszerű parasztházban élt, durva szövésű ruhákat hordott, és elvegyült az emberek között. Türelmes karjaival naponta keményen dolgozott. Példája azt mutatja, hogy a munka emberi kötelesség és egyben megtiszteltetés számunkra. –  Counsels to Parents, Teachers, and Students, 276–277. o

„De én mindenkor veled vagyok, te fogod az én jobb kezemet. Tanácsoddal igazgatsz engem, és azután dicsőségbe fogadsz be engem.” (Zsolt 73:23–24)

Mielőtt elvállalnál bármilyen fontos munkát, ne feledd, hogy Jézus a te Tanácsadód, és előjogod Őrá helyezni minden aggodalmadat… Ne hagyd Jézust a háttérben, ne hanyagold el megemlíteni a nevét, emlékeztetni barátaidat arra, hogy Ő áll melletted, és Ő a te Tanácsadód. Vajon a barátaid nem tartanák tiszteletlenségnek azt, hogy miközben melletted állnak, te sosem beszélsz róluk másoknak? – Our High Calling, 30. o.

Az a vallás, amely nem nyilvánul meg a gyakorlatban – nem igazi vallás. Az őszinte megtérés abban mutatkozik meg, ha embertársainkkal minden tekintetben becsületesen bánunk. Az igazi vallás hűségesekké tesz mindennapi munkánkban. Krisztus őszinte követője élő valósága annak a ténynek, hogy a vallása képesíti őt arra, hogy talentumait a Mester szolgálatában felhasználja. – Üzenet az ifjúságnak, 72. o.