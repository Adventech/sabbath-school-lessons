---
title:  A keresztény és a munka
date:  05/12/2020
---

### E heti tanulmányunk
1Mózes 3:19; 2Mózes 25:10–30:38; 5Mózes 16:15; Prédikátor 9:12; 1Korinthus 10:31;

> <p></p>
> Galata 5:22-26 

„Ezért, szeretett testvéreim, legyetek szilárdak, rendíthetetlenek, buzgólkodjatok mindenkor az Úr munkájában, hiszen tudjátok, hogy fáradozásotok nem hiábavaló az Úrban” (1Kor 15:58, RÚF).

A munka Istentől származik, a bűn előtti ideális világban bízta rá Ádámra és Évára a kert gondozásának feladatát (1Móz 2:15). A Teremtőhöz hasonlóan, aki a saját képére alkotta meg őket, nekik is kreatív munkával és szeretetből fakadó szolgálattal kellett elfoglalniuk magukat. Vagyis az embernek dolgoznia kellett már a bűn megjelenése előtti világban is, amikor még nem létezett bűn, halál és szenvedés.

A mostani „köztes” időben (az ideális és a megígért, eljövendő világ között) Isten arra szólít bennünket, hogy tekintsük a munkát az egyik áldásának. A zsidók között szokás volt, hogy minden gyerek kitanult egy mesterséget. Sőt, azt is mondták, hogy ha az apa nem ad valamilyen szakmát a gyereke kezébe, valójában bűnözőt nevel. Jézus, az Isten Fia hosszú éveken át képzett mesteremberként dolgozva hajtotta végre Atyja akaratát, az éppen szükséges bútordarabokat és mezőgazdasági eszközöket készíthette el Názáret lakosai számára (Mk 6:3). Ez is részét képezte annak, hogy felkészült a rá váró küldetésre. Pál apostol pedig éppen annyira az Úr művét végezte, amikor másfél éven át sátorkészítőként dolgozott Akvila és Priszcilla mellett, mint amikor szombatonként hitvitát folytatott a zsinagógákban (ApCsel 18:1-4; 2Thessz 3:8-12). Ezen a héten a munka kérdéskörével foglalkozunk, és azt is megvizsgáljuk, hogy mi a szerepe a keresztény oktatásban.

---

#### Ellen G. White idézetek

Ádámra a kert gondozásának munkáját bízta. A Teremtő tudta, Ádám nem lenne boldog elfoglaltság nélkül. A kert szépsége gyönyörködtette őt, de ez nem volt elegendő. Munkára volt szüksége, hogy teste csodálatos szerveit tevékenységre bírja. Ha boldogsága semmittevésből áll, akkor szent ártatlansága állapotában az ember tétlen marad. De aki az embert teremtette, tudta, mi szolgálja boldogságát; és amikor megteremtette, ugyanakkor kirendelte számára a neki megfelelő munkát. Az eljövendő dicsőség ígérete és az a rendelkezés, hogy az embernek keményen meg kell dolgoznia a mindennapi kenyérért, ugyanazon királyi székből ered…

Az angyalok gyönyörűségüket lelik az olyan otthonban, ahol mindenek felett Isten uralkodik, és ahol a gyermekeket a hitre, a Biblia és a Teremtő tiszteletére tanítják. Az ilyen család igényelheti az ígéretet: „...akik engem tisztelnek, azoknak tisztességet szerzek...” (1Sám 2:30). Ha az apa ilyen otthonból indul el mindennapi kötelességének teljesítésére, a Lélek meglágyítja és szelíddé teszi az Istennel való beszélgetés által. – Boldog otthon, 27. o.

Tanítsuk a kicsinyeket arra, hogy segítsenek nekünk már akkor, amikor kezük még kicsi és erejük gyenge. Véssük elméjükbe, hogy a munka nemes, a menny által az ember számára rendelt dolog, és Isten Ádámnak is ezt parancsolta az Édenben, mint az értelem és a test egészséges fejlődésének nélkülözhetetlen eszközét. Tanítsuk meg nekik, hogy az igazi örömök a szorgalmas munkavégzésből következnek. – Gyermeknevelés, 127. o.

Krisztus mindenkire rábízta a szolgálat munkáját. Ő, a dicsőség Ura, kijelentette: „Az embernek Fia nem azért jött, hogy neki szolgáljanak, hanem hogy ő szolgáljon” (Mt 20:28). A mennyei Felség kész­ségesen beleegyezett, hogy eljöjjön hozzánk és elvégezze azt a munkát, amit Atyja rábízott. Jézus nemesnek tartotta a munkát. Ácsként dolgozott, hogy szorgalomban is példát mutasson nekünk. Már egészen fiatal korában kivette részét a családfenntartásból. Felismerte, hogy Ő is része a családi közösségnek, ezért készséggel részt vállalt a család terheinek hordozásában. – Az én életem ma, 168. o.