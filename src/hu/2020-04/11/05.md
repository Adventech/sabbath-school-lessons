---
title:  Munka És A lelkület
date:  09/12/2020
---

„Ha Lélek szerint élünk, Lélek szerint is járjunk” (Gal 5:25). Az ember munkája elválaszthatatlan a lelkületétől. A kereszténység nem ruha, amit le- és felveszünk, ha változik a hangulatunk vagy más-más életszakaszba lépünk. Amikor az ember keresztény lesz, új emberré válik, ami megmutatkozik az élete minden dimenziójában, így a munkájában is.

`Olvassuk el Gal 5:22-26 verseit! A Pál által felsorolt ajándékok közül melyek illenek rád és a munkavégzésedre?`

Egy újszövetségi szótár meghatározása szerint az a „lelki” ember, akiben „sajátjaként mutatkoznak meg a Lélek gyümölcsei.” Ebből arra következtethetünk, hogy a Krisztussal való kapcsolat által az életünk minden területén hívőként fogunk viselkedni.

A Floridai Kórházban haldoklott egy beteg, akinek a legjobb barátja az ágya mellett virrasztott. Az ápolók gyakran benyitottak a kórterembe, hogy ellássák a pácienst. A látogató próbált beszélgetni a személyzettel, megkérdezte tőlük, hogy hol tanultak. Többen a Floridai Kórházi Főiskolára jártak.

Ez mély benyomást tett a beteg barátjára, aki később többször is ellátogatott a főiskolára. Miért? Amint másoknak is elmondta, úgy tűnt neki, hogy az ott végzett ápolók nagyobb szeretettel vették körül a haldokló barátját, mint akik máshol tanultak. Vagyis jelentős különbséget látott abban, ahogyan az ápolók a szenvedő barátjáról gondoskodtak.

Tovább kérdezősködött a főiskoláról meg a missziójáról, és végül 100 000 dollárt ajándékozott az intézménynek, hogy még több olyan ápolót képezhessenek, mint akiket munka közben megfigyelt. Igen, a lelkületünk meghatározza az életmódunkat.

`Hogyan mutatkozik meg a lelkületünk a napi feladataink végzése közben? Vajon milyen benyomást keltünk másokban (hiszen elkerülhetetlenül kialakul valamilyen vélemény rólunk)?`

---

#### Ellen G. White idézetek

Aki hétköznapi munkájában hanyag és nemtörődöm, felületességét beleviszi vallási életébe is, és nem tud eredményes munkát végezni Isten szolgálatában sem. Sok embert, aki szorgalmas munkával áldást jelenthetne a világnak, a tétlenség tönkretesz. A semmittevés és tétovaság ezer kísértés előtt nyit kaput. A rossz társaság és a bűnös szokások megrontják az ember értelmi világát, megmételyezik a lelkét, és alkalmatlanná teszik mind a jelen, mind az elkövetkezendő életre.

Bármi legyen a foglalkozásunk, Isten Igéje azt tanítja, hogy „az igyekezetben ne legyetek restek; lélekben buzgók legyetek; az Úrnak szolgáljatok”. „Valamit hatalmadban van cselekedni erőd szerint, azt cselekedjed”, „tudván, hogy ti az Úrtól veszitek az örökségnek jutalmát: mert az Úr Krisztusnak szolgáltok.” (Róm 12:11; Préd 9:12; Kol 3:24) – Krisztus példázatai, 345–346. o.

A vallás és a polgári foglalkozás nem két különálló dolog. A kettő egy. A Biblia vallásának bele kell szövődnie minden munkánkba. Az isteni és az emberi erőnek egyesülnie kell mind a földi, mind a lelki célok eléréséért. Mindkettőnek benne kell lennie minden emberi törekvésben, legyen az ipari tevékenység vagy mezőgazdasági munka, üzleti vagy tudományos vállalkozás. A keresztény ember minden tevékenységében szükség van erre az együttműködésre.

Isten kinyilatkoztatta azokat az elveket, amelyek alapján ez az együttműködés lehetséges. Munkatársainak az Ő dicsőségét kell szem előtt tartaniuk. Minden munkánkat Isten iránti szeretetből és akaratának megfelelően kell végeznünk.

A házépítésnél éppoly fontos Isten akarata szerint eljárni, mint amikor istentiszteleten veszünk részt. Ha a munkások helyes elvek alapján építették saját jellemüket, akkor minden egyes épület építésénél növekedni fognak Isten előtti kedvességben és istenismeretben. – Krisztus példázatai, 349–350. o.

Népünkhöz szólok: Ha közel húzódtok Jézus Krisztushoz, ha rendezett életetekkel és istenfélő beszéddel ékesítitek hitvallásotokat, akkor nem téved lábatok tiltott ösvényekre. Csak ha szüntelenül imádkozva virrasztotok, ha mindent úgy tesztek, mintha Isten közvetlen jelenlétében lennétek, akkor menekülhettek meg attól, hogy behódoljatok a kísértésnek és akkor remélhetitek, hogy mindvégig tiszták, szeplőtelenek és feddhetetlenek maradtok. Ha bizodalmatokban mindvégig szilárdan kitartotok, útjaitok Istenben alapozódnak meg. Amit a kegyelem elkezdett, a dicsőség koronázza majd meg Isten országában. „De a Lélek gyümölcse: szeretet, öröm, békesség, béketűrés, szívesség, jóság, hűség, szelídség, mértékletesség. Az ilyenek ellen nincs törvény.” (Gal 5:22–23) Ha Jézus él bennünk, megfeszítjük a testet annak kívánságaival és kedvteléseivel együtt. – Bizonyságtételek, 5. köt., 148. o.