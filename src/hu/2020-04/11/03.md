---
title:  Munka És Gondoskodás
date:  07/12/2020
---

A hivatás és a munka életfeladat. Valamennyi fizikai igénybevétellel számolniuk kell azoknak is, akik főként szellemi munkával foglalkoznak, még ha csak a számítógép billentyűjét nyomogatják is.

`Mit tudhatunk meg a következő szakaszokból a munkáról – „kezeink” használatáról, arról, amit ez szimbolizál?`

`5Móz 16:15`

`Péld 21:25`

`Préd 9:12`

`Jer 1:16`

Isten lehetőséget ad „kezeink munkájára”, ami megelégedettséggel, örömmel tölthet el (lásd Péld 10:4; 12:13). Az önmegvalósítás kifejezi azt is, hogy minden ember képes elvégezni az életben valamilyen értelmes dolgot. Ennek a lehetősége csupán attól nem lesz nagyobb, ha ismételgetjük: „Hiszem, hogy meg tudom tenni, meg tudom tenni!” Csak az számít, ha az ember ténylegesen el is kezd cselekedni.

A „kezünknek munkája” (Zsolt 90:17) Isten áldása, hogy értelmes életet élhessünk, a terve szerint ugyanakkor ezzel mások javát is szolgálnunk kell. Pál leírja: fontos dolgoznunk, valami hasznosat tennünk, hogy legyen mit adnunk másoknak is. Ő valóban ennek az elvnek a szellemében élt: „sőt magatok tudjátok, hogy amire szükségem volt nekem és a velem levőknek, arról ezek a kezek gondoskodtak. Minden tekintetben megmutattam nektek, hogy ily módon fáradozva kell az erőtlenekről gondot viselni és megemlékezni az Úr Jézus szavairól, mert ő azt mondta: Jobb adni, mint kapni” (ApCsel 20:34-35, ÚRK).

Imádkozzunk mi is úgy, mint Nehémiás: „Azért hát, ó, URam, erősítsd meg a kezemet” (Neh 6:9, ÚRK)!

`Szereted a munkádat? Mit tehetnél, hogy még inkább mások áldására legyél vele?`

---

#### Ellen G. White idézetek

Egyesek tiltakoztak és kifogásolták, hogy Pál kézi munkát végezzen, mert azt állították, hogy ez nem egyeztethető össze az evangélium prédikátorának tisztségével. Hogy Pál, a legtekintélyesebb és legnagyszerűbb prédikátor iparosként dolgozzon, miközben az Igét hirdeti? Vajon nem méltó-e a munkás a jutalmára? Miért fecsérelje sátrak készítésére idejét, amikor bizonyára jobban is fel tudná használni?

Pál azonban nem tekintette ezt az időt elveszettnek. Mialatt Akvillával dolgozott, szoros összeköttetésben volt a nagy Tanítóval, és megragadott minden alkalmat, hogy az Üdvözítőről bizonyságot tegyen, és a szűkölködőkön segítsen. Vágyott állandóan újabb lelki tapasztalatra. Oktatta munkatársait a lelki dolgokban; egyszersmind példát adott a szorgalmas munkára és alaposságra. Ügyes, gyors munkás volt, mesterségében szorgalmas, és azt vallotta, hogy: „lélekben buzgók legyetek; az Úrnak szolgáljatok” (Róm 12:11). Mestersége által a társadalom olyan rétegeihez is hozzáférkőzhetett, akiket egyébként nem érhetett volna el. Társainak megmutatta, hogy a kézügyesség a mindennapi foglalkozásban: Isten adománya. Isten nemcsak a tehetséget adja, hanem a bölcsességet is, hogy azt helyesen felhasználjuk. Tanította, hogy még mindennapi munkánk végzése közben is Istent kell dicsőítenünk. Munkában megkérgesedett kezei mit sem csökkentették szívhez szóló beszédének, szózatainak erejét, amiket mint keresztény hithirdető intézett hozzájuk. – Az apostolok története, 351. o.

„Szeressed azért az Urat, a te Istenedet teljes szívedből, teljes lelkedből és teljes elmédből és teljes erődből.” (Mk 12:30) Isten azt kívánja, hogy a szívvel, lélekkel és testi erőnkkel végzett szolgálatunkat szeretettel végezzük. Istenért végzett bármilyen szolgálatunk során fejlődnünk kell. Bármilyen talentumot is adott nekünk, az Ő szolgálatában értelmes módon kell azt használnunk. Aki használja képességeit, bizonyosan erősíti azokat, azonban törekedjen a tőle telhető legjobban használni. A mezőgazdasági, építési munkáknál és minden egyéb területen szükség van értelemre és kiművelt képességekre a legjobb módszerek kigondolásához, hogy ne hiábavalóan dolgozzon a munkás…

Minden nap van mit tanulnunk, hogyan dolgozzunk jobb és jobb módszerekkel, hogy legyen másra idő. Minden munkás kötelessége nemcsak erejét, hanem gondolatait és értelmét is használni abban, amibe belefog. Vannak a házimunkában dolgozók között olyanok, akik mindig ténykednek, de nem a sok tennivaló miatt, hanem mivel nem úgy tervezik, hogy maradjon idejük… Az ember dönthet úgy is, hogy másokat utánozva rossz módszereket követ, mivel nincs benne elhatározás a saját kezébe venni és javítani a tennivalót, vagy képességeit használva a legjobb szolgálatot teheti, és ezzel azt éri el, hogy bárhol és bármikor igényt tartanak rá. – A keresztény nevelés alapjai, 315–316. o.