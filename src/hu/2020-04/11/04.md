---
title:  Kiváló Munkavégzés
date:  08/12/2020
---

`Nézzük át 2Móz 25:10–30:38 szakaszát! Mennyire voltak konkrétak Isten utasításai, amikor meghagyta Mózesnek, hogy állítsák fel a szent sátrat? Mit árul ez el a jelleméről?`

Amikor Isten arra kérte Mózest, építsen „neki” sátrat, ő mondhatta volna, hogy „Természetesen, Uram! Sok sátrat felállítottam már a negyven év alatt, mióta Egyiptomból elmenekültem… Adj pár percet!” A kor félnomád, midianita kultúrájában élő férfiak számára egyszerű feladat volt a sátorverés. Mózes még bekötött szemmel is képes lett volna rá, miközben az esze másutt, jóval fontosabb dolgokon jár. Talán nem is számított rá, hogy ennyire részletes utasításokat kap (a máskülönben építészetileg igen egyszerű szerkezet felhúzására), és ehhez még hozzájött a hosszú lista minden egyes berendezési tárgy és papi öltözet elkészítésére vonatkozóan, közel százötven pontból álló útmutató. Egy egyszerű asztal elkészítéséhez az összeállítási folyamat hét lépésén kellett végigmenni (2Móz 25:23-30). Azt mutatja Isten figyelme a szent sátor építésének részletei iránt, mint később az áldozati szertartásokra vonatkozó útmutatásai is, hogy különösen fontos számára a kiváló minőség. Nem kevesebbet – mesterművet vár. Az anyagok minősége a lehető legjobb, a terv kifogástalan, és a munkának kiválónak kellett lennie. „Isten számára elfogadhatatlan a hanyag munka!” – ezt az üzenetet közvetítette minden. Igen magas volt a mérce, de Isten nemcsak ösztönözte az izraelitákat a cél elérésére, hanem az emberi erőforrást is biztosította. 2Móz 31:1-6 és 35:30­–36:1 szakaszaiban úgy olvassuk, hogy Ő adta a szükséges képességet az embereknek, akiket betöltött „Istennek lelkével” (2Móz 31:3). A különböző mesterségekhez kellő képességekkel és ismeretekkel látta el őket, hogy a szent sátor építése és a berendezési tárgyak elkészítése úgy haladjon, „ahogyan megparancsolta az ÚR” (2Móz 36:1, RÚF)! Valamint a munkálatok két vezetőjét a tanításra is „alkalmassá tette” (2Móz 35:34, ÚRK), így a tudásukat és a szakértelmüket továbbadhatták az izraeliták közösségében. A történet kiemel két embert mint Isten által kiválasztott vezetőket, de mások is kaptak hasonló ajándékokat, akik szintén bekapcsolódtak a munkába (2Móz 36:1). Ezért sem mentegetőzhetünk azzal, ha bármilyen feladatot nem a legnagyobb odaszánással végzünk, hogy bűnös emberek vagyunk. Isten elvárja tőlünk, hogy állandóan a lehető legjobbat nyújtsuk, a talentumainkat, képességeinket, időnket és képzettségünket mindig jó ügyek érdekében használjuk.

---

#### Ellen G. White idézetek

Az Úr bölcsességet ad a szolgálatát végzőnek. A pusztában a hordozható sátrat, majd a jeruzsálemi templomot is Isten pontos utasításai szerint építették. A kezdet kezdetén Isten nagyon igényes volt munkája tervezésénél és végrehajtásában. A föld mai korában az Úr sok világosságot és utasítást adott, hogy miként vigyük előre munkáját – emelkedett, kifinomult, nemesítő alapzaton. S nemtetszését vonják magukra azok, akik szolgálatában nem az Ő tervét követik. Őket elkülöníti ügyétől, és másokat fog próbára tenni, akik ha önfejű önhittek lesznek, mások váltják le őket is. – A Te Igéd igazság, 3. köt., 1129. o.

Krisztus lelkiismeretes munkás volt mind mulandó, mind lelki dolgokban, és elhatározta, hogy minden munkájában Atyja akaratát teljesíti. A menny és a föld dolgai közelebb állnak egymáshoz, és Krisztus jobban kézben tartja őket, mint sokan gondolnák… Aki földi életében Názáret nevű faluban ácsmesterséget folytatott, Ő volt a mennyei építész is. Meghatározta, milyen legyen a neve tiszteletére emelt épület.

Krisztus adott a templom építőinek bölcsességet a legszebb és legmesteribb munka kivitelezéséhez. Ezt mondta: „Ímé, név szerint meghívtam Bésaléelt, a Húr fiának, Urinak fiát a Júda nemzetségéből. És betöltöttem őt Istennek Lelkével, bölcsességgel, értelemmel és tudománnyal minden mesterséghez... És ímé Aholiábot is, Akhiszamáknak fiát a Dán nemzetségéből mellé adtam; és adtam minden értelmesnek szívébe bölcsességet, hogy elkészítsék mindazt, amit néked parancsoltam.” (2Móz 31:2–6). – Krisztus példázatai, 348–349. o.

Az Úr értelmet ad bárkinek, aki tökéletes kapcsolatban szeretne lenni művével. Nem lett meghagyva nekünk, hogy emberi bölcsességben bízzunk. A bölcsesség az Úrnál van, és nagy előjogunk Őrá tekinteni tanácsért.

Mindannyian Isten családjának tagjai vagyunk, akiket kisebb vagy nagyobb mértékben ruházott fel ajándékaival, melyeket felelős módon kell felhasználnunk. Akár nagy, akár kis ajándékot kaptunk, azt Isten szolgálatára kell felhasználnunk, ugyanakkor el kell ismernünk, hogy minden embernek jogában áll felhasználni a rábízott talentumokat. Soha ne becsüljük alá még a legkisebb testi, értelmi vagy lelki tőkét sem. Lehet, hogy egyesek csupán néhány fillért tesznek a pénzváltók asztalára, de ha Isten megáldja azt, és ha kitartó erőfeszítéseket tesznek, sikeres befektetéseket eszközölhetnek, és a rájuk bízott ajándékhoz mért nyereségre is számíthatnak. Senki se kezelje könnyelműen, ne tartsa jelentéktelennek az olyan alázatos munkást, aki a maga helyén végzi szerénynek tűnő feladatát. – This Day With God, 345. o.