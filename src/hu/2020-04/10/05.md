---
title:  Bolondság És Bölcsesség
date:  02/12/2020
---

`Mit tudhatunk meg A példabeszédek könyve 1. fejezetéből az igazi keresztény oktatás lényegéről?`

A Biblia következetesen szembeállítja a bolondságot a bölcsességgel. A példabeszédek könyve óva int a bolond viselkedéstől és a balgák társaságától. A választóvonal világos: Isten azt akarja, hogy népe a bölcsességet keresse, értékelje és abban gazdagodjon.

Akik művészeteket és természettudományokat tanulnak, a tehetségükkel igyekeznek ismereteket szerezni és a szakterületükön kiemelkedni, mint ahogyan e tudományágak oktatói is. Tudással és képességekkel az ember briliáns művészeti alkotásokat hozhat létre és tudományos áttörésekre juthat.

Viszont keresztény szempontból nézve valójában mi az értelme a művészetek és a természettudományok ismeretének, ha az ember nem tud különbséget tenni helyes és helytelen, jó és rossz, igazság és tévedés között? Például olvassunk csak egy keveset a világ legnagyobb művészeinek tekintett emberek életéről, és meglátjuk, hogy a csodálatos képesség vagy talentum nem egyenlő az erkölcsös, igaz élettel. És magasan képzettek, különösen tehetségesek azok a nagy tudósok, akik tömegpusztító biológiai vagy vegyi fegyverek létrehozásában vettek részt, de mi a munkájuk gyümölcse? Amint korábban is megállapítottuk, az ismeret önmagában még nem feltétlenül jó.

`Mit tudhatunk meg Péld 1:7 verséből az igazi keresztény nevelés kulcsáról?`

`A következőt írta egy ateista Nobel-díjas tudós, aki az univerzumot és a benne ható fizikai erőket tanulmányozza: „Minél érthetőbbnek tűnik a világegyetem, annál céltalanabbnak látszik.” Ezek szerint maga az ismeret hogyan válhat nemcsak értelmetlenné, hanem ami még rosszabb, hogyan vezethet hatalmas tévedésekhez?`

---

#### Ellen G. White idézetek

Isten felszólítja teremtményeit, hogy fordítsák el tekintetüket a körülöttük levő világ zűrzavarától, és csodálják meg alkotásait. Amikor műveit tanulmányozzuk, mennyei angyalok vesznek körül, hogy világosságot árasszanak az elménkre, és megóvjanak bennünket Sátán hazugságaitól. Amikor szemlélitek Isten csodálatos műveit, engedjétek, hogy büszke és balga szívetek gyarlóságot és függőséget érezzen. Mily borzasztó, amikor nem ismerik fel Istent a maga idejében! Mily helytelen dolog túl későn megalázkodni! – Counsels to Parents, Teachers, and Students, 457. o.

A természetből csak részleges képet nyerhetünk Isten magasztosságáról és fenségéről. Bár látjuk hatalmas műveit és bölcsességét, lénye mégis meghaladja felfogóképességünket. Óceánok, vízesések, délceg sziklaszirtek csak tökéletlenül tudják bemutatni kezeinek munkáját. Sátán zavart és gyűlöletet keltett Isten teremtményei között, ezért a természetnél valami sokkal többre van szükség ahhoz, hogy felfedezhessük az Atya jellemét…

Napjainkban számos álnokságot tanítanak igazságként. Testvéreink közül némelyek látomásokról számolnak be, amit azonban nem hagyhatunk jóvá. A Szentírásra vonatkozóan fantáziadús elméletek, erőltetett, furcsa magyarázatok születnek. Bár úgy tűnik, hogy ezen tanítások némelyikének nincs jelentősége, idővel azonban fejlődhet, és a megpróbálatlanok számára igazi csapdává válhat. – The Upward Look, 316. o.

A Megváltó példázatai megmutatják, hogy mi is a „magasabb műveltség”. Krisztus feltárhatta volna az emberek előtt a tudomány legmélységesebb igazságait. Elárulhatott volna olyan titkokat, amelyek megértéséhez hosszú századokon át tartó kutatásra és kemény munkára volt szükség. Az emberi gondolkozást az idők végéig foglalkoztató és felfedezésekre ösztönző tudományos ötleteket is adhatott volna. Krisztus azonban nem ezt tette. Nem mondott semmit azért, hogy az emberi kíváncsiságot kielégítse, sem pedig azért, hogy a világi nagyság felé kaput nyitva eleget tegyen a becsvágynak. Az emberek értelmét minden tanításában a végtelen Értelemmel kapcsolta össze. Nem bíztatta őket az Istenről, Igéjéről és műveiről kialakított emberi elméletek tanulmányozására. Inkább arra tanította őket, hogy szemléljék a műveiben, Igéjében és gondviselésében megmutatkozó Istent.

Krisztus nem elvont elméletekkel foglalkozott, hanem olyanokkal, amelyek nélkülözhetetlenek a jellem fejlődéséhez, és fogékonyabbá teszik az embert Isten megismerésére, alkalmasabbá a jó cselekedetekre. Az életmódot és az örökkévalóságot érintő igazságokról beszélt az embereknek. – Krisztus példázatai, 22–23. o.

Pál áttekintette tevékenysége eredményeit. Az ékesszóló beszédét hallgató népes gyülekezetből csupán hárman tértek meg. Elhatározta hát, hogy ezentúl egyszerűen fogja hirdetni az örömüzenetet. Meg­győződött róla, hogy a világi műveltség tehetetlen, nem tudja megindítani az emberek szívét. Az evangélium örömüzenete viszont Isten hatalma az üdvösségre. – A Te Igéd igazság, 6. köt., 1062. o.