---
title:  A Tévedés Szakértői
date:  01/12/2020
---

Tudjuk, hogy számos művész és filozófus nem tiszteli Istent, ezért sokak szerint a keresztényeknek nincs is keresnivalójuk ilyen téren. A hetednapi adventista keresztényeknek jól meg kell gondolniuk, hogy belépnek-e bizonyos ágazatok szolgálatába, támogatnak-e bizonyos szervezeteket és mit fogyasztanak a médiából.

`1Timóteus 6. fejezetében világos útmutatást kapunk arra nézve, méghozzá bőséges magyarázat kíséretében, hogy mi az, ami kerülendő. Mitől óv Pál 1Tim 6:9-10 verseiben?`

`Olvassuk el 1Timóteus 6. egész fejezetét! Milyen életmódot tart követendőnek az apostol?`

Figyeljük meg, hogyan óv „a hazug módon ismeretnek nevezett ellenvetésektől” (1Tim 6:20, ÚRK)! Noha ezt más összefüggésben említi, de az elv ide is illik. Vagyis, gondoljunk csak mindarra a sok információra, tanításra, hitre, nemcsak most, hanem az emberiség egész történelme során, ami alapjaiban rossz! Az ember valóban lehet a tévedés szakértője.

Közel kétezer éven át a világ legokosabb emberei, a „szakértők” úgy hitték, hogy a föld mozdulatlanul áll a világegyetem középpontjában, a csillagok és bolygók pedig tökéletes körökben keringenek körülötte. Igen bonyolult matematikai és tudományos érvekkel igyekeztek alátámasztani ezt a hiedelmet, ami aztán szinte minden egyes elemében helytelennek bizonyult. Ezért is mondhatjuk ezekről az emberekről, hogy a tévedés szakértői voltak, tanításukat pedig „hazug módon” nevezték ismeretnek.

`A biológia tudományát például ma arra a feltételezésre alapozva tanítják, hogy az élet évmilliárdokkal ezelőtt, véletlenül jött létre, Isten nem létezik, és így nem volt teremtői szándék sem. Hihetetlen mennyiségű bonyolult és részletes tudományos művet adtak ki erre a tanításra alapozva. Hogyan válhat az ember a tévedés szakértőjévé? Mi a tanulság tehát ebből? Hogy hasson ez a keresztény oktatásra általában és konkrétan a természettudományok tanítására?`

---

#### Ellen G. White idézetek

Naponta tanulmányoznunk kell a Szentírást, hogy megismerjük az Úr útját, és ne csábítsanak el a hamis vallási tanok. A világ tele van hamis és elkápráztató spiritiszta elméletekkel, melyek meg akarják rontani a tiszta lelki megértést, és el akarják távolítani az embereket az igazságtól meg a szentségtől. Különösen ezekben az időkben hallgassunk a figyelmeztetésre: „Senki titeket meg ne csaljon üres beszédekkel.”

Vigyázzunk, nehogy helytelenül értelmezzük az Írásokat. Isten Igéjének egyszerű tanításait nem szabad túlságosan elspiritualizálni, és a valóságot figyelmen kívül hagyni. Ne próbáljatok valamelyik igeszakaszra ráerőltetni egy bizonyos magyarázatot csak azért, hogy számotokra kedvelt, de szokatlan elméletek szülessenek. Úgy fogadjátok a Szentírást, ahogy van, és kerüljétek az üres képzelgéseket. – The Upward Look, 316. o.

Bárcsak senki se távolítaná el az emberek elméjét áltudomány által a valóságtól a képzeletbeli világ felé. Istent kell kinyilatkoztatni a maga teljes dicsőségében! Isten férfiakat hív el, hogy a természet bálványimádása közepette tekintetüket a természetről felemeljék a természet Urára. Isten eszközként használja fel a természetet hatalmának kinyilatkoztatása végett. Teremtett művei keze munkáját hirdetik. Az összes teremtmény közül egyedül az ember – a teremtés koronája – fordult el leginkább Istentől. Az ítéletkor azonban majd szégyenkeznie kell, mert nem engedelmeskedett Isten törvényeinek, pedig intelligenciát, értelmet és a beszéd ajándékát is megkapta tőle…

Az ember csupán egy ember. Az ajkáról származó beszédeket nem kell úgy fogadni, mintha Istentől származnának. Ha Isten nem áll a szolgálatában levők mellé, és nem munkálkodik együtt velük, akkor hiábavalóság minden szavuk. Isten gyermekei részéről a legnagyobb balgaság, ha emberben, valamint a hozzájuk hasonló hús-vér testben bíznak. – The Upward Look, 294. o.

Akik a világ álokoskodásait olvassák, és azoknak engednek, nem ismerik Istent a maga teljességében. Szembehelyezkednek Igéjével, és a Teremtő magasztalása és imádása helyett a teremtményt magasztalják és imádják. Noha a teremtett dolgokban felismerhetjük Isten munkáját, ezek még nem Istent képezik… A fizikai teremtés Istenről és Jézus Krisztusról, a mindenség nagy Teremtőjéről tesz bizonyságot. „Minden ő általa lett és nála nélkül semmi sem lett, ami lett. Ő benne vala az élet, és az élet vala az emberek világossága.” (Jn 1:3–4)…

Ma az emberek azt állítják, hogy a természet nem támasztja alá azokat a tanításokat, amiket Jézus Istenről hirdetett, és a természet nincs összhangban sem az Ó-, sem az Újszövetséggel. Azonban a tudomány és a természet közötti összhangnak eme feltételezett hiánya nem létezik. A menny Istenének Igéje nincs összhangban az emberi tudománnyal, viszont tökéletes összhangban van az Őáltala teremtett tudománnyal. – The Upward Look, 278. o.