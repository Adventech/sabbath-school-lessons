---
title:  Művészeti és természettudományos képzés
date:  28/11/2020
---

### E heti tanulmányunk
1Mózes 3:6; Jób 38; Zsoltárok 19:1-7; 96:9; Példabeszédek 1; Róma 1:18-21; 1Timóteus 6 

> <p></p>
> „Az egek beszélik Isten dicsőségét, és kezeinek munkáját hirdeti az égboltozat” (Zsolt 19:2).

Az oktatásnak része a művészeti és természettudományos képzés is. Mégis mit takar az, hogy a művészeti és természettudományos tantárgyakat bibliai nézőpontból tanuljuk, tanítjuk? Egyszerűen csak bemutatunk kiválasztott bibliaverseket, amelyek kapcsolatosak például a modern orvostudomány vagy művészettörténet bizonyos részeivel? Így a gyakorlati tanulságokat összefüggésbe hozhatjuk a bonyolult világunkat megteremtő Isten bámulatos hatalmával. Viszont az igazi oktatásnak, a megváltáshoz vezető tanításnak csupán egy kis része az, hogy tankönyvbe foglaljuk a Szentírást.

Ahhoz, hogy igazán működjön ez az oktatás, fontos Isten Igéjének áthatni minden tudományág tanítását, a humán tárgyaktól kezdve a molekuláris biológiáig. Ennek híján előfordulhat, hogy megfeledkezünk Isten, a világunk Teremtője és Fenntartója roppant nagyságáról, korlátlan uralmáról. Amint megtanuljuk meglátni, hogy Ő szerves egészként tekint a teremtett világra, mint aminek célja van, jobban megértjük, hogyan kell és lehet tanítani bizonyos tudományágakat.

Ezen a héten azokat az elveket vizsgáljuk, amelyek kapcsolatosak a művészeti és természettudományos tantárgyak keresztény nézőpontú és világnézetű tanításával.

---

#### Ellen G. White idézetek

Isten Igéjének tanulmányozásánál semmi sem erősítheti és üdítheti fel jobban az értelmet. Egyetlen más könyv sem képes ilyen erővel fölemelni a gondolatokat, megújítani az értelmi képességeket, mint teszik azt a Biblia felemelő igazságai. Ha az ember az Igét úgy tanulmányozná, ahogy kell, akkor olyan mértékben tágulna az értelme, olyan nemes lehetne a jelleme, amilyennel csak ritkán találkozni manapság. Az igazság keresése minden estben megjutalmazza a tanulmányozót, és minden egyes felfedezés még nagyobb gazdagságok kutatási területeit fogja megnyitni előtte. – Counsels to Parents, Teachers, and Students, 460. o.

Minden szülő és tanító legfontosabb feladata, hogy megismertesse a gyermekekkel és a fiatalokkal az ihletett Ige csodálatos igazságait, és megerősítse hitüket Isten szavában. Ez a nevelés egyaránt nélkülözhetetlen a földi és az eljövendő élet szempontjából. Ne gondoljuk, hogy ez megakadályozza a különféle tudományok tanulmányozását, vagy a nevelést alacsonyabb szintre szállítja le. Isten ismeretének nagysága felmérhetetlen. Semminek sincs olyan megelevenítő és nemesbítő hatása, mint az örök életünkre vonatkozó magasztos tárgyak tanulmányozásának. A fiatalok igyekezzenek megérteni az Istentől kapott tanításokat, így értelmük fejlődik és megerősödik az Ige tanulmányozása közben. Akik cselekszik az Igét, azok figyelme a magasabb rendű gondolatokra irányul, és Isten az ismeretek örök gazdagságát nyújtja számukra. – Az én életem ma, 107. o.

Isten felszólítja a tanárokat, hogy tekintsenek az égre, és tanulmányozzák az Úr műveit a természetben. „Az egek beszélik Isten dicsőségét, és kezeinek munkáját hirdeti az égboltozat. Nap napnak mond beszédet; éj éjnek ad jelentést. Nem olyan szó, sem olyan beszéd, a melynek hangja nem hallható.” (Zsolt 19:2–4) Hát akkor ne törekedjünk megérteni Isten csodálatos műveit? Jó lenne gyakrabban elolvasni a 19. zsoltárt, hogy felfoghassuk, miként kapcsolja össze az Úr az Ő törvényét az általa teremtett dolgokkal.

Találhatunk-e iskoláink számára Isten élő Igéjénél mélyebb és komolyabb információkat tartalmazó tankönyvet? Akkor miért teszik félre ezt a könyvet, hogy világi szerzők könyveit részesítsék előnyben? Adhatunk-e értékesebb kiadványt a diákjaink kezébe, ha nem azt, ami megtanítja őket, hogy miként örökölhetik az örök életet? Iskoláinkban be kell mutatni a fiataloknak a bibliai történetek tanulságait, hogy azoknak, akik még nem szeretik Istent és még nem érdeklődnek a lelki dolgok iránt, felkeltsük az érdeklődését, és megtanítsuk őket szeretni az Igét…

A tanulónál mindig legyen Biblia, hogy valahányszor alkalma adódik, olvasson el egy szöveget, és elmélkedjen arról. Használja ki az alkalmat útközben vagy az állomáson várakozva, hogy egy újabb értékes gondolatot meríthessen az igazság tárházából. – Counsels to Parents, Teachers, and Students, 453, 463. o.