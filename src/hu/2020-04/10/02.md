---
title:  Egyedül Az Úr
date:  29/11/2020
---

Az egész teremtett világban találunk bizonyítékot Isten létére. Olyan sokszor elhangzott már ez a mondat, hogy szinte közhelynek számít. Például ha arra gondolunk, amikor Isten megteremtette a világot, amit az embereknek sikerült megrongálni, közelebb kerülhetünk ahhoz, hogy mi a legjobb módja a művészetek és a természettudományok tanításának.

Nézzük meg például a terhesség időtartamát az emberek esetében! A biológiából tudjuk, hogy a megtermékenyített petesejtből új, értelmes emberi élet keletkezik, és a magzat kilenc hónapig fejlődik a méhben. Az egész ciklus során a szerető Teremtőre utaló jeleket látni. Isten jóságát mutatja az is, hogy hol fejlődik a magzat: közvetlenül az anya ütemesen dobogó szíve alatt. A magzat növekedésével az anya hasa is egyre nagyobb lesz, a várandós édesanya ezért is állandóan tud a gyermekéről, mint ahogyan mennyei Atyánk sem feledkezik meg soha rólunk.

`Olvassuk el Neh 9:6, Zsolt 19:1-7 és Róm 1:18-21 verseit! Mit tudhatunk meg ezekből az igékből Isten teremtői munkájáról?`

Még a bűn hatezer éve és az özönvíz évezredekkel ezelőtt történt pusztítása után is lehengerlő, hatalmas bizonyságai vannak nemcsak Isten teremtő voltának, hanem a hatalmának, szeretetének és jóságának is. Erős bizonyítékai vannak ennek, ezért Róm 1:18-21 szakaszában Pál kijelenti: akik nem fogadják el Isten létét, az ítélet napján „menthetetlenek” lesznek, mert csupán az alkotásaiból eleget meg lehet tudni róla. Más szóval nem hivatkozhatnak arra, hogy nem tudták. Különösen fontos a mi időnkben és korunkban, amikor sokan inkább a teremtményeket imádják a Teremtő helyett, hogy a művészetek és a természettudományos ismeretek tanításában ez a keresztény oktatás alaptétele: Isten a Teremtője és Fenntartója minden létezőnek. Csak tévedéshez vezethet minden ideológia és feltétel, ami tagadja, kizárja Isten létét. A világi oktatás abból az alapállásból indul, hogy nincs Isten. A keresztény oktatás nem eshet ebbe a csapdába, sőt még burkoltabb formában sem építhet olyan elvekre, amelyek tagadják Isten létét. Az ember mindkét úton csak tévedhet.

`Gondoljunk csak világunk lélegzetelállító csodáira és szépségére, még a bűneset után is! Hogyan tanulhatunk meg reményt és vigaszt találni a természetben, különösen a megpróbáltatásaink és szenvedésünk idején?`

---

#### Ellen G. White idézetek

Kezdetben a teremtés egész műve Istent nyilatkoztatta ki. Krisztus volt az, aki kiterjesztette az egeket és lerakta a föld alapjait. Az Ő keze függesztette helyükre a térben a világokat, és Ő formálta meg a mező virágait. Ő az, „aki hegyeket épít erejével” (Zsolt 65:7), „akié a tenger és Ő alkotta is azt” (Zsolt 95:5). Ő halmozta el a földet szépséggel, Ő töltötte meg a levegőt dallammal, és Ő írta oda mindenre a földön, a levegőben és az égbolton az Atya szeretetének üzenetét…

A teremtett dolgok még mindig hirdetik kimagasló voltának dicsőségét… A virágok illatot árasztanak és áldásul tárják fel szépségüket a világnak. A nap világok ezrei örömére ontja sugarait. Az óceán – forrásaink és kútjaink éltetője – magába fogadja a föld összes folyamát, de csak azért, hogy továbbadja. A tengerből felszálló pára záporként hull vissza: megöntözi a földet, hogy belőle élet sarjadhasson. – Jézus élete, 20. o.

A Biblia mindazt elénk tárja, amit az elme befogadhat. Ez a mi lelki táplálékunk. Szemlélnünk kell Isten csodálatos műveit, ismételnünk gyermekeinknek a megtanult leckéket, hogy ők is megláthassák az Úr keze munkájában a bölcsességet, az erőt és a dicsőséget. – Counsels to Parents, Teachers, and Students, 453–454. o.

A Teremtővel a művei által kell megismerkednünk. A természet könyve nagy tankönyv, amelyből – valamint a Szentírásból – tanítva kell másokat Isten jellemével megismertetnünk, és az elveszett juhokat Isten nyájához visszavezetnünk. Isten műveinek tanulmányozása közben a Szentlélek meggyőzi értelmünket. Ez a meggyőződés nem logikus érvelés nyomán támad. Akit azonban lelki tompultság, vakság és süketség nem tett alkalmatlanná Isten felismerésére, megismerésére és hangjának meghallására, az felfogja az írott Ige mélységes igazságait, és magasztos lelki tanításai belevésődnek a szívébe. – Krisztus példázatai, 24. o.

„Nagyok az Úr cselekedetei, kívánatosak mindazoknak, akik gyönyörködnek azokban. (…) Emlékezetet szerzett az Ő csodálatos dolgainak.” (Zsolt 111:2–4)

Isten az Édent, ősszüleink otthonát oly rendkívül szépnek alkotta, a mi örömünkre adta a nemes fákat, a szép virágokat, és mindazt, ami gyönyörűséges a természetben…

Ő, aki a gyöngyöket a tengerbe helyezte, az ametisztet és a krizolitot a sziklák közé, szereti a szépet. Az égen felkelő nap világosságot áraszt mindarra, amit Isten alkotott. Mindaz a fényesség és szépség, amely megvilágítja az egeket, és széppé teszi a földet, Istenről beszél.

Miközben gyönyörködünk ajándékaiban, ne feledkezzünk el az Adományozóról! Teremtett műveit szemlélve ismerjük fel Istenünk jóságát és szeretetét! Mindaz, ami földünkön szép, emlékeztessen bennünket a mennyei otthonunkban ránk váró kristálytiszta folyókra, zöld mezőkre, a csodálatos szépségű fákra és a ragyogó, szent városra, a fehér ruhás énekesekre, a szépségnek azon világára, amelyet egyetlen földi művész sem tud lefesteni, és halandó nyelv nem tud kifejezni. – Az én életem ma, 175. o.