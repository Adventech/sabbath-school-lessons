---
title:  „szent Ékességben”
date:  30/11/2020
---

`„Hajoljatok meg az Úr előtt szent ékességben; rettegjen előtte az egész föld” (Zsolt 96:9)! Hogyan értsük a „szent ékességben” fogalmát? Mit jelentsen ez a keresztények számára? Hogyan hasson ez arra, ahogyan a művészeteket és a velük gyakran kapcsolatba hozott szépséget tanítjuk?`

Mondják, hogy „ki-ki mást lát szépnek”, de közben nem feledkezhetünk meg arról, aki teremtette a szemet (lásd Péld 20:12). Vigyáznunk kell, nehogy a teremtményeket imádjuk (lásd a tegnapi tanulmányt), ugyanakkor a teremtettség szépségéből valóban tanulhatunk Istenről, sőt a szépség iránti szeretetéről is. Bűnös világunk még most is gyönyörű, és ugyan ki tudná elképzelni, hogy milyen volt a bűneset előtt? Ez pedig arra tanít, hogy valóban Isten a szépség Teremtője.

A művészetek és a természettudományok tanulmányozása tehát elvezethet, sőt el is kell vezessen oda, hogy közelebb kerüljünk Isten jelleméhez és szívéhez. Mi magunk is részét képezzük Isten művészi alkotásainak és tudományos jelenségeinek, éppen ezért még többet megtudhatunk Krisztusban önmagunkról is.

„Isten azt akarja, hogy gyermekei becsülni tudják művét, hogy örülni tudjanak az egyszerű, csendes pompának, amellyel földi otthonunkat feldíszítette. Ő maga is szereti a szépet, de mindenekelőtt a jellembeli szépséget és tisztaságot. Azt szeretné, ha a tisztaságot és az egyszerűséget, a virágok eme csöndes méltóságát ápolnánk” (Ellen G. White: Jézushoz vezető út. Budapest, 2008, Advent Irodalmi Műhely, 63. o.).

`1Móz 3:6 alapján a szépség miért nem feltétlenül jó, szent? Lásd még Péld 6:25; 31:30!`

Az ellenségünk eltorzít és a maga céljaira akar felhasználni mindent, amit Isten megteremtett, nem lepődhetünk hát meg azon, hogy a szépséget és a szépség fogalmait is ellenünk fordíthatja. Ezért a keresztény oktatásnak a Szentírás vezetésével különös óvatosságra kell tanítania a művészetek terén, hogy megértsük: nem feltétlenül jó vagy szent minden, ami szép.

`Említsünk néhány „szép” dolgot, ami nem feltétlenül szent vagy jó! Vagy a körülményektől függően mi válhat szentségtelenné és rosszá, még ha szép is? Milyen mérce szerint lehet különbséget tenni ezek között?`

---

#### Ellen G. White idézetek

Legyen a Biblia a tanulmányozás könyve, és vizsgáljátok meg, hogy van-e bennetek isteni szeretet. Lehet, hogy szívetek aszott, és elmétek gyenge, de ha imádságos lelkülettel tanulmányozzátok az Igét, világosság árad az elmétekre. Isten együttmunkálkodik minden szorgalmas tanulóval. Azok a tanárok, akik a nagy Tanítómestertől tanulnak, isteni segítségben részesülnek, mint Dániel és társai, akikről ezt olvashatjuk: „És ada az Isten ennek a négy gyermeknek tudományt, minden írásban való értelmet és bölcsességet; Dániel pedig értett mindenféle látomáshoz és álmokhoz is.” (Dán 1:17) – Counsels to Parents, Teachers, and ­Students, 455. o.

Isten felszólítja az embereket, hogy szemléljék Őt az égi csodákban: „Emeljétek föl a magasba szemeiteket, és lássátok meg, ki teremté azokat? Ő, aki kihozza seregöket szám szerint, mindnyáját nevén szólítja; nagy hatalma és erőssége miatt egyetlen híjok sincsen.” (Ésa 40:26) Isten óhaja, hogy kutassuk a végtelen dolgokat, és így tanuljuk meg szeretni, tisztelni Őt, és engedelmeskedni Őnéki. Az ég és a föld a maga gazdagságával tanít meg bennünket Isten szeretetének, gondoskodásának és hatalmának leckéire. – Counsels to Parents, Teachers, and Students, 456–457. o

„Mert az ember azt nézi, ami szeme előtt van, de az Úr azt nézi, mi a szívben van” (1Sám 16:7) – az emberi szívet, amelyben váltakozik az öröm és fájdalom; azt a tévelygő és szeszélyes szívet, ami oly sok tisztátalanságnak és képmutatásnak tanyája. Isten jól ismeri a szív indokait, céljait és szándékait. Menjetek Őhozzá a ti szennyes, tisztátalan szívetekkel, tárjátok ki azt az Ő mindent látó szemei előtt, és kiáltsatok fel együtt a zsoltáríróval: „Vizsgálj meg engem, oh Isten, és ismerd meg szívemet! Próbálj meg engem, és ismerd meg gondolataimat! És lásd meg, ha van-e nálam a gonoszságnak valamilyen útja, és vezérelj engem az örökkévalóság útján!” (Zsolt 139:23–24) – Jézushoz vezető út, 34. o.

Gyöngéd részvéte gyógyírként hatott a fáradt, elgyötört szívekre. A bősz ellenség háborgása közepette is a béke légköre vette körül. ­Arcának szépsége, csodás jelleme, és főképp a tekintetében és hangjában érzett szeretet hozzá vonzott mindenkit, akit nem keményített meg a hitetlenség. Ha pillantása és szava nem nyájas, megértő lelkület sugárzott volna mindenkire, akkor nem vonzotta volna magához a sokaságokat. A hozzá forduló szenvedők úgy érezték, hogy hű és szelíd barátként magáévá teszi ügyüket, ezért többet kívántak tudni az általa tanított igazságokból. Jézus közel hozta hozzájuk az eget, s ők színe előtt szerettek volna maradni, hogy mindig érezhessék vigasztaló szeretetét.

Élete következetes volt. Krisztus élete mindenki másétól különbözött. Egész életét az önzetlen tettek és a szentség szépsége jellemezte. Keblében a legtisztább, az önzés és bűn bármilyen szennyétől mentes szeretet honolt. Élete tökéletes összhangot mutatott. Ő a jóság és tökéletesség egyedül igaz példaképe. – Értelem, jellem, egyéniség, 1. köt., 182. o.