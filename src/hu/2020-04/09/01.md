---
title:  Az egyház és az oktatás
date:  21/11/2020
---

### E heti tanulmányunk
Jeremiás 29:13; Máté 5:14-16; 7:7; Lukács 4:18-23; 10:30-37; 1Thesszalonika 2:6-8 

> <p></p>
> „…nem kerestünk emberektől dicsőséget, sem tőletek, sem másoktól. Bár tekintéllyel léphettünk volna fel, mint Krisztus apostolai, mégis szelídek voltunk közöttetek, mint a gyermekét dajkáló anya. Ennyire megkedveltünk titeket, és készek voltunk közölni veletek nemcsak az Isten evangéliumát, hanem a magunk lelkét is, mivelhogy szeretteinkké lettetek” (1Thessz 2:6-8, ÚRK).

A Biblia bemutatja, hogy a legkorábbi időktől fogva, amikor a hűségesek összegyűltek Isten tiszteletére – zsinagógákban, házaknál és gyülekezetekben –, emberek a Szentírást tanulmányozva és istentiszteleteket tartva vágytak megismerni Istent és megérteni az életükre vonatkozó akaratát. Az Írás azt is újból és újból kijelenti, hogy a gyülekezetben komolyan kell tárgyalni igei kérdéseket, hiszen ott fejlődhetünk Isten és akarata megismerésében.  

Néha félünk kérdéseket feltenni. A Bibliában viszont gyakran kérdésekkel vezettek el embereket Isten jobb megismerésére. A Szentírás egészében vannak olyan történetek, amelyek segítenek, hogy a hívők újból megerősítsék elköteleződésüket. A tanítványaival és követőivel kapcsolatban Jézus különösen odafigyelt a tanításnak erre a formájára.

A gyülekezet legyen a tanítás helye, ezért lehetőséget kell biztosítani az őszinte megbeszélésre. „Nincs buta kérdés” – ahogy diákkorunkban sokszor hallottuk az iskolában. Fontos biztonságos környezetet teremteni a gyülekezetben, hogy mindenki növekedhessen a kegyelemben, Istennek és az életével kapcsolatos tervének a megismerésében.

---

#### Ellen G. White idézetek

Az ősegyházban egyszerű szavakkal hirdették az evangéliumot. A Lélek tanította ennek elveit. A szertartásokban nyoma sem volt emberek rendeléseinek. A gyülekezet Krisztus lelkületéről tanúskodott, s szépségesen ragyogott őszinte odaadásában. A tagok szent és példás élete volt az ékessége. Sokaságokat nyert meg Krisztusnak, nem a műveltség fitogtatásával, hanem Isten erejével, amely Igéjének hirdetését kíséri. – Bizonyságtételek, 5. köt., 166. o.

Miközben [a tanítványok] hirdették Krisztus, a feltámadott Megváltó tökéletességét, a szavuk szíveket indított meg, férfiakat és nőket nyert meg az evangélium számára. Egész tömegek, amelyek sokáig gyalázták a Megváltó nevét és megvetették erejét, a megfeszített tanítványainak vallották magukat.

Nem saját erejükkel végezték szolgálatukat az apostolok, hanem az élő Isten hatalma támogatta őket. Munkájuk nem volt könnyű. A keresztény egyházat megalapozó tennivaló sok nehézséggel, viszontagsággal és keserű csalódással járt. A tanítványok feladatuk közben állandóan nélkülözéseket, rágalmakat és üldözéseket szenvedtek el, de életüket nem kímélték, nem volt drága előttük, örvendtek, hogy Krisztusért szenvedhettek. Határozatlanság, kétely és elvi elgyengülés ismeretlen volt előttük. Készek voltak minden áldozatra, sőt önmagukat is feláldozták. A rájuk háruló felelősség tudata megtisztította őket, és gazdagította tapasztalataikat. A menny kegyelme nyilvánult meg győzelmeikben, amelyeket Krisztusért arattak. Isten mindenhatóságával működött általuk, hogy győzelemre vigye az evangéliumot. – Az apostolok története, 594–595. o.

A gyermekeket az otthoni gyülekezetben kell megtanítani imádkozni és Istenben bízni. Tanítsátok meg őket, hogy ismételgessék Isten parancsolatait, melyekre vonatkozóan az izraeliták a következő rendeletet kapták: „És gyakoroljad ezekben a te fiaidat, és szólj ezekről, mikor a te házadban ülsz, vagy mikor úton jársz, és mikor lefekszel, és mikor felkelsz.” (5Móz 6:7) Járuljatok Isten elé alázatos, szelíd szívvel, tudatában a kísértéseknek, valamint a rátok és a gyermekeitekre leselkedő veszélyeknek. Hit által közeledjetek az oltárhoz, és kérjétek az Úr oltalmát kicsinyeitekre. Tanítsátok meg őket, hogy egyszerű szavakkal imádkozzanak. Mondjátok el, hogy Isten örül, ha hozzá fordulnak.

Vajon az Úr elmegy ezen otthonok mellett anélkül, hogy áldásait ott hagyná? Semmiképpen. Szolgáló angyalok fognak őrködni azoknak gyermekein, akik így szentelik magukat Istennek. Hallják a dicsőítést, a hit imáját, és a kéréseket felviszik az Úr színe elé, aki a Szentélyben szolgál a gyermekeiért, és saját érdemeit kínálja fel az érdekükben. – Counsels to Parents, Teachers, and Students, 110. o.