---
title:  Az Igazságot Keresni
date:  25/11/2020
---

„Fontos, hogy ne hagyjuk abba a kérdezést. Van létjogosultsága a kíváncsiságnak. Az ember nem tehet mást, csak csodálattal elmélkedik az örökkévalóság, az élet titkairól, a valóság bámulatos struktúrájáról. Elég, ha mindennap megpróbálunk még egy kicsivel többet felfogni e titokzatos dolgokból. Soha ne veszítsük el a szent kíváncsiságot!” – írta Albert Einstein, akit általában a modern fizika atyjának tekintenek. Valóban titkokkal teli világban élünk, nem igaz? A modern tudomány rávilágít, hogy meglepő összetettség figyelhető meg a létezés csaknem minden szintjén. És ha ez a helyzet a pusztán fizikai dolgokkal, mennyivel inkább így van ez a lelkiek terén!

`Mit tudhatunk meg a következő igékből az igazság és a válaszok kereséséről? Zsolt 25:5; Jer 29:13; Mt 7:7; Jn 16:13; 17:17; ApCsel 17:26-27`

A Biblia tele van hozzánk eléggé hasonló, kíváncsi emberek történeteivel – férfiak és nők, akiknek kérdéseik, félelmeik, reményeik és örömeik voltak, akik a maguk módján keresték az igazságot, kutatták a válaszokat az élet legnehezebb kérdéseire.

„Mindent szépen alkotott Isten a maga idejében. Az örökkévalóságot is az emberek szívébe helyezte, de úgy, hogy elejétől a végéig nem foghatják föl mindazt, amit Isten cselekszik” (Préd 3:11, ÚRK). Mit értett ezen Salamon? Bizonyos fordítások az ’olam héber szóra azt írják, hogy „örökkévalóság” (RÚF, ÚRK), mások pedig azt, hogy „az idő egész folyása” (SZIT). Tehát e vers szerint Isten az emberi szívbe és elmébe helyezte a múlt és a jövő, így az örökkévalóság bizonyos fogalmát. Vagyis emberként képesek vagyunk azon gondolkodni, amit az élet és általában a létezésünk „nagy kérdéseinek” neveznek.

Természetesen ezért van központi szerepe a Szentírásnak. Kik vagyunk? Miért vagyunk itt? Hogyan kell élnünk? Mi történik, amikor meghalunk? Miért létezik baj és szenvedés? Ilyen kérdéseket tettek fel az igazság keresői az írott történelem kezdetétől fogva. Micsoda kiváltság és milyen felelősség, hogy most segíthetünk az igazság keresőinek rámutatni bizonyos válaszokra! Mi más volna a keresztény oktatás feladata, ha nem az, hogy az Isten Igéjében található feleletekre irányítsuk az emberek figyelmét?

`Miért elengedhetetlen, hogy a Szentírásé legyen a fő szerep, amikor az élet nagy kérdéseire keressük a választ?`

---

#### Ellen G. White idézetek

A tanítványoknak tett ígéret nekünk is szól. A Vigasztaló éppen annyira a miénk, ahogy az övék volt. A Szentlélek adja azt az erőt, amely a gyötrődő és küszködő lelkeket megtartja, úgy a világ gyűlölete, mint saját gyengeségeik és hibáik felismerése közepette. Amikor bánat és szenvedés a részünk, amikor jövőnk sötétnek és nyugtalanítónak látszik, vagy elhagyatottnak és gyámoltalannak érezzük magunkat, akkor hitben elmondott imáinkra a Szentlélek megvigasztalja a szívünket…

Nem szükséges magyaráznunk a Szentlélek mibenlétét. Jézus Krisztus azt mondja, Ő a vigasztaló, „az igazságnak Lelke, aki az Atyától származik”. Világosan kijelenti továbbá, hogy a Szentlélek, miközben az embereket minden igazságra elvezeti, „nem őmagától szól” (Jn 15:26; 16:13).

A Szentlélek lényege: titok. Emberek nem fejthetik meg, mert Isten nem nyilatkoztatta ki előttük. Kutatásra hajlamos elmék összehozhatnak bibliaszövegeket, és alapul vehetik emberi magyarázataikhoz, de az ilyen nézetek elfogadása nem fejlesztheti a gyülekezetet. Olyan titkokat illetőleg, amelyek az emberi értelmet meghaladják, hallgatni arany. – Az apostolok története, 51–52. o.

A Vigasztalót Jézus „az igazság Lelkének” (Jn 16:13) nevezi. Az Ő feladata az, hogy meghatározza és őrizze az igazságot. Mindenekelőtt az igazság Lelkeként lakozik a szívekben, és így lesz a vigasztalónk. Az igazságban vigasztalás és békesség van, de a hamisságban nem találhatunk sem igazi vigasztalást, sem igazi békességet. Sátán hamis elméletek és hagyományok útján tesz szert hatalomra az elménk felett, s miközben az embereket a tévedések útjára vezeti, eltorzítja jellemüket. A Szentlélek a Szentírás útján szól az elménkhez, és az igazság pecsétjét nyomja rá a szívünkre. Így tárja fel a tévedésünket, és űzi ki azokat a lelkünkből. Krisztus az igazság Lelkével, aki Isten szava által munkálkodik, von bennünket, az Ő választott népét az oltalma alá.

Isten szándéka, hogy Igéjének igazsága már ebben az életben is mindjobban feltáruljon népe előtt. Ezt a tudást csak egyetlen úton-­módon szerezhetjük meg, ha a Szentlélek érteti meg velünk, aki ihlette az Írásokat. „Azonképpen az Isten dolgait sem ismeri senki, hanem csak az Istennek Lelke”, „mert a Lélek mindeneket vizsgál, még az Istennek mélységeit is” (1Kor 2:11,10). – Isten csodálatos kegyelme, 199. o.

Áldást és bátorságot nyerek, amint felismerem, hogy Izráel Istene ma is vezeti népét, és továbbra is vele lesz, egészen a végsőkig.

Ha valaha szükségünk volt a Szentlélek különleges vezetésére, akkor az most van. Teljes odaszentelődésre van szükségünk. Elérkezett az idő arra, hogy saját életünkön és szolgálatunkon keresztül bemutassuk a világnak Isten erejét. – Isten csodálatos kegyelme, 200. o.