---
title:  Közösségben Élni
date:  26/11/2020
---

`Mit fejez ki Pál 1Thessz 2:6-8 verseiben, aminek meg kell mutatkoznia az iskoláinkban és a gyülekezeteinkben?`

Elmondható a mi korunkban, a közösség széthullásával szembesülve, hogy még soha nem volt ekkora jelentősége a gyülekezet bibliai értelmezésének. „Mert ahol ketten vagy hárman egybegyűlnek az én nevemben, ott vagyok közöttük” (Mt 18:20) – emlékeztet az evangélista. A gyülekezet, a közösség újszövetségi képe elsődlegesen a hívők otthonában alakult ki. Ott találkozott a közösség, kis csoportokban, imádkoztak, énekeltek, úrvacsorát tartottak, megismerték Jézus szavait, majd mindarról beszélgettek is.

Az Isten tiszteletére összegyűlt csoportok váltak az első egyházi iskolákká, hiszen azokban ismertették meg az új tagokat a Bibliával és az új élettel Jézusban. „És ne szabjátok magatokat e világhoz, hanem változzatok el a ti elméteknek megújulása által…” (Róm 12:2) – Pálnak e szavai is jól mutatják, hogy az egyház különösen komolyan vette a tanítás munkáját.

Az első hívők gyorsan felfedezték, hogy ilyen közösségekben lehet a legjobban megélni az evangélium szerinti életet. Együtt okunk van hangosabban énekelni, buzgóbban imádkozni és nagyobb törődéssel, együttérzéssel viseltetni egymás iránt. Hallva, amint mások Isten jóságáról beszélnek, jobban átérezzük irántunk tanúsított jóságát is. Mások küzdelmeiről és fájdalmairól értesülve tudatosul bennünk, hogyan gyógyított meg minket is az Úr, és ettől újult erővel szeretnénk kegyelmének és gyógyításának eszközei lenni.

A mai igeszakaszban Pál határozottan állítja, hogy Isten evangéliuma a lényeg, számunkra az a minden: a kereszt ereje, az Úr feltámadása, visszatérésének ígérete. Ez a legnagyszerűbb hír a világon. Pál egész hátralévő életében a lehető legnagyobb hűséggel és elkötelezettséggel hirdette Jézus történetét.

Itt az apostol azt emeli ki, hogy az evangélium üzenetét közösségben élve lehet a legjobban megérteni és tapasztalni. Ne feledjük, az emberek árgus szemekkel figyelik, hogy meglátszik-e az életünkben a kegyelem bibliai üzenete!

`Komolyan gondolkodjunk el az életünkről, és tegyük fel magunknak a kérdést: Milyen bizonyság vagyok a környezetemben?`

---

#### Ellen G. White idézetek

Azért gyűlünk össze, hogy egymást építsük, megosszuk egymással gondolatainkat és érzelmeinket, hogy megismerve egymás reménységeit és vágyait erőt, világosságot és bátorságot gyűjtsünk, hogy komoly és őszinte, hittel mondott imák révén felüdülést és erőt nyerjünk erőnk Forrásától. Ezek a találkozók a legértékesebb alkalmak…

Nem szerez egyforma vallásos tapasztalatot minden ember, viszont a különböző tapasztalattal rendelkezők összegyűlnek, és egyszerűen, alázattal osztják meg egymással tapasztalataikat. Mindazoknak, akik a kereszténység útját járják, rendelkezniük kell, és rendelkezni is fognak olyan tapasztalattal, amely élő, új és érdekfeszítő. Az élő tapasztalat naponkénti próbákból, konfliktusokból és kísértésekből áll, de komoly erőfeszítésekből és győzelmekből is, továbbá pedig Jézus által elnyert mélységes békét és örömöt is tartalmaz. Egy ilyen tapasztalat egyszerű elmondása világosságot, erőt és ismeretet nyújt, s ezzel elősegítheti mások lelki növekedését.

Képezzétek elméteket, hogy szeresse a Bibliát, szeresse az ima-összejöveteleket, az elmélkedés óráit, de mindenek felett az Istennel közösségben töltött órákat. – In Heavenly Places, 91. o.

Amikor Krisztus elhívta tanítványait a halászhálók mellől, közölte velük, hogy embereket fognak halászni. Ez alatt azt értette, hogy dolgozniuk kell. Az igazságot másoknak átadva kellett kivetniük a hálókat a hajó másik oldalára. Így akarta tudtukra adni, hogy hit által kell dolgozniuk a lelkek megmentése érdekében. Az akár egyetlen emberért elvégzett munka vezette el oda őket, hogy az isteni gondviselésnek köszönhetően egész városokért dolgozhattak. Nem érezték, hogy egy nagy mű különálló szerkezetei, hanem mint egy nagy egésznek a részei szétválaszthatatlan egységben, mint embertársaikhoz és Istenhez kapcsolódó láncszemek. – This Day With God, 253. o.

Kis csoportokat alkotva tanulmányozzátok a Bibliát! Ezzel nem veszíteni, hanem nyerni fogtok. A gyülekezetben jelen lesznek Isten angyalai is, és miközben az élet Kenyeréből táplálkoztok, lelki felüdülést és erőt nyertek – mondhatni, az élet fájának leveleivel lesztek táplálva. Csak így őrizhetitek meg őszinteségeteket. Krisztus iránti hűségetek biztosítja számotokra a legértékesebb jutalmat. Bárcsak minden lélek küzdene az örök életért, s megvallaná Krisztust szóban és lélekben. Igéje által arról biztosított, hogy a mennyei Atya előtt örömmel és teljes szívvel kész felismerni benneteket és engem is. Hát nem éri meg ezért küzdeni? Figyeljétek meg, hogy személyesen mit tehettek annak érdekében, hogy hűségesek maradjatok az elvekhez, és tiszták életetek minden szakaszában azért, hogy megláthassátok majd az Ő dicsőségét. – This Day With God, 11. o.

Krisztus kegyelmes jelenléte az Igéjében mindenkor a lélekhez szól, bemutatja Őt mint az élő víznek kútfejét, hogy felüdítse a szomjazó lelket. Kiváltságunk, hogy élő, bennünk lakozó Üdvözítőnk legyen. Ő a belénk plántált lelki erő forrása, hatása árad tova szavakban és tettekben, felüdítve mindenkit befolyásunk körében. Bennünk is fakasztja a vágyat, a törekvést erőért és tisztaságért, szentségért és békességért, örömért, melybe nem vegyül üröm. Az Üdvözítő bennünk lakozásának ez az eredménye. – Bizonyságtételek a prédikátoroknak, 390. o.