---
title:  Világosságként Élni
date:  23/11/2020
---

Bármerre nézünk, azt látni, hogy mintha a bolygónk önmaga ellen fordult volna – a világosságot felcserélték a sötétséggel. Persze a saját környezetünkben is találkozunk sötétséggel, amikor a magunk helyzetére gondolunk ebben a nehéz világban, és ez igencsak próbára tesz bennünket. Mi magunk is látjuk, hogy borzalmas körülményeket hoz az élet, küzdünk betegségekkel, elveszítjük szeretteinket, családok felbomlanak szakítás és válás miatt, és közben próbálunk valami értelmet találni a társadalom és a kultúra gonosz dolgai között.

Az erkölcsi összeomlás és lelki hanyatlás képei mellett, a külső és belső hangzavarban azt is halljuk, amint Jézus mindannyiunkhoz szól:

`„Ti vagytok a világ világossága. Nem rejtethetik el a hegyen épített város. Gyertyát sem azért gyújtanak, hogy a véka alá, hanem hogy a gyertyatartóba tegyék és fényljék mindazoknak, akik a házban vannak. Úgy fényljék a ti világosságotok az emberek előtt, hogy lássák a ti jó cselekedeteiteket, és dicsőítsék a ti mennyei Atyátokat” (Mt 5:14-16). Hogyan kell tehát élnünk? Keresztényként milyen hatásunk legyen az emberekre, hogy meglássák Istent? Mit tanítanak erről ezek a versek?`

Vajon hogyan értették Jézus beszédeit a hallgatói, akik a Galileai-tenger partján a tikkasztó nap hevében ültek? A szavait hallgató emberek ismerték a világosságot és a sötétséget. Sokféle sötétségtől félhettek. Római uralom alatt éltek, militarizált társadalomban, ami azonban még telefonok, számítógépek és az internet nélkül is több szempontból működött olyan jól, mint a miénk, de bizonyos tekintetben még ijesztőbb volt.

A rómaiak mindenütt jelen voltak, arra emlékeztetve a hegyoldalon összegyűlt tömeget, hogy hirtelen a kínzókamrákban találhatják magukat vagy egy római kereszten végezhetik lecsupaszítva, ha nem hagynak fel a bajkeveréssel.

Viszont ott volt Jézus, aki arra szólította őket, hogy az életük világítson. Legyenek könyörületesek, tiszta szívűek, törekedjenek a békességre. A keresztény oktatásnak elengedhetetlen része, hogy diákjaink a világ világosságaként éljenek. Meg kell tanítanunk őket arra, hogy választásaikkal és döntéseikkel Isten valóságát és jóságát mutassák be az embereknek.

`Hogyan lehet igazán bemutatni Isten valóságát és jóságát?`

---

#### Ellen G. White idézetek

Krisztus követőinek a világ világosságává kell lenniük; de Isten nem arra szólítja fel őket, hogy erejük megfeszítésével világítsanak. Nem helyesli a jóság látszatát mutató önelégült igyekezetet. Azt akarja, hogy lelkük átitatódjék a menny alapelveivel; és a világgal való kapcsolatukban tegyenek bizonyságot arról a világosságról, amely bennük van. Az élet minden területén megmutatkozó rendíthetetlen hűségük által világítanak…

Amikor Isten kiválaszt embereket a szolgálatra, nem kérdezi, van-e földi gazdagságuk, műveltségük vagy szónoki képességük. Csupán ezt kérdezi: „Elég alázatosak-e ahhoz, hogy megtaníthatom őket utaimra? Rájuk bízhatom-e igémet? Képviselnek-e majd engem?”

Isten minden embert csak annyira tud felhasználni, amennyire Lelkével betöltheti a lélek templomát. Isten csak az Ő képmását tükröző munkát fogadja el. Követőinek – megbízatásuk hitelesítéseként – magukon kell viselniük a menny örökkévaló alapelveinek kitörölhetetlen jegyeit. – A nagy Orvos lábnyomán, 36–37. o.

Lehetetlen, hogy abból a szívből, amely Krisztus lakhelye, hiányozzon a szeretet. Ha szeretjük Istent, mert Ő előbb szeretett minket, azokat is szeretjük, akikért Krisztus meghalt. Nem juthatunk közösségbe Istennel, ha nem ápoljuk a kapcsolatot embertársainkkal, mert benne, aki a világegyetem trónján ül, együtt van mind az isteni, mind az emberi. Ha közösségre lépünk Krisztussal, a szeretet láncának arany láncszemei egybekapcsolnak embertársainkkal; akkor krisztusi szánalmat és könyörületet tanúsítunk; akkor nem várjuk meg, amíg a szegényeket és nyomorultakat elénk hozzák; akkor nem kell a mások fájdalma iránti szánalmat kicsikarni belőlünk, mert olyan természetességgel fogunk szolgálni a nélkülözőknek és szenvedőknek, mint ahogy Krisztus „széjjeljárt, jót tévén” (Csel 10:38). – Krisztus példázatai, 384. o.

A „ti vagytok a világ világossága” kijelentésével Jézus bemutatta, hogy követőinek milyen szerepet szánt. A gyülekezet tagjai olyan befolyást gyakoroljanak, ami fényt áraszt mások számára. A világosság Adományozója úgy helyezte el a mécseseket, hogy mindenki, aki az Ő házában (a világban) van, világosságot nyerjen. Ő a világosság kiapadhatatlan Forrása, és az Őbenne hívőket úgy helyezi el, hogy egyre nagyobb fénnyel világíthassanak. A világosságunknak folyamatosan növekedni kell, mivel folyamatosan világosságot nyerünk a minden világosság Forrásától. Krisztust szemlélve elváltozunk az Ő képére, és az Ő világosságát fogjuk árasztani a világra.

Isten házában minden Krisztussal egyesült lélek világít. Mindenkinek be kell fogadnia és tovább kell adnia a világosság tiszta és ragyogó sugarait. Isten számon fogja kérni, ha nem világítunk a sötétségben élőknek. Minden gyülekezeti tagot megbízott a világosság terjesztésével, és akik hűséggel végzik ezt a munkát, még több terjesztésre szánt világosságot kapnak. Lelke által az Úr fogja alakítani, csiszolni és lelkesíteni az emberi eszközt, és Ő adja azt a világosságot, amivel másokra világosságot áraszthat. – Reflecting Christ, 197. o.