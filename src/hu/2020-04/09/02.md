---
title:  Igazi Keresztény Oktatás
date:  22/11/2020
---

Egy történet szerint egy rabbi az osztályában ülő fiatalok álmatag szemébe nézve megkérdezte: „Honnan tudjuk, hogy véget ért az éjszaka és kezdődik a nap?”

A tanítványok közül többen óvatosan feltették a kezüket. „Abból – kezdte az egyik –, ha meg tudunk különböztetni egy fügefát egy olajfától?”

„Nem.”

Jelentkezett a következő diák is: „Talán amikor meg tudjuk mondani, hogy bárányt vagy kecskét látunk-e?”

A rabbi több választ meghallgatott, majd így szólt: „Onnan tudjuk, hogy vége az éjszakának és elkezdődött a nappal, ha ránézünk valakire, akit addig még soha nem láttunk, és az idegent fivérünknek vagy nővérünknek ismerjük el. Egészen addig a pillanatig éjszaka van, bárhogy is ragyogjon a nap.”

`Olvassuk el Lk 10:30-37 szakaszát! Mit akart kifejezni Jézus ezzel a történettel? Tehát mi az, ami feltétlenül fontos része az igazi keresztény oktatásnak?`

Hetednapi adventistaként a tantételek világosságának és igazságának gazdagságát ismerhetjük (a holtak állapota, a szombat, 1844 és az ítélet, a nagy küzdelem, hogy néhány tanítást megnevezzünk), amit a kereszténység nagy része még mindig nem ismert fel. Viszont ha mégoly fontosak is ezek az igazságok, ugyan mi hasznunk származik belőlük, ha nem vagyunk kedves emberek, ha előítélettel viseltetünk másokkal szemben, ha a kulturális és társadalmi berögződéseink miatt némelyeket alsóbbrendűként kezelünk? Az igazi keresztény oktatásnak mindenképpen oda kell hatnia, hogy felülemelkedjünk ilyen emberi gyarlóságokon és rossz dolgokon, és úgy tekintsünk másokra, ahogyan Krisztus tette, mint akikért Ő meghalt, akiknek a bűneit hordozta a kereszten, akikért a legnagyobb árat fizette. Amennyiben valóban magasra emeljük a keresztet, amit tennünk is kell, minden ember értékét felismerjük, és ideális esetben úgy is bánunk velük, ahogyan valóban megérdemlik – az Istentől kapott értékük szerint. A keresztény oktatásnak részét kell, hogy képezze az ilyen irányú tanítás is, különben nem méltó a „keresztény” névre!

`Milyen előítélet terjeng a mi társadalmunkban – akár rejtetten, akár nyíltan –, amin keresztényként felül kell emelkednünk?`

---

#### Ellen G. White idézetek

Milyen a tiszta vallás? Krisztus elmondta, hogy a tiszta vallás az irgalom, az együttérzés és a szeretet kifejezése a családban, a gyülekezetben és a világban. Erre az igazi vallásra kell megtanítanunk a gyermekeinket. Tanítsátok meg őket arra, hogy ne csak magukra gondoljanak, hanem tudniuk kell, hogy ahol egy szükségben levő vagy szenvedő ember van, ott van az ő misszióterületük…

Legyen otthonotok a vallásos nevelés iskolája. A szülők váljanak az Úrnak, Izrael Istenének szócsöveivé, adják át gyermekeiknek az igazi kereszténység tanításait, és saját példaadásuk által mutassák be, hogy a szeretet elve által vezérelt emberekké válhatnak. – Reflecting Christ, 252. o.

Gondolnunk kell azokra, akiknek szükségük van a szeretetünkre, érzékenységünkre, az odafigyelésünkre, és gondoskodnunk kell róluk. Szüntelenül emlékezzünk arra, hogy Krisztus képviselői vagyunk, az Ő áldásait kell megosztanunk, ám nem azokkal, akik ezért megjutalmazhatnának, hanem azokkal, akik értékelni fogják a mulandó és lelki szükségleteiket kielégítő ajándékokat. Önzetlenül és Krisztus tanításával összhangban munkálkodnak azok, akik étkezéseket szerveznek a nehéz sorsú emberek számára, hogy egy kis fényt vigyenek szomorú életükbe, és enyhítsenek szegénységükön s nehézségeiken. – Advent Review and Sabbath Herald, 1895. november 12.

Mondhatjuk, hogy követjük Krisztust, és állíthatjuk, hogy hiszünk Isten szavának minden igazságában, de ez nem sokat használ felebarátainknak, ha vallásos meggyőződésünket nem tükrözi mindennapi életünk. Hitvallásunkkal – ha mégúgy hangoztatjuk is – nem mentünk meg senkit: sem magunkat, sem embertársainkat, ha nem vagyunk igazán keresztények. A jó példából minden hitvallásnál több áldást merít a világ.

Önző élettel nem lehet Isten ügyét szolgálni. Isten ügye az elnyomottak és szegények ügye. Krisztus állítólagos követőinek szívéből hiányzik Jézus együtt érző szeretete. Jobban kellene szeretnünk azokat, akikben Krisztus olyan nagy értéket látott, hogy életét adta üdvösségükért. Ezek a lelkek drágák. Minden áldozatnál felmérhetetlenül drágábbak. Ha megfeszítjük minden erőnket egy fontosnak ítélt feladat teljesítésére, de elhanyagoljuk a szűkölködőt, vagy megfosztjuk az idegent jogaitól, a szolgálatunkat Isten nem hagyja jóvá…

Az istenfélelem alapja a szeretet. Senki sem szeretheti Istent igazán, bármi legyen is hitvallása, ha nem szereti önzetlenül testvérét. Ez a lelkület nem alakul ki bennünk pusztán azzal, hogy megpróbálunk szeretni másokat. Krisztus szeretetének kell a szívünkben élnie. Amikor énünk feloldódik Jézusban, a szeretet akaratlanul is árad belőlünk. A keresztény jelleme akkor jut el a tökéletességre, amikor benső énje állandóan arra készteti, hogy másokon segítsen; amikor a menny napfénye szívét betölti, s ez arcáról is sugárzik. – Krisztus példázatai, 383–384. o.