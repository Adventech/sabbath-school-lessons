---
title:  „Az Úr szemei”– a Biblia világképe
date:  17/10/2020
---

### E heti tanulmányunk
Jób 12:7-10; Példabeszédek 15:3; Márk 12:29-31; János 1:1-14; Efezus 6:12; Jelenések 20:5-6

> <p></p>
> „Mindenütt ott van az ÚR szeme, és figyeli a jókat és gonoszokat” (Péld 15:3, ÚRK).

Czeslaw Milosz lengyel költő egyik verse elején képzeletbeli állatokról ír: beszélő nyulakról, beszélő mókusokról és hasonlókról. „Annyi közük van az igazi állatokhoz – írta –, mint a világról alkotott elképzeléseinknek a világ valóságához.” Majd a verset így fejezi be: „Gondolj erre és reszkess!”

A „reszkess” szó talán elég erősnek tűnik, mégis helyes, hiszen alapvetően téves lehet jó része mindannak, amit az emberek a világról gondolnak. Csaknem kétezer évig például a legokosabbak és legműveltebbek közül sokan úgy képzelték, hogy a föld mozdíthatatlanul áll a világegyetem középpontjában. Ma pedig a legokosabb és legtanultabb emberek közül sokan azt hiszik, hogy az ember az élet eredetileg egyszerű formáiból fejlődött ki.

Emberként sosem figyeljük a világot semleges alapállásból. Mindig és kizárólag olyan szűrőkön át látjuk, amelyek befolyásolják, hogyan magyarázzuk és értjük azt, ami körülvesz minket. Ezt a szűrőt nevezik világképnek. Különösen fontos, hogy fiataljainkkal meg az idősebb gyülekezeti tagokkal is megismertessük a bibliai világképet!

---

#### Ellen G. White idézetek

Nem erre a világra szól az az örökség, amit Isten ígért népének. Ábrahámnak nem volt birtoka a földön „egy lábnyomnyi” sem (Csel 7:5). Ugyan nagy vagyona volt, de Isten dicsőségére és embertársai javára használta fel. Nem tekintette ezt a világot otthonának. Isten arra szólította, hogy hagyja el bálványimádó honfitársait, és neki ígérte Kánaánt mint örök birtokot, de sem fia, sem unokája nem kapta azt meg. Amikor Ábrahám temetkezési helyet akart szerezni halottja számára, meg kellett azt vennie a kananeusoktól. Egyetlen birtoka az Ígéret földjén egy sziklába vájt sír volt a Makpelah barlangjában.

De Isten szava nem vesztette érvényét... Talán úgy tűnik, hogy Isten ígéretének teljesedése sokáig késik – mert „[...] egy nap az Úrnál olyan, mint ezer esztendő, és ezer esztendő, mint egy nap” (2Pt 3:8). Úgy tűnhet, hogy késik, de a rendelt időben „[...] eljön, el fog jőni, nem marad el” (Hab 2:3). – Pátriárkák és próféták, 169. o.

Engedjétek, hogy lelketek időzzön az Isten Igéjében található magasztos igazságok mellett, s többé sosem vágytok olyasmire, amivel nem rendelkeztek. El fogtok jutni oda, hogy megvetitek az aljas, hiábavaló gondolatokat. Mindig csak az erény és a szentség magas mércéjére törekedtek, amit az evangélium állít elétek. A szent élet felemelő megvalósításait fogjátok keresni. Beszélgessetek Istennel az Ige által. Ha az elétek állított magasztos eszményképet szemlélitek, felemeltettek egy tisztább és szentebb légkörbe, sőt egészen Isten jelenlétébe, és ha ott maradtok, világosságot fogtok árasztani mindazokra, akikkel kapcsolatba kerültök. – In Heavenly Places, 161. o.

Az Úr a szükségleteinkhez szabja parancsait és kegyelmét, s azok nélkül lehetetlen megmenekülnünk, bármit is próbálnánk. Isten készséges engedelmességet vár el tőlünk. Ha javakat vagy bármi más szolgálatot ajánlunk fel, az Úr nem fogadja el, ha azzal együtt szívünket is nem ajánljuk fel.

Neki kell alávetnünk az akaratunkat. Az Úr komolyabb odaszentelődést és a világ lelkületétől való élesebb elkülönülést vár el tőletek. „Ti pedig választott nemzetség, királyi papság, szent nemzet, megtartásra való nép vagytok, hogy hirdessétek annak hatalmas dolgait, aki a sötétségből az ő csodálatos világosságára hívott titeket.” Krisztus elhívott, hogy legyetek az Ő követői, hogy kövessétek önfeláldozó, lemondó életét, hogy viseljétek szíveteken a bukott emberiség megváltásának nagyszerű művét. Nincs kellő fogalmatok róla, hogy Isten milyen munka végzését várja el tőletek. Krisztus a példaképünk. Az a fogyatkozásotok, hogy nem él szívetekben a szeretet. Ez a kristálytiszta és szent elv különbözteti meg a keresztény jellemét és viselkedését a világiak jellemétől és viselkedésétől. Az isteni szeretetnek hatalmas, tisztító hatása van. Ez csakis a megújult szívekben található, s onnan magától értetődőn áramlik ki embertársaikra. – Bizonyság­tételek, 2. köt., 169. o.