---
title:  Imádjuk A megváltót!
date:  21/10/2020
---

A teremtés tana valóban alapvető a hitünk szempontjából, de nem áll egyedül, és különösen igaz ez az Újszövetségre. Gyakran jelenik meg együtt a megváltás tanával, méghozzá egészen összefonódva azzal. Ez pedig egyszerűen azért van így, mert a bűn és a halál világában a teremtés önmagában nem elég. Élünk, küzdünk és szenvedünk (mint mindenki), azután mi következik? Meghalunk, végső soron nagyjából úgy végezzük, mint az út mellett maradt állati tetemek. Mennyire lehet ez jó?

Világnézetünk szempontjából éppen ezért meghatározó a megváltás tana is, hiszen egész hitrendszerünk középpontjában a megfeszített és feltámadt Jézus Krisztus áll.

`Mit tudhatunk meg Jn 1:1-14 szakaszából arról, hogy kicsoda Jézus és mit tett értünk?`

Figyeljük meg az első angyal üzenetét! „És egy másik angyalt láttam az ég közepén repülni, akinél az örökkévaló evangélium volt, és azt hirdette a föld lakosainak, minden nemzetségnek, törzsnek, nyelvnek és népnek, és hangosan ezt mondta: Féljétek Istent, és adjatok neki dicsőséget, mert eljött ítéletének órája, és imádjátok azt, aki teremtette a mennyet, a földet, a tengert és a vizek forrásait” (Jel 14:6-7, ÚRK). Az „örökkévaló evangélium” közvetlenül kapcsolódik a Teremtő Istenhez. Mivel a bennünket megteremtő Isten az, aki emberi testben elhordozta bűneink büntetését, érthető, hogy miért szólít fel az Ige az imádatára. Ugyan mi mást válthatna ki belőlünk, ha rádöbbenünk, hogy milyen valójában Isten?

Éppen ezért szükséges, hogy minden tanításunk előterében és középpontjában a megfeszített Krisztus álljon. A róla szóló tanítás része a második advent is, hiszen az első eljövetel a második nélkül nem jelentene igazi megoldást számunkra. Úgy is lehet érvelni a Szentírásból, hogy Krisztus első és második adventje egy eseménynek – a megváltásnak – két része.

`Időzzünk még annál a gondolatnál, hogy Isten, minden létező Teremtője (Jn 1:3) volt az, aki meghalt a kereszten értünk! Miért az a természetes válasz erre, ha egész lényünkkel imádjuk Őt?`

---

#### Ellen G. White idézetek

A mennyből csak egy valaki szállt alá, hogy emberi mivoltában Istent szemléltesse. Isten Fia emberré lett és lakozott miközöttünk. „Őbenne vala az élet, és az élet vala az emberek világossága. És a világosság a sötétségben fénylik, de a sötétség nem fogadta be azt. ... Az igazi világosság eljött volt már a világba, amely megvilágosít minden embert. A világban volt és a világ általa lett, de a világ nem ismerte meg Őt. Az övéi közé jöve, és az övéi nem fogadták be Őt. Valakik pedig befogadják Őt, hatalmat ada azoknak, hogy Isten fiaivá legyenek.” – Bizonyságtételek a prédikátoroknak, 365. o.

Amikor Krisztus emberi testet öltött, az emberek nem ismerték mennyei dicsőségét. Ő volt az Istentől küldött Mester, az emberiségnek felkínált magasztos tárház. Szebb volt az emberek fiainál, de semmihez sem fogható dicsőségét a szegénység és a szenvedés öltözéke alá rejtette. Elfedte dicsőségét, hogy isteni mivolta megérinthesse az embert, ezért nem ismerte fel az emberiség a drágakincset… „És az Ige testté lett, és lakozék mi közöttünk” (Jn 1:14). A kincs valóban az emberi szenny alá van rejtve. Jézus Krisztus a drágakincs, és aki Őt megtalálja, az megtalálja a mennyek országát. Az ember Jézusra tekint, és hit által az Ő semmihez sem fogható vonzáskörzetében maradva megtalálja az örök kincset. – That I May Know Him, 58. o.

Ne essen nehezünkre neki szolgálni. Ellenkezőleg, örüljünk és ujjongjunk, hogy szolgálhatunk és részt vehetünk munkájában. Isten nem akarja, hogy dicsőn megváltott gyermekei kegyetlen és zsarnok munkaadónak tekintsék. Legjobb barátjuk Ő, és mikor Őt imádják, Isten velük van, tőle vigaszt és áldást várhatnak, mely szívüket örömmel és szeretettel tölti be. A Mindenható azt akarja, hogy gyermekei a szolgálatából vigaszt merítsenek, és inkább örömnek, mint tehernek tekintsék azt. Legbensőbb vágya, hogy mindazok, akik Őt imádják, szeretetének és előrelátásának számos jelét véve mindennapi munkájukhoz erőt merítsenek, és kegyelmet nyerve, hűségesen és becsületesen járhassanak el minden dologban.

Gyűljünk Krisztus keresztje alá! A megfeszített Krisztus legyen elmélkedésünk, beszélgetésünk és legszentebb örömünk tárgya. Gondoljunk állandóan Isten áldásaira, és ha végtelen szeretetét tapasztaljuk, örömmel tegyünk le mindent azokba a kezekbe, melyek érettünk a keresztre szegeztettek.

Szívünk az imának, hálaadásnak szárnyain jöhet közelebb az éghez. A mennyben hálával magasztalják és gyönyörű énekekkel dicsőítik Istent, és amint kifejezzük szívünk háláját, istentiszteletünk mindinkább hasonlóbb lesz a mennyei seregéhez. „Aki hálával áldozik, az dicsőít engem” (Zsolt 50:23) – mondja az Úr. Lépjünk tehát mindnyájan tiszteletteljes örömmel Alkotónk elé hálával és dicsénekekkel (Ésa 51:3). – Jézushoz vezető út, 103–104. o.