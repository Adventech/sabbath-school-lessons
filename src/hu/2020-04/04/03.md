---
title:  Leibniz Kérdése
date:  19/10/2020
---

Évekkel ezelőtt a német gondolkodó és író, Gottfried Wilhelm Leibniz feltette a valószínűleg legalapvetőbb kérdést: „Miért van valami ahelyett, hogy semmi nem volna?”

`Milyen választ adnak a következő igék Leibnitz kérdésére? 1Móz 1:1; 2Móz 20:8-11; Jób 12:7-10; Jn 1:1-4; Jel 14:6-7`

Figyelemre méltó, hogy Isten létezését a Biblia egyszerűen alaptételként fogadja el. 1Móz 1:1 nem az ezt alátámasztó logikai érvek gyűjteményével indít (bár sok van belőlük), hanem egyszerűen kijelenti a létezését (lásd még 2Móz 3:13-14). Ebből a kiindulópontból, hogy Isten a Teremtő, bontakozik ki a Biblia lapjain minden igazság.

A keresztény tanítás szempontjából szintén alapvető a teremtés tana. A hatnapos teremtés hitelvén nyugszik mindaz, amit keresztényként hiszünk. A Biblia nem az engesztelésről, vagy a törvényről, vagy a keresztről, vagy a feltámadásról, vagy a második adventről szóló kijelentéssel kezdődik. Nem, hanem azzal az állítással, hogy Isten a Teremtő, hiszen minden további tanítás értelmetlen volna, ha nem Isten lenne a Teremtő.

Éppen ezért a bibliai világnézetnek hangsúlyoznia kell a teremtés tanának fontosságát. Ez a kiemelés azért is igen fontos, mivel a tudomány nevében teljeskörű támadás alá került ez a tantétel. Emberek millióinak a Bibliába vetett hitét rombolta le az evolúciós elmélet, ami szerint az élet évmilliárdok alatt, lassan, lépésenként fejlődött ki, pusztán véletlen folytán. Általánosságban véve nehéz elképzelni a Bibliával és a keresztény hittel ellentétesebb tanítást, mint az evolúció. Éppen ezért az ateista evolúciós elméletnél még rosszabb az az elgondolás, hogy az evolúció valahogy összhangba hozható a teremtés bibliai tanával. Nem lehet a kettőt összefésülni, legalábbis a Biblia és az egész keresztény hit megcsúfolása nélkül nem. 

`Isten arra kér, hogy az életünk egyhetedében, hetente emlékezzünk a hatnapos teremtésre. Nincs hasonló kívánalma egyetlen más tanítással kapcsolatban sem. Mennyire alapvető és fontos ez a tan a keresztény világnézet szempontjából? Mit fejez ki ez a tény is ezzel kapcsolatban?`

---

#### Ellen G. White idézetek

Egyedül Isten Igéjében találhatjuk meg a teremtés hiteles leírását, s itt olvashatjuk emberiségünk történelmét emberi előítélettől vagy büszkeségtől mentesen. Az Igében találkozhatunk az ősatyákkal és a prófétákkal, s hallhatjuk az Örökkévaló szavait. Itt szemlélhetjük a mennyei Felséget, amint megalázta magát, hogy helyettesünk és kezesünk legyen, megküzdjön a sötétség hatalmaival, és kivívja értünk a győzelmet. Mindezek tiszteletteljes tanulmányozása meglágyítja, megtisztítja és megnemesíti szívünket, s új erővel és élettel tölti be lelkünket. – Az én életem ma, 107. o.

Állandóan akadnak olyanok, akik természetes okokkal magyarázzák a teremtés művét. Még hitvalló keresztények is elfogadják a Szentírás világos tényeivel szembeni emberi okfejtést. Sokan ellenzik a próféciák tanulmányozását, különösen a Dániel és a Jelenések könyvét, mondván, azok oly homályosak, hogy nem tudjuk megérteni. De pontosan ezek az emberek készséggel elfogadják a geológusok mózesi feljegyzéssel ellentétes feltevéseit. De ha az isteni kinyilatkoztatást olyan nehéz megérteni, következetlen dolog elfogadni puszta feltevéseket azzal kapcsolatban, amit Isten nem nyilatkoztatott ki!

„A titkok az Úréi, a mi Istenünkéi; a kinyilatkoztatott dolgok pedig miénk és a mi fiainké mind örökké” (5Móz 29:29). Hogy Isten miként valósította meg a teremtés művét, azt Ő soha nem nyilatkoztatja ki az embereknek; az emberi tudomány nem tudja kikutatni a Magasságos titkait. Teremtői hatalma éppoly megfoghatatlan, mint létezése. – Pátriárkák és próféták, 113. o.

Isten megengedte, hogy az elvont és természettudomány felfedezései által világosság özöne áradjon a földre. Ámde mikor kétségbevonhatatlanul nagy tudású emberek csupán emberi szemszögből érvelnek ezekről, egészen bizonyosan tévedni fognak. Ha nem Isten szava irányítja, a legnagyobb gondolkodó is belezavarodik a kísérletekbe, hogy megvizsgálja a tudomány és kijelentés kapcsolatát. A Teremtő és tettei meghaladják értelmi képességüket. S mivel a természet törvényei­vel nem lehet ezeket megmagyarázni, megbízhatatlannak jelentik ki a Biblia történelmét.

Akik kétségbe vonják a Szentírás megbízhatóságát, elvágják horgonyuk kötelét, s magukra maradva hánykolódnak a hitetlenség sziklái között. Mikor rájönnek, hogy tökéletlen tudományos ismereteikkel képtelenek lemérni a Teremtőt és műveit, akkor kétségbe vonják Isten létezését, és a természetnek tulajdonítják a végtelen hatalmat. – Bizonyságtételek, 8. köt., 257–258. o.