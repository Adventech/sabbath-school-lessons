---
title:  Az Úr Szemei
date:  18/10/2020
---

Egy oxfordi professzor azzal a teóriával állt elő, hogy sem mi, sem a világ, sem semmi, ami körülvesz bennünket nem valóságos, mert egy szuper komputerekkel rendelkező földönkívüli faj digitális kreációi vagyunk. 

Különös elképzelés, ami felvet egy lényeges kérdést: Mi a valóság?

Alapvetően két válasz lehetséges, amelyek közül azonban csak az egyik észszerű. Az első, hogy az univerzum – és mindaz, ami benne van, beleértve minket is – csak van. Nem teremtette, nem formálta meg semmi. Egyszerűen létezik, ez a puszta tény. Nincs Isten, nincsenek istenek, nem létezik semmi természetfeletti. A valóság tisztán anyagi, természetes. Ahogy valaki kétezerötszáz éve mondta (nem új gondolat): „csak atomok és tér”. A másik nézet, hogy egy (vagy több) isteni lény teremtette meg a világmindenséget. Ez valóban logikusabbnak, racionálisabbnak, értelmesebb gondolatnak tűnik annál, hogy az univerzum egyszerűen van, létezésének bármiféle magyarázata nélkül. Ennek az álláspontnak része a természet világa, az „atomok és tér” világa, de nem korlátozódik csupán arra. Jóval szélesebb, mélyebb és sokkal többrétű valóságra mutat, mint az ateista-materialista nézet, amit ma oly gyakran hallani.

`Mit találunk a következő igékben a mai tanulmányban felvetett kérdésekkel kapcsolatban? Lásd Zsolt 53:2; Péld 15:3; Ézs 45:21; Lk 1:26-35; Jn 3:16!`

A keresztény oktatásban nemcsak Isten létének, hanem annak is központi a szerepe, hogy milyen Ő valójában: személyes Isten, aki szeret bennünket és kapcsolatot tart velünk. A csodák Istene Ő, aki felhasználja ugyan a természeti törvényeket, de azok nem korlátozzák tetteit, amikor úgy akarja, átlépheti azokat (mint szűz Mária esetében, Jézus fogantatásakor). Ennek a nézetnek a tanítása különösen szükséges a mi korunkban, mert a tudományos világ nagy része nyíltan, szabadkozás nélkül (de helytelenül) tanítja az ateista és naturalista világnézetet, állítva, hogy a tudomány ezt támasztja alá.

`Gondoljunk bele, hogy mennyire korlátozott és szűk az ateista világkép a Biblia világképével szemben, amely magában foglalja – amint az előbbiekben is megállapítottuk – a természet világát, de nem korlátozódik pusztán arra! Végeredményben miért sokkal logikusabb és értelmesebb a Biblia világképe, a teisztikus világnézet, mint az ateista elgondolás?`

---

#### Ellen G. White idézetek

„Azt mondja a balgatag az ő szívében: nincs Isten.” A föld legnagyobb tudósai sem kutathatják ki Istent, aki ha valamiképpen feltárja magát az ember előtt, azt titokba burkolózva teszi. Az Úr útjai kifürkészhetetlenek. Az embernek mindig kutatnia és tanulnia kell, és mégis mindig ott áll majd előtte a végtelenség. Ha teljesen megérthetnék Isten szándékait, bölcsességét, szeretetét és jellemét, nem hinnének végtelenül fenséges lényében, és nem bíznák rá lelkük vezetését. Ha kipuhatolhatnák Őt, többé nem lenne mindenek fölött való Isten számukra.

Vannak emberek, akik úgy vélik, hogy csodálatos felfedezéseket tettek a tudomány területén... Emberi bölcsességüket a nagy és fenséges Isten bölcsessége fölé emelik, és nem átallnak küzdelemre szállni vele. Az ihletett Ige bolondoknak hívja az ilyen embereket. – Szemelvények Ellen G. White írásaiból, 3. köt., 306. o.

A Jn 3:14–19 igeszakaszában található gazdag és tökéletes ígéret láttán megfogalmazódik bennem a kérdés: Közülünk van-e egyáltalán valakinek mentsége a hitetlenségére? Talán így fogod majd mentegetni magad: „Nem hiszem, hogy az Úr meghallgatja az imámat. Mivel keresztény vagyok, szerettem volna hinni vagy szerettem volna annak bizonyítékával rendelkezni, hogy Isten gyermeke vagyok.” Érzéseink változóak, viszont ebben a szövegben az örökélet értékes szavaival találkozunk.

Mi képezhet bizonyítékot? Talán az érzelmek egész sora? Vagy a szív egy érzése nyújtja annak bizonyítékát, hogy Isten gyermeke vagy? Itt azonban az örök élet értékes Igéje hangzik el, és biztosít bennünket arról, hogy élő hit által erősen kapaszkodhatunk az evangéliumokban elénk tárt reménységbe. – This Day Whit God, 223. o.

Akik beismerik lelki szegénységüket, akik érzik, hogy semmi jó sincs bennük, azok Krisztusra tekintve erőt és igazságosságot nyerhetnek. Ő mondta: „Jöjjetek énhozzám mindnyájan, akik megfáradtatok és megterheltettetek” (Mt 11:28). Jézus felajánlja, hogy szegénységünket kegyelmének gazdagságával cseréljük fel. Bár nem vagyunk méltók Isten szeretetére; azonban kezesünk, Krisztus, méltó rá, és teljesen üdvözítheti is mindazokat, akik hozzá közelednek. Lehet, hogy múltunk rendkívül szomorú, a jelenlegi helyzetünk pedig még csüggesztőbb, de ha úgy megyünk Krisztushoz, ahogy vagyunk – gyengén, elhagyottan és nyomorult állapotban –, a mi részvétteljes Megváltónk elénk jön, átölel bennünket, igazságának fehér ruháját adja ránk, és így vezet bennünket az Atyához. Istennél értünk könyörög: „Kérlek, ne erre a tévelygő gyermekre tekints, hanem énrám! Én vettem át a bűnös helyét.” Bárhogy harcol is Sátán lelkünk ellen, és ha bűneinkre mutatva igényt tart is ránk, mint zsákmányra, Krisztus vére nagyobb hatalommal nyilatkozik meg. – Gondolatok a hegyibeszédről, 8. o.