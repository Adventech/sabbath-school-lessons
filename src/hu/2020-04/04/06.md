---
title:  Isten Törvénye
date:  22/10/2020
---

Évekkel ezelőtt Franciaországban a halálbüntetés kérdéséről folyt a vita, hogy el kellene-e törölni. Az eltörlés szószólói felvették a kapcsolatot a híres francia íróval és filozófussal, Michel Foucault-val, és felkérték egy vezércikk megírására. Foucault azonban nemcsak a halálbüntetés eltörlése mellett érvelt, hanem az egész börtönrendszer megszüntetését és minden elítélt szabadon engedését támogatta. Miért? Azért, mert Michel Foucault minden erkölcsi alapon álló rendszert pusztán emberi kigondolásnak tekintett, olyan emberi szüleménynek, amit a hatalmon lévők állítottak fel azért, hogy uralmuk alatt tarthassák a tömegeket. Ebből kiindulva gondolta, hogy nincs valós létjogosultsága az erkölcsi törvényeknek. Foucault álláspontja szélsőséges, de egy olyan problémának a logikus folyománya, ami valójában nem újkeletű. Évezredekkel ezelőtt Mózesnek is dolga akadt ezzel a kérdéssel: „Ne tegyetek úgy ott, ahogy most mi teszünk itt: mindenki úgy, ahogy neki jónak tetszik” (5Móz 12:8, ÚRK; lásd még Bír 17:6; Péld 12:14). Viszont ha nem jó azt tenni, ami csak a mi szemünkben helyes – hiszen nem vagyunk igazak, szentek és nem látunk eléggé objektívan ahhoz, hogy tudjuk, erkölcsileg mi a helyes –, akkor honnan tudhatjuk, mit kell tennünk? A válasz természetesen az, hogy a bennünket megteremtő Úr erkölcsi szabályrendszert is adott, hogy aszerint éljünk. A mi meglátásunk talán nem helyes, de az Úré mindig az.

`Mit tudhatunk meg az erkölcsös viselkedésről a következő igékből? 5Móz 6:5; Mk 12:29-31; Jel 14:12`

Amennyiben a megváltást a keresztény világkép központi elemeként fogadjuk el, akkor (amint az előző héten is láttuk) Isten törvényének, a Tízparancsolatnak is központi a szerepe. Végtére is ugyan mitől vált meg bennünket Isten, ha nem a bűntől, ami törvényszegés (Róm 3:20)? Az evangélium valójában érthetetlen volna Isten törvénye nélkül. Ez az egyik oka annak, hogy tudjuk: a törvény továbbra is, ránk nézve is kötelező érvényű, még ha nem is képes megmenteni. (Éppen ezért van szükségünk az evangéliumra.)Az adventista oktatásnak tehát hangsúlyoznia kell azt, amit Ellen White a törvény örökérvényűségének nevezett (lásd A nagy küzdelem. Budapest, 2013, Advent Kiadó, 59. o.), és ebben benne van a szombat is. Az oktatás segít helyreállítani bennünk Isten képét, amennyire ez lehetséges ebben az életben. Éppen ezért Krisztus példájának a fényében magasra kell emelni Isten törvényét, hiszen ez az erkölcsi törvénygyűjtemény mutatja be, hogy valójában mi a helyes Isten szemében.

---

#### Ellen G. White idézetek

Isten nem engedi meg, hogy valaki önhatalmúlag megmásítsa rendelkezéseit. Izraelnek már Mózes által megparancsolta: „Ne cselekedjetek ott [...] mindenik azt, ami jónak látszik néki”, hanem „vigyázz és hallgasd meg mindezeket az igéket, amelyeket én parancsolok néked” (5Móz 12:8, 28). Ha az ember valamire elhatározza magát, nem azt kell nézni, hogy kellemes-e az rá nézve, hanem hogy az megfelel-e Isten akaratának. Mert „van olyan út, mely helyesnek látszik az ember előtt, és vége a halálra menő út” (Péld 14:12). – Pátriárkák és próféták, 634. o.

A megváltási terv összehangolja a múlt szent befolyásait a jelenvaló világossággal. E két elemet az engedelmesség aranyfonala köti össze egymással. Amikor az emberek, férfiak és nők hit által elfogadják Krisztust, és engednek Isten akaratának, az Ő fiaivá és leányaivá válnak. Olyan erő által, amely csak a Megváltótól származhat, a királyi család tagjaivá, Krisztussal együtt örököstársakká válnak… Istent teljes szívből szeretni, valamint Krisztus szenvedéseinek és megaláztatásainak részesévé válni többet jelent annál, amit sokan képzelnek. Jézus engesztelő áldozata olyan központi igazság, ami köré csoportosul a megváltás nagy művével kapcsolatos összes igazság. Az ember elméjének szoros kapcsolatban kell lenni Krisztus gondolatával, mert ez az egység szenteli meg a megértést, a gondolatoknak pedig tisztaságot és erőt kölcsönöz. – Lift Him Up, 229. o.

Aki az embert teremtette, gondoskodott annak testi, lelki és szellemi fejlődéséről. Ezért az igazán eredményes nevelés a Teremtő elgondolásainak hűséges megvalósításától függ ma is.

A nevelés célja: visszaállítani Isten képét a lélekben. Mert kezdetben Isten az embert a saját képére teremtette. Felruházta nemes tulajdonságokkal, lelkivilága kiegyensúlyozott és lényének minden erői harmonikusak voltak. A Teremtő e pompás ajándékait azonban összezilálta a bűnbeesés. A bűn elhalványította Isten képét az emberben, sőt majdnem megsemmisítette azt. A megváltási tervet az Úr éppen azért adta, hogy ezt a képet helyreállítsa, és kegyelemidőt adjon az embernek. Az emberi élet alapvető célja azóta is az, hogy visszakerüljön a tökéletességnek arra a fokára, amelyen a teremtéskor állt. Ez a cél minden mást megelőz. A szülők és tanítók kötelesek az ifjúság nevelésében ezt az isteni célt elősegíteni, és ha ezt teszik, „Isten munkatársai” lesznek (1Kor 3:9)…

A tőle nyert képességek és tulajdonságok mindegyikét nevének dicsőségére és embertársaink nemesbítésére kell felhasználnunk. És így munkálkodva találjuk meg a képességeinknek megfelelő nemes, boldog feladatot. – Pátriárkák és próféták, 595. o.