---
title:  A Törvénytisztelők Fáradságai És Küzdelmei
date:  14/10/2020
---

Hatalmas áldásokkal jár Isten törvényének betartása, amint bizonyítják azok az emberek, akiknek Ő jólétet adott. Józsué hűségesen követte az Úr előírásait, helyesen vezette Izrael népét. Isten újból és újból elmondta Izraelnek, hogy amennyiben a törvény szerint élnek, jól megy a soruk.

`2Krón 31:20-21 versei fényében mi volt a fő oka Ezékiás sikereinek?`

Az oktatási rendszer minden ágában hangsúlyozni kell az engedelmesség fontosságát. A diákjaink viszont nem buták. Előbb-utóbb felfigyelnek a kegyetlen valóságra, hogy vannak, akik hűségesek, szeretetteljesek és engedelmesek, mégis mi történik? Őket is sújtják tragédiák. Hogyan magyarázzuk ezt?

Ezt egyszerűen nem tudjuk megmagyarázni. A bűn, a gonoszság világában élünk, tombol a nagy küzdelem, amitől egyikünk sem mentesül.

`Milyen tanítás rejlik a következő szövegekben ezzel a nehéz kérdéssel kapcsolatban? Jób 1–2; Mk 6:25-27; 2Kor 11:23-29`

`Vitathatatlan, hogy nem ment mindig jól a sora a jó, hűséges és törvénytisztelő embereknek – legalábbis a világ mércéje szerint nem. Itt is találunk egy részleges választ erre a nehéz kérdésre, amit kétségtelen, hogy felvetnek majd, miközben a törvény fontosságát tanítjuk. Pontosan mit értünk „jólét” alatt? Mit mondott a zsoltáros? „Inkább akarnék az én Istenem házának küszöbén ülni, hogysem lakni a gonoszok sátorában” (Zsolt 84:11)! Egyértelmű, hogy világi mércével mérve nem mindig sikeresek azok, legalábbis egyelőre, akik hűségesek Istenhez és betartják törvényét. Ártunk a diákjainknak, ha mást tanítunk nekik.`

`Miért szenvednek a hűségesek ebben az életben? Hogyan segít ezt megérteni Zsid 11:13-16 szakasza?`

---

#### Ellen G. White idézetek

Ezékiás és munkatársai különböző reformokat hoztak létre az ország lelki és földi érdekeinek helyreállítására. A király „...egész Júdában azt tette, amit jónak, helyesnek és igaznak tartott Istene, az Úr”. „Minden munkáját, amit az Isten háza szolgálatában a törvénynek és a parancsolatnak megfelelően elkezdett, Istenét keresve, tiszta szívből végezte, ezért sikerült neki.” „Bízott az Úrban, Izráel Istenében... vele volt az Úr, és minden vállalkozása eredményes volt.” (2Krón 31:20–21; 2Kir 18:5–7)

Ezékiás uralkodását jelentős intézkedések sorozata jellemezte, melyek tanúsították a környező népeknek, hogy Izráel Istene a népével volt…

Dávid kora óta egy király sem tett olyan sokat Isten országának építéséért a hitehagyás és a csüggesztő körülmények idején, mint Ezékiás. A haldokló király hűségesen szolgálta életében Istenét, és erősítette a nép bizalmát Jahvéban, mint legfőbb Urukban. – Próféták és királyok, 338–341. o.

Jézus nem lépett közbe, hogy megszabadítsa szolgáját. Tudta: János kiállja a próbát. Örömmel eljött volna a Megváltó Jánoshoz, hogy jelenlétével világosítsa meg a pincebörtön homályát. Azonban nem adhatta magát az ellenség kezébe, nem kockáztathatta küldetését. Boldogan szabadította volna meg hűséges szolgáját. De azon ezrekért kellett Jánosnak kiinnia a vértanúság poharát, akiknek évek múltán a börtönből a halálba kell menniük. Amikor Jézus követői elhagyottan, cellákban sínylődnek, kard által, kínpadon vagy máglyán kell elpusztulniuk látszólag elhagyatva Istentől és embertől egyaránt, micsoda támasz lehet számukra az a gondolat, hogy Keresztelő János, akinek hűségéről maga Krisztus tett bizonyságot, osztozott sorsukban!

Sátán engedélyt kapott, hogy hamar véget vethessen az isteni küldött földi életének, ám azt az életet, amely „el van rejtve együtt a Krisztussal az Istenben” (Kol 3:3), nem érintheti a pusztító. Ujjongott, hogy sikerült megszomorítania Krisztust, de Jánost nem tudta legyőzni. A halál örökre kívül helyezte őt a kísértés hatalmán. Ebben a küzdelemben Sátán kimutatta igazi jellemét. A tanúskodó világegyetem előtt vált nyilvánvalóvá ellenségeskedése Istennel és emberrel szemben. – Jézus élete, 224. o.

Mindenkit érnek keserű csalódások, és olykor mindenkit hatalmába kerít a csüggedés; amikor fájdalom az ember sorsa, és nehéz hinni, hogy Isten még mindig jóságos segítője földi gyermekeinek; amikor annyira gyötrik a bajok, hogy inkább kívánja a halált, mint az életet. Ilyenkor sokan elengedik Isten kezét, és a kétely rabságába, a hitetlenség fogságába esnek. Ha ekkor megnyílna lelki szemük, és felfognák Isten intézkedéseit, megmentésükön fáradozó angyalokat látnának, akik lábukat az örök hegyeknél is erősebb alapra helyezik. És akkor új hit, új élet ébredne bennük. – Próféták és királyok, 162. o.