---
title:  Jézus, A példaképünk
date:  15/10/2020
---

Csakis Jézus Krisztus, Isten Fia volt az egyetlen ember, aki az Atya iránti tökéletes engedelmességben élt, maradéktalanul betartotta törvényét. Azért tette ezt, hogy ne csak a helyettesünk, hanem a példaképünk is legyen.

`Hogyan emlékeztetnek Krisztus egész életen át tartó engedelmességére Lk 2:51-52, Jn 8:28-29, Fil 2:8 és Zsid 5:8 versei?`

Talán János fogalmazta ezt meg a legjobban: „Aki azt mondja, hogy őbenne marad, annak magának is úgy kell élnie, ahogyan ő élt” (1Jn 2:6, RÚF). Krisztus életére és földi szolgálatára figyelve könnyű észrevenni, hogy engedelmessége tetszett az Atyának. A próféciát beteljesítve valóban egész életében magasra tartotta Isten törvényét.

Isten meghagyta Mózesnek: írja le a törvényt, hogy bizonyságul legyen Izrael számára. Krisztus pedig ennek a bizonyságnak az élő megtestesítője volt az apostolok, tanítványok, bűnösök és szentek előtt. Most tehát nemcsak egy törvénygyűjtemény áll előttünk, amit követnünk kell, hanem a hús-vér ember, Jézus példája is.

Tanárként ugyan kit állíthatnánk méltóbb például a diákjaink elé, mint Jézust, azt, ahogyan az Atyának engedelmeskedett?

„Az az állítólagos hit a Krisztusban, amely felmenti az embereket az Isten iránti engedelmesség kötelezettsége alól, nem hit, hanem merész képzelgés. »Mert kegyelemből tartattatok meg, hit által« (Ef 2:8). De »a hit is, ha cselekedetei nincsenek, megholt ő magában« (Jak 2:17). Jézus, még mielőtt a földre jött, így szólott magáról: »Hogy teljesítsem a te akaratodat; ezt kedvelem, én Istenem, a te törvényed keblem közepette van« (Zsolt 40:9). S közvetlenül mielőtt újból felszállott a mennybe, a következőket mondotta: »Én megtartottam az én Atyámnak parancsolatait, és megmaradok az ő szereteté­ben« (Jn 15:10). Továbbá azt mondja a Szentírás: »És arról tudjuk meg, hogy megismertük őt, ha az ő parancsolatait megtartjuk… Aki azt mondja, hogy őbenne marad, annak úgy kell járnia, amint ő járt« (1Jn 2:3-6)” (Ellen G. White: Jézushoz vezető út. Budapest, 2008, Advent Irodalmi Műhely, 46. o.).

`Mit tehetsz azért, hogy az életed minden területén hűségesebben kövesd Krisztus példáját és így jobb tanára lehess másoknak? Miért igaz a régi, talán közhelyesnek tűnő mondás, hogy a tetteink hangosabbak a szavainknál?`

---

#### Ellen G. White idézetek

Jézus mondta: „Ha valaki én utánam akar jőni, tagadja meg magát, és vegye fel az ő keresztjét minden nap, és kövessen engem” (Lk 9:23). Ez a tanítványság bizonyítéka. Ha a gyülekezet tagjai úgy töltenék be az Igét, ahogy keresztségkor ünnepélyesen megfogadták, akkor szeretnék testvéreiket, és mindenkor egységre, összhangra törekednének…

Aki hisz Krisztusban, Ővele együtt járja az alázatosság útját… figyeli, hogy hol segíthet, hol oszthat áldást, és hol erősíthet lelkeket, miközben együttmunkálkodik az üdvösség örökösei érdekében szolgáló angyalokkal. Jézus kegyelmet, bölcsességet és feddhetetlenséget ad neki, és áldássá teszi őt mindazok számára, akikkel kapcsolatba lép. Minél alázatosabbnak tűnik saját szemében, annál több áldást nyer Istentől, de ettől nem lesz büszkébb. Megfelelő módon használja fel a kapott áldásokat, hiszen azért kapja, hogy felkínálja azokat másoknak is. – This Day With God, 356. o.

Krisztus lejött a világunkba, és egy vidéki családban élt. Szülei a lehetőségeik szerint igyekeztek a legjobb ruházatot biztosítani számára, viszont ez a ruházat a falusi emberek egyszerű öltözéke volt. Rögös utakon járt, felkapaszkodott a dombok és hegyek meredek ösvényein. Az utcákat járva magányosnak tűnt, mivel az emberek szemei nem láthatták mennyei kíséretét. Megtanulta az asztalos mesterséget, s ezzel rámutatott arra, hogy a tisztességes munka értékes, és nemesebbé teszi azokat, akiknek a tekintete kimondottan csak Isten dicsőségére szegeződik.

Krisztus, a föld Ura, egyszerű, alázatos munkásember volt. Senki sem ismerte fel, megvetették, és nem figyeltek rá. Ámde a menny Urának legnagyobb hatalma, felhatalmazása és tekintélye volt az övé. Angyalok kísérték, mivel Atyja munkáját végezte a gyalupad mellett, mint ahogyan csodatevés közben is… Tevékenysége egyszerű, kétkezi munkával kezdődött, mint olyan ember munkája, akinek a mindennapi kenyérért kell megdolgoznia. Ha az Úr Jézus Krisztus a gazdag emberek között élte volna az életét, a nehéz sorsú emberek világának nélkülözni kellett volna azt a példaképet, amit az Úr fel akart kínálni nekik. – The Upward Look, 67. o.

Lehangoló élményeid helyett gondolj a Krisztus nevében igényelhető erőre! Képzeleted ragadja meg a láthatatlan dolgokat! Gondolataid terelődjenek Isten irántad való csodálatos szeretetének bizonyságaira! A hit képes eltűrni a próbát, ellenállni a kísértésnek, elviselni a csalódást. Jézus a szószólónk. Minden a miénk, amit közbenjárásával megszerez számunkra.

Gondolod, hogy Krisztus nem értékeli azokat, akik teljesen érte élnek? Nem gondolod, hogy felkeresi a szeretett Jánoshoz hasonló száműzötteket, akik az Ő nevében kerültek súlyos próbák közé? Isten nem hagyja egyetlen hűséges munkását sem magára, hogy egyedül küzdjön a túlerővel, és alul maradjon. Drága ékszerként őrzi azokat, akiknek az élete el van rejtve benne együtt a Krisztussal. Ezt mondja nekik: „Olyanná teszlek, mint egy pecsétgyűrű, mert téged választottalak el” (Agg 2:23). – A nagy Orvos lábnyomán, 488. o.

4.

„Az Úr szeme”– a Biblia világképe