---
title:  „hogy Jó Szerencsés Lehess Mindenben”
date:  13/10/2020
---

Az egész Bibliában nem hallunk arról, hogy más következménye lenne Isten törvénye megismerésének és betartásának, mint ez.

`Olvassuk el Józs 1:7-8 verseit! Mit mondott az Úr Józsuénak? Hogyan vonatkoznak ezek az elvek ma ránk?`

Mielőtt a nép bevonult Kánaánba, az Úr Józsué lelkére kötötte: „Csak légy bátor és igen erős, hogy vigyázz és mindent ama törvény szerint cselekedjél, amelyet Mózes, az én szolgám szabott elődbe; attól se jobbra, se balra ne hajolj, hogy jó szerencsés lehess mindenben, amiben jársz” (Józs 1:7)!

Mai világunkban talán éppen ellenkezőleg mérik a sikert, nem úgy gondolnak rá, mint ami az engedelmesség velejárója volna. Ma sokan azt hiszik, hogy a siker védjegye az innováció, a kreativitás és az önállóság. Rendkívüli talentum és kockázatvállalás kell ahhoz, hogy valaki eredményes legyen egy bizonyos ágazatban. Isten szemében azonban egészen más a siker forrása.

`Olvassuk el Róm 1:5, 16:26, Jak 2:10-12, Jel 12:17 és 14:12 verseit! Mit mondanak ma ezek az igék az Isten törvénye iránti engedelmességről? A törvény betartása nem üdvözít, akkor miért fontos mégis az engedelmesség?`

Ótestamentum, Újtestamentum, Ószövetség, Újszövetség – valójában mindegy. A Bibliát követő keresztényként Isten arra szólít bennünket, hogy engedelmeskedjünk törvényének. A törvényszegés, amit bűnnek is nevezünk, csak fájdalomhoz, szenvedéshez és örök halálhoz vezethet. Ugyan ki az, aki nem tanulta még meg és nem látta, hová vezet a bűn, milyen következményekkel jár Isten törvényének áthágása?! Amíg az ókori Izrael engedett Isten törvényének, jól mentek dolgaik (még ha nekik is szükségük volt a kegyelemre), és ez velünk sincs ma másként. Éppen ezért Isten törvényét a keresztény oktatás központi részének kell tekintenünk abban, hogy mit jelent hit által élni és Isten kegyelmében bízni.

`Hogyan tapasztaltad már te magad a bűn következményeit? Mit tanultál meg ebből, amit kész vagy másoknak is elmondani, hogy ők ne essenek bele ugyanabba a hibába? `

---

#### Ellen G. White idézetek

Ha az ember az Isten által számára kijelölt úton jár, olyan tanácsadóra lel, akinek a bölcsessége meghalad minden emberi értelmet. Józsué bölcs vezető volt, mivel az Úr volt a tanácsadója. Mindenekelőtt a Léleknek, Isten Igéjének a kardját használta, hiszen hatalmasságok próbálták eltéríteni a feddhetetlenség elveitől, amelyekkel kapcsolatban azt mondta neki az Úr, hogy azoktól ne térjen el sem jobbra, sem balra. A tökéletesség útján kellett járnia…

Ha nem leselkedett volna rá egyetlen veszély sem, akkor Isten nem figyelmeztette volna újból és újból, hogy erősítse meg magát. A Mindenható azonban mellette állt minden nehézsége és gyötrelme közepette, és vezette őt…

Izrael vezetőjeként Józsué szorgalmasan kutatta a Mózes által írt könyveket, az isteni tanításokat, feddéseket és tiltásokat, mert semmiképp sem akart helytelenül eljárni. – Conflict and Courage, 116. o.

Amiként a Biblia két törvénnyel ajándékoz meg bennünket: egy változhatatlan és örökkévaló törvénnyel valamint egy ideiglenes, átmeneti törvénnyel, azonképpen szövetség is kettő van. A kegyelem szövetsége volt az első, amelyet Isten Éden kertjében kötött az emberrel, amikor a bűneset után azt az ígéretet adta, hogy az asszony magva a kígyó fejére tapos majd. Ez a szövetség minden embernek bocsánatot és Isten támogató kegyelmét ajánlotta fel a jövőre a Krisztusban való hit és az engedelmesség által. Az örök életet is megígérte nekik az Úr azzal a feltétellel, hogy hűségesek maradnak Isten törvényéhez. A pátriárkák így kapták meg az üdvösség reménységét…

Bár ezt a szövetséget Isten Ádámmal kötötte meg és Ábrahámmal csak megújította, mégis egyedül Krisztus halálával teljesedhetett be. Isten ígérete alapján azóta létezett, mióta az Úr először adott hírt a megváltásról, és azt hittel elfogadták. Attól az időponttól kedve azonban, amikor Jézus a halálával jóváhagyta ezt a szövetséget, már új szövetségnek nevezték. Ennek az új szövetségnek is Isten törvénye az alapja. Egyszerűen arról intézkedett, hogy az emberek ismét összhangba kerüljenek az isteni akarattal. Oda vezette el az embereket, ahol engedelmeskedni tudnak Isten törvényének. – Pátriárkák és próféták, 370. o.

Teljes mértékben el kell ismernünk Isten Igéjének tekintélyét és hatalmát, még ha ez nem is egyezik meg az elképzeléseinkkel. Rendelkezésünkre áll egy könyv, a tökéletes útmutató. Az Úr szólt, és bármi is lenne a következménye, el kell fogadnunk Igéjét, azt a gyakorlatba ültetnünk a mindennapi életünkben, különben saját magunk választjuk ki feladatainkat, s ezzel épp mennyei Atyánk rendeletei ellenében cselekszünk.

Nem vagyunk a magunkéi, nem cselekedhetünk saját kedvünk szerint. Krisztus képviseletére hívattunk. Áron vétettünk meg. Isten fiai és leányaiként engedelmeskednünk kell, és az Ő Fiában kinyilatkoztatott elvek szerint járnunk. – Medical Ministry, 255–256. o.