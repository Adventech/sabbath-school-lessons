---
title:  Bizonyság Ellened
date:  12/10/2020
---

Mózes tudta, hogy hamarosan meg fog halni, és világosan látta, milyen helyzet marad utána. Tisztában volt vele, hogy a halála után az izraeliták bevonulnak az ígéret földjére, Kánaánba. Azt is tudta, hogy a várva-várt úticéljuk elérését követően is fognak lázadni.

`Olvassuk el 5Móz 31:14-27 szakaszát! Hogyan készítette fel Mózes a népet a halála előtt? Mi minden foglalkoztatta a leginkább, és hogyan fejezte ki az aggodalmait?`

Mózes hangvétele itt olyan, mint amikor egy tanár előkészíti az utat az utódjának. Tudja, hogy a diákjai nem viselkedtek jól, amikor velük volt a tanteremben, tehát nincsenek illúziói. Nem képzeli, hogy a távollétében nem lesznek majd engedetlenek. Meghagyta a lévitáknak, akik a szövetség ládáját hordozták: helyezzék a törvénykönyvet a szövetség ládája mellé, hogy „bizonyságul” legyen ellenük. Mózes nem egyszerűen tantervet ad át annak, aki majd a helyére lép, hanem „bizonyságot”. Úgy beszél a törvény könyvéről, mintha az az emberi szívet megfeddeni képes élőlény volna.

`Gondolkozzunk még azon, hogy a törvény „bizonyság ellened”! Hogyan értjük ezt a gondolatot az újszövetségi korban? Lásd Róm 3:19-23! Vagyis hogyan mutat rá a törvény, hogy szükségünk van a kegyelemre?`

5Mózes 31. fejezetében Isten meghagyta Mózesnek, hogy írja le az éneket, amit megtanított neki. Erre kellett aztán megtanítania az izraelitákat, hogy amint a 19. versben olvassuk, bizonyság legyen Izrael fiai ellen. Ismét látjuk, hogy Isten személyre szabta az utasításait. Az éneket könnyebb továbbadni, jobban terjed. Amikor az ének ilyen bizonyság, hatására az emberek hajlamosak magukba nézni és felismerni, amit róluk mond.

`Hogyan tekinthető a törvény „bizonyságnak ellenünk”, még ha az Istentől kapott minden erőnkkel igyekszünk is betartani? Mire tanít ez a bizonyság azzal kapcsolatban, hogy szükségünk van az evangéliumra?`

---

#### Ellen G. White idézetek

A pusztai vándorlás idején az Úrnak gondja volt arra, hogy gyermekei emlékezetükben megőrizzék a törvény igéit. Miután letelepedtek Ká­naánban, minden családban naponta el kellett ismételni a mennyei előírásokat. Olvashatóan kellett felírniuk az ajtófélfákra, a kapukra és az emlékeztető táblákra; azt énekbe kellett foglalniuk, hogy mind a fiatalok, mind az idősek énekelhessék. A papoknak nyilvános összejöveteleken kellett tanítaniuk e szent rendelkezéseket, az ország főembereinek pedig naponként kellett tanulmányozniuk. „Tanulmányozd éjjel-nappal, őrizd meg, és tartsd meg mindazt, ami ebben meg van írva” – parancsolta az Úr Józsuénak a törvénykönyvvel kapcsolatban –, „akkor sikerrel jársz utadon, és boldogulsz” (Józs 1:8). – Próféták és királyok, 464. o.

Mikor az ítélet összeül, s mindenkit a könyvekben írottak alapján ítélnek meg, Isten törvényének tekintélyét teljesen új megvilágításban lehet látni, mint ma a keresztény világ látja. Sátán bekötötte szemüket, megzavarta gondolkodásukat, amint megvakította, összezavarta és bűnbe vitte Ádámot és Évát is. Az Úr törvénye fő fontosságú, amint Szerzője is hatalmas. Az ítéleten szentnek, igaznak és jónak fogják elismerni minden követelményét. A törvény megrontói azt találják majd, hogy súlyos elszámolni valójuk van Istennel, hiszen az Úr követélményei döntők. – A Te Igéd igazság, 7. köt., 986. o.

Isten ma is azt várja el, amit Édenben a szent pártól, vagyis követelményei iránti tökéletes engedelmességet. Törvénye ugyanaz marad a korszakokon át. Az igaz életnek az Ószövetségben elénk tárt csodálatos mértéke nem száll lejjebb az Újszövetségben. Az örömüzenet nem hívatott gyöngíteni Isten szent törvényének követelményeit, hanem oda állítani az embert, ahol meg tudja tartani a törvény kívánalmait.

Krisztus sokakat megmentő hite nem az, aminek sokan lefestik. „Higgyetek, higgyetek – kiáltják –, csupán higgyetek Krisztusban, és üdvözültök! Ez minden, amit tennetek kell!” Bár az igazi hit teljesen megbízik Jézusban, az üdvösség el fog vezetni az Isten törvénye iránti tökéletes engedelmességre. A hit cselekedetekben nyilvánul meg. János apostol kijelenti: „Aki azt mondja, ismerem Őt, és parancsolatait nem tartja meg, hazug az.” […]

Lehetetlen naggyá tennünk az Úr törvényét, ha nem ragadjuk meg Krisztus igazságosságát. – A Te Igéd igazság, 6. köt., 1073. o.