---
title:  A törvény mint tanítómester
date:  10/10/2020
---

### E heti tanulmányunk
5Mózes 6:5; 31:9-27; Márk 6:25-27; Róma 3:19-23; Zsidók 5:8; Jelenések 12:17; 14:12

> <p></p>
> „Szeressed azért az Urat, a te Istenedet teljes szívedből, teljes lelkedből és teljes erődből” (5Móz 6:5).

Pál óvta a galáciabelieket a törvényeskedéstől, ezért írta: „Mert ha olyan törvény adatott volna, amely képes megeleveníteni, valóban a törvényből volna az igazság” (Gal 3:21). Természetesen ha volna törvény, ami „képes megeleveníteni”, Isten törvénye lenne az. Pál viszont arra céloz, hogy nekünk, bűnösöknek még Isten törvénye sem adhat életet. Miért? Mert „az Írás mindenkit bűn alá rekesztett, hogy az ígéret a Jézus Krisztusba vetett hit alapján adassék azoknak, akik hisznek” (Gal 3:22, RÚF).

Viszont ha a törvény nem adhat életet a bűnösöknek, akkor mi más volna a célja, mint hogy érzékeltesse: szükségünk van a kegyelemre? Vajon a feladata csak negatív lenne, csupán az, hogy rámutasson a bűneinkre?

Nem, a törvénynek az is szerepe, hogy megmutassa nekünk az élet útját, amit csak Jézusban találhatunk meg. Az igazi oktatásnak is éppen erre kell összpontosítania, felhívni a figyelmet a kegyelemmel és hittel, Krisztus iránti engedelmességgel teljes életre. Ezért is fogjuk tanulmányozni a héten, hogy mi a szerepe Isten törvényének a keresztény oktatásban. Eközben figyeljük meg, hogy mit taníthat meg nekünk a hitről, a kegyelemről és Istennek a bűnbe esett emberiség iránti szeretetéről a törvény – ami azonban nem üdvözít!

---

#### Ellen G. White idézetek

A hegyi beszéd világosságot és igazságot mutat számunkra, ugyanakkor rámutat azokra az elvekre is, amelyek alkalmazandók minden élethelyzetben és az Isten által elvárt minden kötelességünk terén. Krisztus eljött, hogy egy nagy és csodálatos törvényt hirdessen, melyet Ő maga jelentett ki Sínainál a pusztában vándorló, választott népe számára.

Krisztus minden egyes tanításával próbálta hallgatói elméjébe és szívébe vésni azon elveket, amelyek a feddhetetlenség mércéjének alapját képezik. Azt tanította, hogy ha meg akarják tartani Isten parancsolatait, naponta szeretetüket kell kifejezniük Isten és embertársaik iránt. Igyekezett azt a szeretetet ültetni a szívükbe, amit Ő érzett az emberiség iránt, s így hintette el az igazság magvait, melyek gazdag gyümölcstermést hoznak: szentséget és jellemszépséget. Szent befolyása nem csupán e világban vezetett tartós eredményekhez, hanem gyümölcsei láthatóak lesznek egy örökkévalóságon át. Ez a befolyás megszenteli a cselekedeteket, és megtisztító hatást fog kifejteni. – Reflecting Christ, 61. o.

Isten az Ő törvényét nem kizárólag csak a hébereknek adta. Ugyan kitüntette Izrael népét azzal, hogy őket tette meg törvénye őrizőivé és megtartóivá, de ezt olyan törvénynek kellett tekinteni, mint amely szent megbízatás volt az egész világ számára. A Tízparancsolat előírásait Isten az egész emberiségre alkalmazta, és minden ember oktatására és kormányzására adta. Ez a tíz rövid, átfogó és ellentmondást nem tűrő parancs magában foglalja minden ember Isten és embertársai iránti kötelességeit. Ezek a parancsok a szeretet nagy alapelvén nyugszanak. „Szeresd az Urat, a te Istenedet teljes szívedből és teljes lelkedből és minden erődből és teljes elmédből; és a te felebarátodat, mint magadat.” (Lk 10:27. Lásd 5Móz 6:4–5, 3Móz 19:18) A Tízparancsolat ezeket az alapelveket külön-külön is részletesen kifejezi, és alkalmazhatóvá teszi az emberek életének feltételeire és körülményeire. – Pát­riárkák és próféták, 305. o.

A zsidó törvény által előírt szokásokban és szertartásokban kiábrázolt Krisztus ugyanaz, mint aki az evangéliumban feltárja magát előttünk. Elvonultak azok a felhők, amelyek beborították isteni formáját; a köd eloszlott, és az árnyék eltűnt, így most a világ Megváltója önmagát kinyilatkoztatva áll előttünk. Az a Krisztus, aki a Sínai hegyről jelentette ki a törvényt, és aki Mózesnek átadta a szertartási törvény előírásait, ugyanaz a Krisztus, mint aki elmondta a hegyi beszédet. Az Isten iránti szeretet alapelvei, amelyek a törvény és a próféták alapja, csak megismétlései azoknak, amiket Mózes útján mondott a héber népnek: „Halld Izrael: az Úr, a mi Istenünk, egy Úr! Szeressed azért az Urat, a te Istenedet teljes szívedből, teljes lelkedből és teljes erődből.” „[...] Szeresd felebarátodat, mint magadat.” (5Móz 6:4–5; 3Móz 19:18) Mindkét rendelkezésben a tanító egy és ugyanaz az Úr, a mi Urunk Jézus Krisztus. Isten követelései és uralkodásának alapelvei is ugyanazok. Minden Őtőle ered, „[...] akinél nincs változás, vagy változásnak árnyéka” (Jak 1:17). – Pátriárkák és próféták, 373. o.