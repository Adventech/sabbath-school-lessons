---
title:  Tanítás Az Őskeresztény Egyházban
date:  19/11/2020
---

A Szentírásban kidomborodik a tanítás egy fontos elve, amikor a mesteri Tanító, Jézus távozni készült a tanítványai köréből. Három és fél évig volt mellettük, ami nagyjából megfelel annak az időnek, amit mi a középiskolai vagy a főiskolai képzésre szánunk. A diákokat e tanulmányi időszakok végeztével általában felkészültnek tartják rá, hogy irányítsák a saját életüket – természetesen attól függően, hogy kiről van szó.

Jézus azonban jobb utat tudott, ezért biztosította a követőinek a továbbtanulás vagy folyamatos képzés lehetőségét a Szentlélek vezetése alatt, akit másutt úgy nevez az Ige, hogy Vigasztaló, Szószóló (görögül: paraklétosz), aki folyamatosan Jézus követőivel lesz (Jn 14:16-17). Ő az Igazság Lelke. Az Ige ugyan nem nevezi a Szentlelket nevelőnek, de a tanítás mindenképpen része a feladatának, főként az igazság keresésének és megtartásának kérdésében.

`Mit mond Pál 1Kor 2:1-16 szakaszában, ami igen fontos a tanítással kapcsolatban?`

Pál kezdetben emlékezteti a korinthusi gyülekezetet, hogy amikor először ment hozzájuk, semmi másról nem beszélt, csak Jézus Krisztusról és a keresztre feszítéséről (1Kor 2:2), nem emberi bölcsességre törekedett, hanem egyedül az evangélium hirdetésére. Ez azonban még nem minden (1Kor 2:6), mert amint az új keresztények éretté váltak, az apostol visszatért, hogy bölcsességre tanítsa őket, olyan dolgokra, amelyeket Isten elrejtett a világ kezdete előtt (1Kor 2:7), ezek „Isten mélységei” (1Kor 2:10, RÚF). Mindent Isten Lelkének vezetése alatt tanulmányoztak, aki a tanulók lelkéhez kapcsolódik.

Milyen mély lesz a tanulmány, és mennyi tanulási lehetőség tárul fel azok előtt, akiket a Lélek vezet? A fejezet Ézsaiás prófétától vett idézettel zárul: „Kicsoda igazgatta az Úr lelkét, és ki oktatta Őt, mint tanácsosa” (Ézs 40:13)? Mintha a próféta a kora átlagemberéhez szólva azt sejtetné, hogy senki. Pál azonban igazított ezen a nézeten a következtetésével: „Bennünk pedig Krisztus értelme van” (1Kor 2:16). Ez azt jelenti, hogy a keresztények, akikben Isten Lelke lakozik, hozzáférhetnek Krisztus értelméhez, és így mindent megtanulhatnak és megérthetnek (1Kor 2:10-13), ami az igazság ösvényének megismeréséhez szükséges.

---

#### Ellen G. White idézetek

Amiről azonban mi szólunk: „Bölcsességet pedig a tökéletesek között szólunk; ámde nem e világnak, sem e világ veszendő fejedelmeinek bölcsességét, hanem Istennek titkon való bölcsességét szóljuk, azt az elrejtettet, melyet öröktől fogva elrendelt az Isten a mi dicsőségünkre; melyet e világ fejedelmei közül senki sem ismert, mert ha megismerték volna, nem feszítették volna meg a dicsőség urát; hanem amint meg van írva: Amiket szem nem látott, fül nem hallott és emberek szíve meg se gondolt, amiket Isten készített az Őt szeretőknek. Nekünk azonban az Isten kijelentette az Ő Lelke által; mert a Lélek mindeneket vizsgál, még az Istennek mélységeit is” (1Kor 2:6–10)…

Pál felismerte, hogy alkalmasságának, tehetségének alapja nem benne rejlik, hanem a Szentlélek jelenlétében, akinek kegyelmi befolyása szívét áthatotta, és minden gondolatát alárendelte Krisztusnak. Önmagáról beszélt, amikor mondotta: „Mindenkor testünkben hordozzuk az Úr Jézus halálát, hogy a Jézusnak élete is láthatóvá legyen a mi testünkben.” (2Kor 4:10) Krisztus mindenkor központja volt az apostol tanításainak. „Élek pedig többé nem én” – jegyezte meg –, „hanem él bennem a Krisztus.” (Gal 2:20) Az „én” elrejtőzött, Krisztust ellenben kinyilatkoztatta és felmagasztalta. – Az apostolok története, 250–251. o.

Minden embernek meg kellene érteni, hogy szüksége van a Szentlélek munkájára. Ha nem fogadja be a Szentlelket mint Krisztus képviselőjét, aki megújítja és megszenteli teljes lényét, a rábízott alapvető igazságok nem fogják kifejteni hatásukat az elméjére. Nem elég csupán ismernünk az igazságot. Élnünk kell azt, és szeretetben dolgoznunk, összhangban Isten akaratával. Az Úr így szól azokhoz, akik ekképpen járnak: „Adom az én törvényemet az ő elméjökbe, és az ő szívökbe írom azokat” (Zsid 8:10)… Ezáltal újul meg a mennyei kötelék Isten és ember között. És leszek nékik Istenük, és ők én népem lesznek – mondja az Úr –, és nincs olyan jellemvonásom, amelyet ne kínálnék fel az embernek, hogy visszatükrözhesse az Én képmásomat. – In Heavenly Places, 335. o.

„És én kérem az Atyát – mondotta –, és más vigasztalót ád néktek, hogy veletek maradjon mindörökké. Az igazságnak ama Lelkét” (Jn 14:16–17). (…)

Ez az ígéret éppoly biztosan vonatkozik ránk ma, mint annak idején az apostolokra… Minden hívő térdeljen le Isten előtt, és imádkozzon komolyan a Lélek kiárasztásáért. Kiáltsunk fel az Úrhoz így: „Uram! Növeld meg hitemet. Segíts megértenem Igédet, hogy világosságot nyerjek. Üdíts fel jelenléteddel, és töltsd be szívemet Lelkeddel!”

Minden időben és minden helyen, minden szomorúságban és nyomorúságban, amikor a kilátások sötétnek látszanak, s a jövendő zavarosnak, tehetetlennek és magányosnak érezzük magunkat, Krisztus elküldi hozzánk a Vigasztalót, válaszul a hitből fakadó imádságunkra. – Isten csodálatos kegyelme, 191. o.