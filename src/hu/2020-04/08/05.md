---
title:  Bölcs Férfiak És Nők
date:  18/11/2020
---

Az iskola, tanulás és oktatás szavak a mi időnkben jól érthetők, de a Biblia korában nem voltak általánosak, a bölcsesség és bölcs kifejezéseket viszont annál gyakrabban használták. Az Ószövetség említést tesz például bölcs férfiakról és asszonyokról (2Sám 14:2; Péld 16:23).

`Mit tanulhatunk 1Kir 4:29-34 szakaszából a bölcsesség fontosságáról?`

Salamon királyt kiemelkedően értelmes emberként mutatja be az Írás, mint aki foglalkozott a növény- és állatvilággal, nagy bölcsességgel mondott példabeszédeket, vagyis tanult ember volt (1Kir 4:29-34). A példabeszédek könyve és A prédikátor könyve számos témában közöl velős tanításokat, amelyeket Salamonnak, valamint a régi korok más nagy tanítóinak tulajdonítanak (Péld 1:1; 25:1; 30:1; 31:1).

A Biblia szerint a bölcsesség nagyjából olyan, mint ma a nevelés, a szülőktől és a tanároktól való tanulás, leginkább fiatal korban (Préd 12:3), persze az ember egész élete során gyarapítja tudását. Ám a bölcsességnek gyakorlati oldala is van. Tanuljunk például a hangyáktól: nyáron gyűjtögetnek, hogy legyen mit enniük télen (Péld 6:6-8).

Ugyanakkor a bölcsesség nemcsak a gyakorlati életre vonatkozik, hanem elméleti is: az Istenbe vetett hittel kezdődik és bizonyos alapelveket követ (Péld 1:7). Segít felelősen, mások javára élni, véd a bajoktól. Végül, mint a mai oktatás, a bölcsesség sem ad választ minden feltett kérdésünkre, de a révén megelégedhetünk azzal, amit tudunk, miközben tovább kutatjuk az ismeretlent. Jó kiindulópont ez ahhoz, hogy megtanuljuk megismerni Istent, bízva kegyelmében. Jer 18:18 szerint a bölcs tanító szerepét általában olyannak tartották, mint a papét és a prófétáét, akik egyaránt Istentől jövő üzeneteket közvetítenek a népének a törvény tanítása, a tanítói tanács és az Istentől kapott külön kinyilatkoztatás formájában.

`Hogyan szerezhetünk bölcsességet, és miként adhatjuk azt tovább az utánunk következőknek? Miért olyan fontos a közösségünk számára, hogy ezt meg is tegyük?`

---

#### Ellen G. White idézetek

Salamon uralkodása elején Jahve nevét nagy tisztelet övezte. A király bölcsessége és igazságossága minden nemzet előtt tanúskodott annak az Istennek nagyszerű tulajdonságairól, akinek szolgált. Egy ideig Izráel a világ világossága volt; bemutatta Jahve nagyságát. Salamon kezdeti uralmának igazi dicsősége nem rendkívüli bölcsességében, mesébe illő gazdagságában, messze terjedő befolyásában és hírnevében rejlett, hanem abban a megbecsülésben és tiszteletben, amit a menny ajándékainak bölcs felhasználásával Izráel Istene nevének szerzett.

Amint az évek múltak, és Salamon hírneve nőtt, igyekezett megdicsőíteni Istent értelmi és lelki képességei növelésével és azzal, hogy továbbította másoknak a kapott áldásokat. Nála jobban senki sem tudta, hogy azért kapott hatalmat, bölcsességet és értelmet, mert Jahve kedvezett neki; és Isten azért ajándékozta meg ezekkel a képességekkel, hogy megismertesse a világgal a királyok Királyát. – Próféták és királyok, 32–33. o.

Ha olyan lenne a légkör főiskolánkban, amilyennek lenni kellene, akkor képesítené az ott nevelkedő fiatalokat, hogy felismerjék Istent, s Őt magasztalják minden alkotásában. S amíg az Isten által nekik adott képességeket művelik, addig arra fognak felkészülni, hogy eredményesebben szolgáljanak neki. A megszentelt szellemi képesség megnyitja Isten szavának kincseit, s egybegyűjti drágaköveit, hogy másoknak is hirdesse, másokat is rávezessen, hogy kutassanak Isten mélységei után. Kegyelme gazdagságának ismerete megnemesíti és emelkedetté teszi az ember lelkét, s a Krisztussal való kapcsolat által az isteni természet részeseivé válnak, és erőt is nyernek ellenállni Sátán térhódításának.

A tanulókkal meg kell értetni, hogy a tudás magában a minden jó ellenségének kezében olyan erővé válhat, mely őket pusztítja el. Az ördög magas szellemi szinten álló lény volt, magas tisztet töltött be az angyalok seregeiben, de végül lázadó lett; s ma is sok magasabb szellemi képességűt ejt fogságba a hatalma. Az Isten nyújtotta, megszentelt tudás megfelelő minőségű, s az Ő dicsőségét szolgálja. – Bizonyság­tételek, 4. köt., 422. o.

Bűne elrontotta és majdnem teljesen megsemmisítette isteni hasonlóságát. Az ember fizikai ereje meggyengült, szellemi képességei lecsökkentek, lelki látása elhomályosult, és a halál foglya lett. Az emberiség azonban mégsem maradt reménység nélkül. Végtelen szeretetében és kegyelmében Isten kigondolta a megváltás tervét, és próbaidőt adott az embernek, hogy helyreállítsa benne képmását, eljusson arra a tökéletességre, amelyre teremtette, hogy előmozdítsa testi-, szellemi- és lelki fejlődését, hogy felismerje természetének isteni célját. Ez volt a megváltás műve. Ez a nevelés és az élet célja is. – Előtted az élet, 15. o.