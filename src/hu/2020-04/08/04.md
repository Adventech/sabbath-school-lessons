---
title:  Mózes És A próféták
date:  17/11/2020
---

`Mi a Szentírás szerepe a keresztény oktatásban? Milyen tanítást közvetít erről 2Tim 3:14-17 szakasza?`

A Biblia első része a Tóra, amit törvénynek is neveznek, hiszen számos rendelkezés található e könyvekben. A Tóra viszont eredetileg azt jelenti, hogy „tanítás”, „oktatás”, eléggé eltérően attól, ahogyan sokan értik a „törvényt” a Bibliában, vagyis szabályoknak és rendelkezéseknek tartják, amelyeket követnünk kell, ha nem akarunk kiesni Isten kegyeiből. Csakhogy nem ez a helyzet. Isten szándéka szerint a törvény inkább tananyag, tanítás arról, hogyan éljünk eredményesen és biztonságban az Istennel való szövetséges kapcsolatban, amit kezdetben, a teremtéskor tervezett el.

A héber Biblia következő két szakasza, a próféták arról számolnak be, mennyire sajátította el Isten népe ezt a tananyagot, és mennyire sikerült aszerint élniük (a korai próféták, vagyis a történeti könyvek), illetve, hogy mi az, amit meg kellett volna tanulniuk ebből az oktató anyagból (későbbi próféták). Az Ószövetség fennmaradó része (amit a héberben úgy neveznek, hogy „írások”) tele van sikeres és kevésbé sikeres tanítók, tanítványok, valamint tanulási tapasztalataik példáival. A sikeres nevelés példáiként említhetjük Eszter, Rúth, Dániel és Jób könyveit, Jób négy barátját pedig a kudarcok közé sorolhatjuk. A zsoltárok könyve természetesen énekeskönyv, de még ebben is találunk legalább három tanító zsoltárt: az 1., a 37. és a 73. zsoltárt.

Az evangéliumok bővelkednek nevelő célzatú anyagokban, főként Jézus példázatai ilyenek. Pál több levele erőteljes evangéliumhirdetéssel kezdődik, de tanító részekkel, vagyis a keresztények mindennapi életére vonatkozó gyakorlati tanulságokkal zárul. A jelenések könyve is tanításban gazdag irat. Például Krisztus egyházának a jövőjét egy olyan könyv tartalmazza, aminek a felnyitására egyedül Isten Báránya, Jézus, a mesteri Tanító méltó (lásd Jel 5:1-5).

`Mondhatná valaki, hogy Mózes könyveinek nem minden tanítása alkalmazható a mi időnkben, és ez így is van. 5Móz 17:14-20 versei konkrét útmutatásokat tartalmaznak, amelyek alapján kellett királyt választani. Természetesen ma a gyülekezeteinkben senkit nem teszünk királlyá. Korunkban tehát hogyan alkalmazhatjuk ezeket a tanításokat? Miként határozhatjuk ezt meg?`

---

#### Ellen G. White idézetek

Isten Igéjének hiányos tanulmányozása értelmi gyengeséget és hatástalanságot eredményez. Amint az elme elfordul az Igétől, hogy világi irodalommal táplálkozzon, azonnal elveszíti nemes erejét, és megszakad kapcsolata az örök igazságok mély és átfogó elveivel. Az értelem a számára megszokott dolgokhoz igazodik, és mivel a mulandó dolgoknak hódol, elgyengül, majd egy bizonyos idő után elveszíti fejlődési képességét.

Ez egy hamis nevelési forma. Minden tanárnak arra kellene törekedni, hogy az ifjak elméjét az ihletett Ige nagy igazságai felé fordítsa. Az ilyen nevelés elengedhetetlen mind a jelen, mind pedig a jövendő életre vonatkozóan. – Lift Him Up, 119. o.

Isten Igéje a legnagyobb tankönyv, de sokan állítják, hogy tisztelik, miközben más könyveket részesítenek előnyben, s ezzel az emberi bölcsességet többre értékelik Isten bölcsességénél…

A Biblia az a tankönyv, amit szorgosan tanulmányoznunk kellene, de nem úgy, ahogy egy akármilyen könyvet. Legyen számunkra olyan könyv, amely válaszol lelkünk minden szükségletére. Tanulmányozójának a Biblia bölcsességet nyújt az üdvösségre, ha engedelmesen viszonyul tanításaihoz. Amint az étel sem táplálhatja a testet rágás és emésztés nélkül, úgy Isten Igéje sem hoz hasznot a lélek számára, ha nem fogadják legmagasabb szintű tanításként, minden emberi elme termékénél magasztosabbként, és ha az ember nem engedelmeskedik elveinek, melyek Isten bölcsességének a kifejeződései. – This Day With God, 127. o.

Isten nem jutalmazza meg a nagy mennyiségű munkát. Nem annyira a munka nagyságát tekinti, mint inkább azt, hogy milyen hűséggel végezték. A jó és hű szolga kap jutalmat. Amint Istentől kapott képességeinket műveljük, gyarapodni fogunk ismeretben és lelki látásmódban, és képességet nyerünk az örök élet és annak értékének megértésére. Akik Istentől kapott kiváltságaikat rosszul használták ebben az életben, és megelégedtek tudatlanságukkal, a gondolataikat számukra vagy mások számára jelentéktelen dolgokkal kötötték le, azok nem értik meg személyes felelősségüket, nem vesznek erőt gonosz hajlamokon, és nem erősödnek meg tisztább, nemesebb és szentebb életet elérő elhatározásokban.

Az ifjúságnak tanulni kell az eljövendő világ dolgairól. Az Isten félelme és szeretete által vezérelt ismeretszerzésben kitartás ebben az életben fokozott képességet ad nekik és azoknak a jóra, akik a legjobban kihasználták a legmagasabb teljesítmények evilági elérését, és amit itt megszereztek, tovább fogják vinni a jövendő világba. Keresték és megszerezték azt, ami romolhatatlan. Az a képesség, hogy az ember megbecsülje, amit „szem nem látott, fül nem hallott, emberi elme meg sem gondolt”, az arányos a földi élet talentumainak hasznosításával elért teljesítményekkel. – A keresztény nevelés alapjai, 48–49. o.