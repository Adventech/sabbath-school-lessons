---
title:  Isten Képe
date:  15/11/2020
---

`Olvassuk el 1Móz 1:26-27 és 5:1, 3 verseit! Mit tanítanak ezek az igék Istenről, aki megteremtette az embert? Mi történt az emberiséggel a bűneset után?`

Az „Isten képére” kifejezés évszázadokon át foglalkoztatta a Biblia magyarázóit. Milyen képre teremtette Isten az első emberpárt? Azt jelentené például ez, hogy tükörbe nézve formálta meg új teremtményeit, önmagához hasonlóra? Vagy arról lenne szó, hogy az ember minden más élőlénynél jobban hasonlít Istenre? Esetleg a Teremtő és az általa létrehozott ember közötti lelki és intellektuális hasonlóságra, kompatibilitásra (összeférhetőségre) utal ez a kifejezés? A Szentírás nem ad pontos magyarázatot rá, még ha a teológusok számos értelmezést vezettek is le az Írásból ennek lehetséges jelentésével kapcsolatban. Azt viszont láthatjuk, hogy a bűneset után ez a kép megváltozott. Ezért is írta Ellen G. White, hogy az oktatás célja: az emberben helyreállítani Alkotója képét (lásd Ellen G. White: Előtted az élet. Nevelés. Budapest, 1992, Advent Kiadó, 9-12. o.).

`Ez a hatalmas cél hogyan érhető el a tanítás útján?`

Először is, ne feledjük, hogy Isten a vele való kapcsolatra teremtett meg bennünket, és ez valamennyire emlékeztet a szülő-gyerek viszonyra. A saját képére alkotott meg (1Móz 5:1) – mint ahogyan a gyermekek is hasonlítanak a szüleikre –, hogy gyermekeiként, családja tagjaiként nevelhessen fel. Képes kommunikálni és tartós kapcsolatot kialakítani velünk. Isten képe tehát inkább „mentális kép”, ami lehetővé teszi, hogy az isteni és az emberi fél gondolatai találkozzanak. Pontosan ez történik az oktatás keretein belül, először otthon, a szülők és gyermekek között, később pedig az iskolában, amikor a tanítás munkáját a tanárok veszik át. Istennek nyilván az volt a szándéka a számunkra ismert tanítás folyamatával, hogy megkülönböztessen bennünket az élet más formáitól, hiszen minket a saját képére teremtett. Azért tette ezt, hogy taníthasson bennünket és mi tanulhassunk tőle, amíg az Ő képe (az értelme) nem tükröződik rajtunk.

`A teremtéstől kezdve a testet öltésig, majd a testet öltéstől az újjáteremtésig a megváltás története a tanítás története. Isten a tanár, a menny pedig állandó iskola (lásd Ellen G. White: Előtted az élet. Nevelés. Budapest, 1992, Advent Kiadó, 297. o.). Mi minden következik ebből otthon, az iskolában, az egyetemen és az egész életben a keresztény oktatás iránti elköteleződésre nézve?`

---

#### Ellen G. White idézetek

Krisztus életét ki kell nyilatkoztatnunk az embereknek. Az ember volt az isteni teremtés koronája, az Ő képére lett teremtve, isteni képmásra rendeltetett, ám Sátán megpróbálta kitörölni Isten képét az emberből, és saját képmását helyezni belé. Isten nagyon szereti az embert, hiszen saját képére teremtette. Ez a tudat annak fontosságát vésse elménkbe, hogy példánk és felfogásunk által másoknak is beszélnünk kell a bűn gyalázatáról, a kívánságoknak való engedékenységről vagy bármiféle bűnös gyakorlatról, hiszen a test azért adatott, hogy Istent képviselje a világ előtt. – Lift Him Up, 48. o.

Mostanában sokat beszélnek a „magasabb rendű nevelés” mibenlétéről és fontosságáról. Azonban az igazi, magasabb rendű nevelést Ő végzi, akinél „van a tanács és erő”, akinek „szájából tudomány és értelem származik” (Péld 2:6).

Minden igazi tudomány és valódi fejlődés forrása Isten ismerete. Bármerre fordulunk a fizikai-, szellemi- és lelki szférákban, bárhova tekintünk – távol a bűntől – ennek az ismeretnek a kinyilatkoztatását látjuk. Ha a kutatás bármelyik vonalán haladunk azzal az őszinte céllal, hogy eljussunk az igazságra, érintkezésbe kerülünk azzal a láthatatlan, hatalmas Értelemmel, aki mindenben és mindenek által munkálkodik. Az ember értelme kapcsolatba került Isten értelmével; a véges a végtelennel. Az ilyen kapcsolat hatása felbecsülhetetlen a testre, az elmére és a lélekre.

Erre épül a legmagasabb rendű nevelés, ami Istennek saját nevelési módszere. „Ismerd meg Őt most” (Jób 22:22), ez az üzenete az emberiséghez. Az ilyen értelmű nevelést követte emberiség ősatyja. Amikor Ádám bűntelen férfiasságának dicsőségében állt a szent Édenben, Isten tanította őt. – Előtted az élet, 14. o.

A kegyelem megtisztítja az elmét, hogy a képzelőerő mennyei témákon időzhessen, és hogy az emberi természet minden elemét megtisztíthassa Isten Lelke…

A gondolatokat meg kell fékezni, korlátozni, meg kell akadályozni, hogy az elme olyan dolgok felett időzzön, amelyek csak meggyengítik és beszennyezik a lelket. A gondolatoknak makulátlannak, a szív elmélkedéseinek tisztának kell lenniük… Az elme nemes erőit Istentől kaptuk, hogy a mennyei dolgok fölött elmélkedhessünk. Isten mindent megtett annak érdekében, hogy a lélek szüntelenül fejlődhessen a mennyei életben. – Sons and Daughters of God, 107. o.