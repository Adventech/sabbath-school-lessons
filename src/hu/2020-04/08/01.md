---
title:  Tanítás és a megváltás
date:  14/11/2020
---

### E heti tanulmányunk
1Mózes 1:26-27; 1Királyok 4:29-34; Ézsaiás 11:1-9; János 14:17; 1Korinthus 2:1-16;

> <p></p>
> 2Timóteus 3:14-17 

„A teljes írás Istentől ihletett és hasznos a tanításra, a feddésre, a megjobbításra, az igazságban való nevelésre” (2Tim 3:16).

A Biblia hosszasan beszéli Isten és népe történetet. Időnként olyannak tűnik, legalábbis még most, mint egy félresiklott szerelmi történet, vagy pedig egy apa és a lázadó, de később visszatérő gyermekei esetét is láthatjuk benne.

E heti tanulmányunk célja viszont, hogy mást is felfedezünk a bibliai történetben, nevezetesen a tanár és a tanítványok motívumát. A diákok sorozatosan elbuknak a vizsgákon, a tanár viszont újból és újból, türelmesen magyaráz, amíg végül lesznek, akik megtanulják a leckét.

Egy dolog kivételével a Biblia nem különbözik az általunk ismert emberi esetektől. Isten és a népe története biztosan jól fog végződni, célba ér, az Úrnak az emberek iránti kegyelme garantálja ezt a végkimenetelt. Gyakran félreértik az ember felelősségét ebben a kapcsolatban, sőt sokan, akik nehéznek vélik, tartanak is tőle. Alapvetően azonban a bibliai történet meghívás, hogy ismerjük meg Istent és értsük meg az akaratát. Valójában az a legelső válaszunk a kegyelemre, hogy megtanuljuk megismerni Őt. A kegyelmet nem érdemelhetjük ki, de tanulhatunk róla. Mégis mi más állhatna a keresztény oktatás központjában, mint hogy ezt tanítsuk?

---

#### Ellen G. White idézetek

A született és elsajátított képességek mind Isten ajándékai, s állandóan a Szentlélek, az isteni megszentelő hatalom ellenőrzése alatt kell tartani azokat. Tudatában kell lennetek tapasztalataitok hiányosságainak, s lelkiismeretesen törekednetek a hiányzó tudás és bölcsesség elnyerésére, hogy testetek és értelmetek minden képességét Isten dicsőségére használhassátok.

„Új szívet is adok nektek.” Akár a vérnek a testben, úgy kell Krisztusnak a szívünkben lakozni, s éltető erőként áramlani bennünk. Lehetetlen elég nyomatékosan szólnunk erről. Míg vértezetünk az igazság, meggyőződésünket a Krisztus életét jellemző élő szeretettel kell megerősítenünk. Ha az igazság, az élő igazság meg nem testesül jellemünkben, egyikünk sem állhat meg. Egyetlen hatalom tehet és tarthat meg állhatatosnak – Isten kegyelme az igazságban. Aki bármi másban bízik, az már tántorog, készen az elesésre.

Az Úr azt kívánja, hogy rá támaszkodjatok. Ragadjatok meg minden lehetőséget, hogy a világosságra jöjjetek. Ha elszakadtok az Istentől jövő szent légkörtől, miként ismerhetitek föl a lelki dolgokat? – Bizonyságtételek, 7. köt., 189. o.

Akik hajlandók megüresíteni szívüket a hiábavaló és értéktelen dolgoktól, azok Isten kegyelme által megtisztíthatják lelkük zugait, és megtölthetik ismerettel, tisztasággal és igazsággal. A világi gondolkozás sekélyes határain túl folyamatosan betekintést kapnak a Végtelen roppant térségeibe. Erkölcsi érzékeik előtt kitárul Isten igazságossága és kegyelme. Felfogják a bűn és következményeinek szörnyűségét. Isten jelleme, e világ iránti szeretete, amelyet Fia áldozatában mutatott meg, és a szentség szépsége a gondolataink méltó és fenséges témái. Ezek erősítik az értelmet, és az embert szoros közösségbe hozzák a végtelen Lénnyel. – A keresztény nevelés alapjai, 49. o.

Sokan illetlen és közönséges gondolatokra pazarolják idejüket, és elhanyagolják az örök élettel kapcsolatos magasztos érdekeket. A tanulmányozásra méltó nagy témákkal való foglalatosság hiánya miatt meggyengülnek az elme nemes erői. „Amik csak igazak, amik csak tisztességesek, amik csak igazságosak, amik csak tiszták, amik csak kedvesek, amik csak jó hírűek; ha van valami erény, és ha van valami dicséret, ezekről gondolkodjatok” (Fil 4:8)…

Ha majd mennyei Példaképünk tökéletességéről elmélkedünk, vágyódunk teljes mértékben átalakulni és megújulni az Ő feddhetetlenségének hasonlatosságára. Arra hívattunk, hogy szakadjunk el a világtól, hogy a Magasságos Isten fiai és leányai lehessünk. – Sons and Daughters of God, 107. o.