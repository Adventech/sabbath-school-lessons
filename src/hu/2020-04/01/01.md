---
title:  Tanítás az Édenben
date:  26/09/2020
---

### E heti tanulmányunk
1Mózes 2:7-23; 3:1-6; Zsidók 13:7, 17, 24; 2Péter 1:3-11; 2:1-17

> <p></p>
> „Íme, mily fenséges Isten az ő erejében. Ki az, aki úgy tanítana, mint ő” (Jób 36:22, ÚRK)?

A Biblia legtöbb olvasója ismeri 1Mózes 1-3. fejezeteinek történetét és szereplőit: Istent, Ádámot, Évát, az angyalokat, a kígyót. A helyszín egy csodaszép, paradicsomi kert az Édenben. A cselekmény az események logikus láncolatát követi. Isten teremt, majd tanítja Ádámot és Évát. Ádám és Éva a bűn útjára tér, utána az Úr kiűzi őket az Édenből. Viszont ha közelebbről megvizsgáljuk Mózes első könyvének első néhány fejezetét, kiváltképp a tanítás szempontjából, akkor egyéb fontos ismeretekhez is juthatunk a szereplőkkel, a helyszínnel és a történettel kapcsolatban.

„A világ kezdetén megalapított nevelési rendszer a minta minden korszakban. Ezeknek az elveknek a szemléltetésére az Úr mintaiskolát alapított Édenben, ősszüleink otthonában. Az Éden kertje a tanterem, a természet a tankönyv, maga a Teremtő a tanító és ősszüleink voltak a tanulók” (Ellen G. White: Előtted az élet. Nevelés. Budapest, 1992, Advent Kiadó, 15. o.).

Ennek az első iskolának az Úr volt az alapítója, az igazgatója és a tanára is. Amint tudjuk, Ádám és Éva viszont végül más tanárt választott és rossz dolgokat tanult. Mi történt, és miért? Mit tanulhatunk a tanítás e korai beszámolójából, ami a segítségünkre lehet ma? 

---

#### Ellen G. White idézetek

Az Atya és a Fiú megkezdte a föld teremtésének tervbe vett hatalmas, csodálatos művét. A föld rendkívül szép volt, amikor kikerült a Teremtő kezéből. A hegyeket, dombokat, síkságokat folyók és tavak szelték át. A föld nem egy kiterjedt síkság volt, hanem a táj egyhangúságát dombok és hegyek szakították meg, amelyek nem voltak olyan magasak és szabálytalanok, mint most, hanem szabályosak és szép alakúak. Kopár, magas sziklák nem voltak láthatók a földön, mert a föld felülete alatt helyezkedtek el, mint a földnek csontjai. A vizek szabályosan oszlottak meg. A dombokat, hegyeket és a nagyon szép síkságokat gyönyörű növények, virágok és mindenféle magas, fenséges fák ékesítették, amelyek sokszorta magasabbak és sokkal szebbek voltak a mostani fáknál. A levegő tiszta és egészséges volt, és a föld egy gyönyörű palotához hasonlított. Az angyalok örvendezve szemlélték Isten csodálatos szép műveit. – A megváltás története, 20. o.

Minden szellemi és lelki képességük a Teremtő dicsőségét tükrözte vissza. Miután magasztos szellemi és lelki ajándékokat nyertek, az Úr Ádámot és Évát csak kevésbé tette kisebbé az angyaloknál (Zsid 2:7), hogy ne csak a látható világegyetem csodáit ismerjék fel, hanem megértsék erkölcsi felelősségüket és kötelezettségeiket is.

„És ültete az Úr Isten egy kertet Édenben, napkelet felől, és abban helyezteté az embert, akit formált vala. És nevele az Úr Isten a földből mindenféle fát, tekintetre kedvest és eledelre jót, az élet fáját is, a kertnek közepette...” (1Móz 2:8–9). Itt a bűntől érintetlen, gyönyörű természetben kaptak nevelést ősszüleink.

Gondoskodó szeretetében mennyei Atyánk személyesen végezte nevelésüket. Követei, a szent angyalok gyakran meglátogatták őket, tanítást és tanácsot kaptak tőlük. Hűvös alkonykor pedig, amikor a kertben jártak, gyakran hallották Isten szavát, és szemtől szembe érintkeztek Teremtőjükkel. Az Úr gondolatai irántuk „békességnek és nem háborúságnak gondolatai” voltak (Jer 29:11). Minden szándéka legfőbb javaik biztosítása volt. – Előtted az élet, 20–21. o.

Ádám körül volt véve mindennel, amit szíve megkívánt. Minden szükségletéről gondoskodtak. A dicső Édenben nem volt sem a bűnnek, sem az elmúlásnak semmi jele. Isten angyalai közvetlenül és szeretettel társalogtak a szent párral. A boldog énekes madarak Teremtőjüknek dalolták a dicséret szabad, örömteli énekét. A békés vadállatok vidám ártatlanságban játszottak Ádám és Éva körül, engedelmeskedve szavuknak. Ádám érett férfikorban volt, mint a Teremtő munkájának legnemesebbje. – Boldog otthon, 26. o.

Az angyalok figyelmeztették őket [Ádámot és Évát], hogy óvakodjanak Sátán kísértéseitől, munkájuk közben ne távozzanak el egymástól, mert így érintkezésbe kerülhetnek a bukott ellenséggel. Az angyalok intették őket, hogy szigorúan ragaszkodjanak Isten rendeleteihez, mert csak a legteljesebb engedelmesség adja biztonságukat. Akkor a bukott ellenségnek nem lehet hatalma felettük. – Tapasztalatok és látomások, 147. o.