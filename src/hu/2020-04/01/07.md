---
title:  További Tanulmányozásra
date:  02/10/2020
---

„Ádám és Éva nemcsak Isten atyai gondoskodását élvező gyermekek voltak, hanem tanulók is a végtelen bölcs Isten iskolájában. Élvezték az angyalok látogatásait és beszélgethettek Alkotójukkal Őt eltakaró fátyol nélkül. Tele voltak az élet fájáról áradó erővel; értelmi képességeik csak kevéssel maradtak el az angyalokéi mögött. A láthatatlan világegyetem titkai – »a tökéletes tudásnak csudái« (Jób 37:15) – az eligazítás és öröm kimeríthetetlen forrását kínálták nekik. A természet törvényeit és műveit, amelyek hatezer éven át témát adtak az embernek a kutatásra, feltárta előttük a mindenség végtelen Teremtője és Fenntartója. Tanulmányozták a leveleket, a virágokat és a fákat, életük titkairól faggatva őket. Ádám jól ismert minden élő teremtményt a vízben játszadozó hatalmas leviatántól a napsugárban lebegő porszemnyi bogárig. Mindegyiknek ő adott nevet; ismerte természetüket és szokásaikat. Isten dicsőségét az egekben, a rendben keringő megszámlálhatatlan világot, azt, hogy »miként lebegnek a felhők«, a fény és a hang, a nappal és az éjszaka titkait – ősszüleink mind tanulmányozhatták. Az erdő minden levele, a hegyek minden köve, minden fénylő csillag, a föld, a levegő és az égbolt Isten nevét hordta magán. A teremtés rendje és harmóniája végtelen bölcsességről és hatalomról beszélt. Mindig felfedezhettek valamilyen szépséget, amely még jobban elmélyítette szívükben a szeretetet, és hálájuk újabb kifejezésére indította őket” (Ellen G. White: Pátriárkák és próféták. Budapest, 1993, Advent Kiadó, 24-25. o.).

**Beszélgessünk róla!**

`1) Amennyiben Isten eredetileg azt akarta, hogy az iskola/a munka révén az emberek találkozzanak vele és a teremtett világgal, vajon ma még a szándéka szerint végezzük a munkánkat? Hogyan ismerhetjük meg jobban Istent a munkánk által (legyen az fizetett, önkéntes, szolgálat vagy tanulás stb.)?`

`2) Tekintettel arra, hogy milyen ravasznak mutatkozott Sátán már az Édenben is, könnyű elkeseredni az emberi gyengeségeinkre gondolva. Ádám és Éva tudta, hogy Isten ott van a közelben, mégis elhitték a kígyó féligazságait. Mi, akik fizikailag távolabb kerültünk Istentől, hogyan nyerhetünk tőle erőt a kísértések legyőzéséhez?`

`3) Beszélgessünk a tekintély kérdéséről és arról, hogy miért fontos az elöljáróknak való engedelmessség! Mi történik, ha elmosódnak a határvonalak? Hogyan lehet visszaélni a hatalommal? Miként reagáljunk, ha ez előfordul?`

---

#### Ellen G. White idézetek

Az apostolok története, „Hű mindhalálig” című fejezet; Szemelvények Ellen G. White írásaiból, 1. köt., „Egy titok” című alfejezet.