---
title:  A Bűn Befurakodása
date:  28/09/2020
---

Sok tanár különösen élvezi azt, amikor berendezi a tantermét: elkészíti a faliújságot, rendszerezi az eszközöket, a legkedvezőbben alakítja ki az osztálytermet. Amikor megnézzük, milyen elképzelései lehettek Istennek a tantermével – az Éden kertjével – kapcsolatban, látjuk, hogy nagy gonddal készítette elő Ádám és Éva számára a tanulási környezetet. Azt akarta, hogy mindenütt szépség vegye őket körül. Elképzelhetjük, hogy minden virág, madár, minden állat és fa alkalmat adott az első emberpárnak többet megtudni a világról és a Teremtőről.

1Mózes 2. és 3. fejezete között azonban hirtelen a váltás. Leltárba vettük a sok jót, amit Isten létre kívánt hozni, 1Móz 3:1 versében azonban szembesülünk azzal, hogy az Úr szabad akaratot is adott. Amikor feltűnik a kígyó, ami „ravaszabb volt minden mezei vadnál” (ÚRK), már más lesz a megfogalmazás. Az „igen jó”, „nem szégyenlik” és „tekintetre kedves” kifejezések azt érzékeltették, hogy milyen volt Isten teremtett világa az előző fejezetekben. A kígyó megjelenésével azonban a hangnem is változik. A „ravaszabb” jelzővel egyszerre csak egy negatív elem bukkan fel ott, ahol addig minden tökéletes volt.

Mózes első könyve úgy mutatja be Istent, mint aki a „ravaszság” ellentéte. Határozottan, egyértelműen kinyilvánítja, hogy mit vár el a kertben lakó emberpártól. 1Móz 2:16-17 verseiből tudjuk, hogy egy alapvető szabályt adott, aminek engedelmeskedniük kellett: nem ehettek a tiltott fa gyümölcséből. Egy valami kiemelkedik a történetből: Isten szabad erkölcsi lénynek teremtette meg Ádámot és Évát, választhattak az engedelmesség és az engedetlenség között. Tehát a kezdet kezdetétől fogva, már a bűntelen világban is látható az emberi szabad akarat valósága.

`Figyeljük meg a kígyó szavait 1Móz 3:1-6 verseiben, amelyeket Éva is elismételt! Mi a különös abban, amit a kígyó mondott? Ezek után hogyan tekintett az asszony a jó és a gonosz tudásának fájára?`

1Móz 2:17 versében az Úr mondta Ádámnak, hogy ha eszik annak a fának a gyümölcséből, bizony meghal. 1Móz 3:3 versében Éva elismételte a tiltást, de más hangsúllyal, kihagyta azt, hogy „bizony”. A 4. versben a kígyó viszont behozta ezt a szót, ám éppen Isten kijelentésével ellentétesen. Még ha maga Isten tanította is Évát a kertben, ő nem vette olyan komolyan a tanultakat, mint kellett volna – amint a szavaiból is kitűnik.

---

#### Ellen G. White idézetek

Amikor Sátán teljesen meggyőződött arról, hogy többé nem nyerheti vissza Isten kegyét, akkor gonoszsága és gyűlölete nyilvánvalóvá lett. Tanácskozott angyalaival, és tervet koholtak Isten uralma elleni küzdelemre. Midőn Isten Ádámot és Évát a gyönyörű paradicsomkertbe helyezte, Sátán tervet kovácsolt kiirtásukra. Az örvendő emberpárt boldogságától sohasem lehetett volna megfosztani, ha Isten parancsának engedelmeskednek. Sátán csak akkor keríthette volna hatalmába őket, ha először engedetlenek Isten iránt s így elveszítik kegyét. Ezért tervet kellett készíteni arra, hogy az első emberpárt Isten iránti engedetlenségre csábítsák, hogy az ember ily módon Isten haragját kihívja. Így aztán bizonyosan Sátánnak és angyalainak közvetlenebb befolyása alá kerülnek. Elhatározták tehát, hogy Sátán más alakot öltsön, és tanúsítson érdeklődést az ember iránt. Behízelgően kell támadnia Isten igazságosságát, kételyt kell ébresztenie, vajon Isten éppen azt gondolja-e, amit mond. Ezután az emberek tudásvágyát kell felébreszteni, s rábeszélni, hogy kutassák Isten kifürkészhetetlen terveit – ami Sátán vétke volt –, kutassák annak okát, amiért a tudás fájának gyümölcsétől eltiltotta őket. – Tapasztalatok és látomások, 146. o.

Isten sosem akarta, hogy ősszüleink megismerjék a bűntudatot, de amint elfogadták Sátán hamis kijelentéseit, az engedetlenség és a bűn behatolt a világunkba. Az Isten határozott parancsa elleni engedetlenség és az a tény, hogy hittek Sátánnak, a bajok egész özönét árasztotta a világra. – Advent Review and Sabbath Herald, 1898. április 5.

Sátán… a mennyben fellázadt, társakat talált, akik őt szerették, és bukásában is követték. Sátán elbukott, és másokat is magával ragadott. Most az asszonyt kísértette meg: megingatta bizalmát, hogy kételkedjen Isten végtelen bölcsességében, és hogy kívánja megérteni Isten végtelen bölcsességű terveit. Sátán jól tudta, hogy az asszony nem egyedül fog elbukni. Ádám Éva iránti szeretete következtében szintén engedetlen lett Isten parancsolatai iránt, és vele együtt bukott el. – Tapasztalatok és látomások, 148. o.

Éva úgy gondolta, egymaga is képes eldönteni, hogy mi a jó és mi a rossz. Hízelgőnek tűnt számára, hogy nagyobb ismeretre tehet szert, ezért azt hitte, hogy a kígyó tulajdonképpen különleges barátja, jóakarója. Ha megkereste volna férjét, és együtt mondják a el a Teremtőnek a kígyó szavait, akkor azonnal megszabadulhattak volna az álnok kísértéstől… Ősszüleink azonban úgy döntöttek, hogy hisznek egy kígyónak, noha korábban sosem tapasztalhatták meg a szeretetét. Semmit sem tett a boldogságuk érdekében, miközben Isten ellátta őket minden jó eledellel és szemüknek minden gyönyörűségével. Bármerre is tekintettek, minden a szépségtől tündökölt, ennek ellenére Évát rávette a kígyó, hogy azt higgye, valami mégis el van titkolva előlük, ami által az Istenéhez hasonló bölcsességre tehetnének szert. Ahelyett, hogy Isten szavában bízott volna, inkább kétségbe vonta az Úr jóindulatát, és szívesen engedett Sátán szavainak. – Spiritual Gifts, 3. köt., 42–43. o.