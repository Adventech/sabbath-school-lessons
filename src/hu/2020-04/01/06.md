---
title:  Aki Semmibe Veszi A tekintélyt
date:  01/10/2020
---

Vannak, akiket a pedagógiában „természetes tanulóknak” nevezünk. Alig kell tanulniuk ahhoz, hogy remek jegyeket szerezzenek. Könnyen elsajátítják az anyagot, mintha „ragadna” rájuk a tudás. Péter első és második leveléből azonban egyértelmű, hogy a Krisztusban való oktatás terén egyenlő eséllyel indul mindenki, aki rászánja magát.

2Péter 1. fejezetének bátorító szavai után a 2. fejezetben kijózanító figyelmeztetést találunk.

`Olvassuk el 2Pt 2:1-17 verseit! Mi az a kimondottan elítélő üzenet, amit itt találunk? Ugyanakkor az éles figyelmeztetés és bírálat mellet minek az ígéretét kapjuk még meg?`

Figyeljük meg, mit ír Péter a 10. versben azokról, akik „a hatalmasságot megvetik”! Szigorú feddés ez arra, ami a mi korunkban is realitás. Egyházi testületként a hatalom bizonyos szintjeit elfogadva kell működnünk (lásd Zsid 13:7, 17, 24). Isten arra szólít, hogy vessük alá magunkat és engedelmeskedjünk a hatalmon lévőknek, legalábbis olyan mértékig, amennyire ők hűségesek az Úrhoz.

A szigorú ítélet közben azonban Péter egy ellenpontot is megemlít. Elmondja, hogy az Úrnak van hatalma kivetni azokat, akik a csalást választják, ugyanakkor „meg tudja szabadítani a kegyeseket a kísértésekből” (2Pt 2:9, ÚRK). Keresztényi oktatásunk egy része kitér a kísértés elkerülésének a módjára, ugyanakkor arra is, ahogyan Isten megszabadíthat és megőrizhet azoktól, „akik veszedelmes eretnekségeket fognak becsempészni” (2Pt 2:1). Mivel szigorú ítélet hangzik azokra, akik megvetik a hatalmon lévőket, vajon a keresztény oktatásban nem kellene tanítani azt is, hogy mi a megfelelő módja az „elöljáróink” (lásd Zsid 13:7) megértésének, a nekik való engedelmességnek? Nem mondható, hogy Ádám és Éva megvetették a hatalmasságot, végeredményben mégis az engedetlenség mellett döntöttek. A vétküket pedig az súlyosbította igazán, hogy egy hazugság hatására követték el, ami éles ellentétben állt azzal, amit a hatalom birtokosa, maga Isten mondott, ráadásul az ő érdekükben is.

`Időzzünk még a tekintély kérdésénél, nemcsak egyházi és családi körben, hanem általában az életben! Miért olyan fontos a hatalom, annak megfelelő gyakorlása és az ahhoz való helyes viszonyulás? Beszélgessünk erről szombaton a csoportban!`

---

#### Ellen G. White idézetek

Ádám és Éva borzalmas következményeket viselt el, amiért engedetlenek lettek Isten parancsa iránt. Talán így érveltek: igen jelentéktelen bűn ez, Isten nem fogja számításba venni. Isten mégis úgy vette a dolgot, mint félelmetes rosszat, s bűnük nyomorúságos következménye minden időben érződni fog. Manapság gyakran követnek el sokkal súlyosabb bűnt, akik Isten gyermekeinek vallják magukat. Hitvalló népe anyagiakban olyan hamisságot cselekszik, ami Isten helytelenítését hozza rájuk, s gyalázatot az Úr ügyére is. Az igazmondástól és az igaz tettektől való legparányibb eltérés Isten törvényének megrontása. A folyamatos részvétel a bűnben hozzászoktat a helytelen tettekhez, mégsem csökkenti a vétek súlyosságát. Isten megmásíthatatlan elveket fektetett le, amin nem változtathat, csak ha Ő is teljesen megváltozik. Ha Isten szavát következetesen kutatnák azok, akik vallják, hogy hisznek az igazságban, akkor lelkileg nem lennének satnyák. Akik itt semmibe veszik Isten kívánalmait, akkor sem tisztelnék tekintélyét, ha üdvözülnének. – Bizonyságtételek, 4. köt., 311. o.

Lucifert a büszkeség és a becsvágy késztette az Isten vezetése elleni lázadásra, a mennyei rend megbontására, és bukása óta igyekszik elhinteni az emberek elméjébe az irigység és az elégedetlenség, valamint az elsőbbségi vágy ugyanazon magvait. Ezzel próbálkozott Kóré, Dátán és Abirám esetében is, megpróbálta felébreszteni bennük az önfelmagasztalás vágyát, hogy így megszülessen az irigység, a bizalmatlanság és a lázadás lelkülete. Sátán rávette őket, hogy az Isten által kinevezett embereket gyalázva vessék meg magát Istent és az Ő vezetését, s bár Mózes és Áron elleni lázadásuk lényegében Isten gyalázását jelentette, annyira el voltak vakítva, hogy ártatlannak vélték magukat, s az őket dorgálókat Sátán eszközeinek jelentették ki…

A bűnnel szembeni engedékenység arra készteti az embert, hogy az elméjéhez szabad utat engedjen Sátánnak, ám ezzel a törvénytelenség egyik lépcsőfokáról a másikra jut. A világosság elvetése sötétséget áraszt az elmébe, és megkeményíti a szívet, s így már könnyebb még egy lépést tenni a bűnben, és még inkább elfordulni a világosságtól, míg végül a helytelen szokások gyökeret vernek a szívében, s a bűn már nem tűnik annyira gyűlöletesnek előtte. – Conflict and Courage, 108. o.

A teremtés és a megváltás alapjául szolgáló szeretet az igazi nevelés alapja is. Ezt fejezi ki határozott módon a törvény, amit Isten életünk vezetésére adott… Szeretni a Végtelen és Mindentudó Istent teljes erőből, teljes lélekből és teljes szívből képességeink legmagasabb fokú fejlesztését jelenti. Ez azt is kifejezi, hogy az ember teljes lényében – testében, elméjében és lelkében egyaránt – helyre kell állítani az isteni képmást…

Lucifer a mennyben első akart lenni mind tekintély, mind pedig hatalom szempontjából. Istenként akarta irányítani a mennyet, s ezért az angyalok egy részét a maga pártjára állította. Miután bukott seregével együtt levettetett a mennyből, a földön folytatta lázadó és önfelmagasztaló tevékenységét. Ősszüleink bukását okozta az engedékenység és a becsvágy kísértésével, és azóta is az emberiség romlását eredményezi a becsvágy, az önző vágyak és elvárások iránti engedékenység kielégítésének kísértésével. – Reflecting Christ, 51. o.