---
title:  Visszaszerezni Azt, Ami Elveszett
date:  30/09/2020
---

Amikor Ádám és Éva úgy döntött, hogy elfogadják a kígyó üzenetét, az egyéb következmények mellett Isten a tanterméből is kiküldte őket. Gondoljunk bele, mi mindent veszítettek el a bűnük miatt! A bukásukat megértve mi magunk is tisztábban láthatjuk, hogy mi az oktatás célja a mai korban. Isten ugyan kiűzte őket a kertből, de életük a nem tökéletes világban új célt adott a tanításnak.

Isten a bűneset előtt a tanítás által ismertette meg Ádámmal és Évával magát, a jellemét, a jóságát, a szeretetét; a kiűzetés után az oktatás munkájának azt kell elősegítenie, hogy ismét megismertesse az emberiséget mindezzel, valamint újból kialakítsa a képét bennünk. Isten gyermekei ugyan fizikailag nincsenek az Úr közelében, mégis megismerhetik Őt, a jóságát és a szeretetét. Imádság, szolgálat és az Ige tanulmányozása által közel kerülhetünk Istenünkhöz, amint az az Édenben Ádám és Éva esetében történt.

Jó hír, hogy Jézusnak és a megváltási tervnek köszönhetően nem veszett el minden. Van remény az üdvösségre és a helyreállításra. A keresztény oktatásban a diákok figyelmét nagyrészt Jézusra és arra kell irányítani, amit értünk tett, valamint a felkínált helyreállításra.

`Olvassuk el 2Pt 1:3-11 szakaszát! Tekintettel mindarra, ami odalett, amikor az emberpár elhagyta a kertet, ezek a versek bátorítanak, hogy sok mindent visszaszerezhetünk. Péter szerint mit kell tennünk, ha törekszünk arra, hogy Isten képe helyreálljon az életünkben?`

Jézusban mindent megkaptunk, „ami az életre és kegyességre való” (2Pt 1:3). Micsoda ígéret! Mi minden tartozik ide? Nos, Péter fel is sorolta: hit, erény, ismeret, önuralom, kitartás stb. Figyeljük meg azt is, hogy megemlíti többek között a tudományt! Ezzel a gondolattal természetesen eljutunk a tanítás fogalmához. Az igazi tanítás helyes tudományhoz vezet, Krisztus megismeréséhez, aminek következtében nemcsak egyre inkább hasonulni fogunk hozzá, hanem másoknak is készek vagyunk elmondani, amit megtudtunk róla.

`Gondolkozzunk el azon, hogy „a jó és a gonosz tudásának fája” volt a tiltott fa! Ezek szerint miért nem jó minden ismeret? Hogyan tehetünk különbséget a jó és a gonosz tudása között?`

---

#### Ellen G. White idézetek

Ádám és Éva ettek a gyümölcsből, és így olyan ismeretet szereztek, amire sosem kellett volna szert tenniük, ha engedelmesek maradnak. Megtapasztalták az Istennel szembeni engedetlenséget és hűtlenséget, és észrevették, hogy mezítelenek. Az őket körülvevő, Istentől kapott ártatlanság dicsősége el lett távolítva, s ezt a mennyei ruházatot megpróbálták fügefalevelekkel helyettesíteni… Ha nem tanúsítottak volna engedetlenséget Teremtőjük iránt, akkor Ádám és Éva a tökéletesség útján maradhatott volna, és még jobban megismerhette és megérthette volna Istent. Viszont, amint engedtek a Kísértő szavának, és vétkeztek Isten ellen, ártatlanságuk mennyei ruházatát elveszítették, s ezzel magukra öltötték az Isten nem ismerésének sötét köntösét… Ha Ádám és Éva sosem nyúltak volna a tiltott gyümölcshöz, Isten olyan ismerettel ruházta volna fel őket, amely nem a bűn átkát, hanem örök örömöt eredményezett volna számukra. – Conflict and Courage, 17. o.

Isten elhívta népét dicsőségre és szentségre; ezek a tulajdonságok mindazok életében megnyilvánulnak, akik őszinte összeköttetésben élnek vele. Ha pedig részeseivé lettek a mennyei adománynak, „törekedjenek a tökéletességre” (Zsid 6:1), mint akiket „Isten őriz, hit által” (1Pt 1:5). Isten gyönyörűsége, ha jellemtulajdonságait gyermekeinek adhatja. Szeretné látni, hogy elérjék a legmagasabb életszintet. Ha hitben megragadják Krisztus erejét, ha ígéretei megvalósításáért könyörögnek, ha sajátjukként igénylik, ha úgy esdik és sürgetik a Szentlélek kiárasztását, hogy Isten meg nem tagadhatja, akkor tökéletessé lesznek Őbenne. – Az apostolok története, 530. o.

Mikor Isten a földet teremtette, szent volt az és gyönyörű. Ő jelentette ki: igen jó. Minden virág, minden bokor, minden fa megfelelt a Teremtő szándékának. Amin csak a tekintet megpihent, szépséges volt, s Isten szeretetének gondolataival töltötte meg az embert. Sátán bűnre csábított, s ezzel remélte megállítani Isten szeretetének árját, de ehelyett Isten könyörületének és jóságának új és mélységesebb tetteit idézte elő. – Bizonyságtételek, 7. köt., 87. o.

Ne gondolja senki, hogy már nincs mit megtanulnia. Az emberi értelem mélységeit fel lehet mérni; az emberi írók műveit meg lehet ismerni, de bármilyen magasra, mélyre, messzire szárnyal is a képzelet, nem fürkészheti ki Istent. Az értelem határán túl ott van még a Végtelenség. Isten dicsőségének, a tudás és bölcsesség végtelenségének csak halvány fényét láthatjuk; a bányának csak a felszínéig jutottunk el, pedig az értékes aranyérc a felszín alatt van, és megjutalmazza azt, aki leás érte. A bánya tárnáját egyre jobban mélyíteni kell, és a dicsőséges kincs a mienk lesz. A valódi hit nyomán a menny tudománya az ember tudományává lesz. – Krisztus példázatai, 113. o.