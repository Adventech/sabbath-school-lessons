---
title:  Meg Nem Értett Üzenet
date:  29/09/2020
---

Amint tegnap is láttuk, Isten világos parancsa ellenére Éva már a szavaival is felhígította a tanultakat. Nem magyarázta ugyan félre azt, amit az Úr mondott neki, de nyilvánvaló, hogy nem vette elég komolyan. Tettének tragikus következményei szinte leírhatatlanok.

Tehát amikor Éva találkozott a kígyóval, elismételte azt (noha nem pontosan), amit Isten a kert fáiról mondott (1Móz 3:2-3). Természetesen ez nem volt újdonság a kígyó számára, hiszen ismerte a parancsot és jól felkészült az elferdítésére. Ezért is leselkedett Évára, az ártatlanságára számítva.

`Vizsgáljuk meg 1Móz 3:4-6 szakaszát! A kígyó határozottan cáfolta Isten kijelentését, de mit mondott még ezen kívül, amivel nyilván elérte a célját Évánál? Mi az az elv, amit a saját előnyére fordított?`

Amikor a kígyó azt állította, hogy az üzenet nem egészen helytálló, Éva elmehetett volna Istennel beszélni. Ez volt az édeni tanítás szépsége: a tanulók közvetlenül fordulhattak Nagy Tanítójukhoz, méghozzá olyan módon, amit most a földön el sem tudunk képzelni. Ő viszont ahelyett, hogy elmenekült vagy isteni segítséget kért volna, hitelt adott a kígyó szavainak. Ahhoz, hogy Éva elfogadja az elferdített üzenetet, kellett bizonyos kételynek lennie benne Istennel és a kijelentésével kapcsolatban.

Közben Ádám is nehéz helyzetbe került: „Ádám tudta, hogy társa megszegte Isten parancsát, nem törődve az egyetlen tilalommal, hűségük és szeretetük próbájával. Lelkében rettenetes gyötrelem dúlt. Bánta, hogy elengedte Évát maga mellől. De a tett megtörtént; most el kell válnia attól, akinek társasága boldoggá tette. Hogyan is tudná ezt elviselni” (Ellen G. White: Pátriárkák és próféták. Budapest, 1993, Advent Kiadó, 30. o.)? Noha képes volt különbséget tenni helyes és helytelen között, ő is rosszul választott.

`Figyeljük meg itt az ironikus megtévesztést! A kígyó azt állította, hogy ha esznek a fáról, olyanok lesznek „mint az Isten” (1Móz 3:5). Csakhogy nem az áll 1Móz 1:27 versében, hogy már eleve olyanok voltak, mint Isten? Ezek szerint mennyire könnyű becsapni minket? Miért mondhatjuk, hogy a hit és az engedelmesség az egyetlen védelmünk, még akkor is, ha valaki a lehető legjobb tanítást kapta, mint Ádám és Éva?`

---

#### Ellen G. White idézetek

Sátán Évánál kezdte meg munkáját, amennyiben rábírta az engedetlenségre. Éva elsősorban azzal hibázott, hogy eltávozott férjétől; azután azzal, hogy a tiltott fa körül időzött; harmadszor pedig, hogy meghallgatta a kísértő szavait, s kételkedni merészelt Isten ezen kijelentésében: „Amely napon eszel abból, halálnak halálával halsz meg.” Úgy gondolta, hogy Isten talán mégsem azt gondolta, amit mondott, majd kinyújtotta kezét, vett a gyümölcsből és evett. A tiltott gyümölcs a szemnek tetsző és jóízű volt. Keserű féltékenységgel gondolta el, hogy Isten megvonta tőlük azt, ami valóban javukra lenne, s férjének is felajánlotta a gyümölcsöt, ezáltal megkísértette őt. Elbeszélte Ádámnak, hogy mit mondott neki a kígyó, és csodálkozott a kígyó beszélőképessége felett. – Tapasztalatok és látomások, 147. o.

Bár Isten ártatlannak és szentnek teremtette őket, ősszüleink számára nem volt kizárva a vétkezés lehetősége. Isten szabad erkölcsi lényekké alkotta őket, akik értékelni tudják jellemét – bölcsességét és jóságát –, kívánalmainak méltányosságát, és szabadságukban áll, hogy engedelmeskedjenek vagy megtagadják az engedelmességet. Társaloghattak Istennel és a szent angyalokkal. De örök biztonságuk megszerzése előtt ki kellett állniuk hűségük próbáját. Az ember létének kezdetén Isten korlátot szabott az ember vágyainak, annak a végzetes szenvedélynek, amelyen Sátán bukása alapult. A tudás fája, amely a kert közepén az élet fája közelében állt, volt ősszüleink engedelmességének, hitének és szeretetének próbája. Míg az összes többi fáról szabadon ehettek, annak az egy fának a gyümölcsét halálbüntetés terhe mellett tilos volt megkóstolniuk. Ki voltak téve Sátán kísértéseinek; de ha kiállják a próbát, Isten végül kivonja őket a kísértő hatalma alól, hogy örökre élvezhessék kegyét. – Pátriárkák és próféták, 48. o.

Egyedüli biztonságunk, ha nem adnunk helyet az ördögnek, mert az ő sugallatai és céljai mindig arra irányulnak, hogy ártson nekünk, és megakadályozza, hogy Istenre támaszkodjunk. Ártatlanság angyalának álcázza magát, hogy tetszetős kísértéseivel úgy tudja becsempészni csapdáit, hogy észre se vegyük a fortélyait. Minél inkább engedünk neki, annál korlátlanabb lesz csalásainak hatalma. Nem biztonságos vitába ereszkednünk vagy szóba állunk vele. Az ellenfélnek nyújtott minden előny után még többet követel. Egyedüli biztonságunk, ha kereken visszautasítjuk istenkísértésre serkentő legelső szavát. Krisztus érdemein át Isten elég kegyelmet adott, hogy ellene álljunk az ördögnek, s diadalmaskodjunk. Sikerünk az ellenállásban rejlik. „Álljatok ellene az ördögnek, és elfut tőletek.” Az ellenállás legyen szilárd és kitartó. Mindent elveszítünk, amit eddig nyertünk, ha ma ellene állunk, csak hogy holnap engedjünk neki. – Bizonyságtételek, 3. köt., 482. o.