---
title:  Történet
date: 31/01/2025
---

#### „AZT AKAROD, HOGY SÁTÁN GYŐZZÖN?”

Andrew McChesney

Az amerikai misszionárius, Joanne (Park) Kim bezárkózott a lakásába, miután megtámadta négy részeg idegen Mongóliában. Fájdalmai és sérülései voltak, zokogott. Haza akart menni az Egyesült Államokba. Két nappal később egy másik misszionárius jött hozzá látogatóba. Joanne azt hitte, vigasztalni szeretné, de ehelyett kicsit mást hallott: „Komolyan, Joanne, azért tettél meg ilyen hosszú utat idáig, hogy a szoba falainak tegyél bizonyságot?” – kérdezte tőle. „Azt akarod, hogy Sátán győzzön?”

Joanne-nak erre a mondatra volt szüksége. Ha a társa csak vigasztalta volna, akkor valószínűleg benne ragadt volna az önsajnálatban, feladta volna az egészet, és hazatér. De így át tudta gondolni higgadtabban, hogy miért is ment Mongóliába. Eredetileg Üzbegisztánba készült, oroszul tanult, elsajátította a cirill ABC-t. Végül az a terv füstbe ment, és Mongóliában találta magát, ahol ugyan a cirill ABC-t használták, de a nyelvből semmit sem értett. A sorozatos támadások miatt igazán szeretetet sem érzett az emberek iránt.

„Uram! – imádkozott. – Ha komolyan azt akarod, hogy itt maradjak, kérlek, vezess ki ebből a bajból! Védj meg engem, vagy adj menekvést a nehéz helyzetből!” Úgy döntött, ottmarad Mongóliában, és vár az Úrra. A támadások folytatódtak, de kapott egy eszközt, amivel megvédhette magát. Három hónapon belül megtanult folyékonyan beszélni mongolul. Ez igazi csoda volt! Már tudott bibliaórákat adni a helyiek nyelvén, és segítséget kérni, ha bajba került. Viszont még mindig nem volt képes úgy szeretni, mint Jézus. A támadások miatti lelki sebek mélyek voltak.

---

#### Ellen G. White idézetek

A nagy küzdelem, „Jeruzsálem pusztulása” című fejezet.