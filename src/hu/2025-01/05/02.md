---
title:  Gonoszság Miatti Szomorúság
date:  26/01/2025
---

A Biblia Istene szereti az igazságot és gyűlöli a gonoszságot. A bűn és a gonoszság haragra gerjeszti, szenvedélyesen fellép az elnyomottak és bántalmazottak érdekében, még olyan esetekben is, amikor a rossz elsősorban önmagának árt. Isten azért gyűlöli a gonoszságot, mert az mindig árt a teremtményeinek, akkor is, amikor önmagát sebzi meg. A bibliai beszámolókban Istent újból és újból haragra gerjeszti az, amit a teológusok a lázadás ciklusának neveznek.

A nép lázad Isten ellen és gonoszságot cselekszik, időnként égbekiáltó szörnyűségeket követ el, mint pl. a gyermekáldozat és más irtózatos dolgok.

Isten a nép döntései miatt visszavonul tőlük.

A nép idegen nemzetek elnyomása alá kerül.

Az emberek Istenhez kiáltanak szabadításért.

Isten kegyelmesen megszabadítja őket.

A nép újból lázad Isten ellen, gyakran még a korábbinál is kirívóbb módon.

Az égbekiáltó bűnök ciklusát és a hűtlenséget azonban Isten újból és újból végtelen hűséggel, hosszútűréssel, türelemmel, bámulatos kegyelemmel és mélységes könyörülettel fogadja.

`Olvassuk el a 78. zsoltárt! Hogyan reagál Isten a nép sorozatos lázadására?`

A Biblia szerint összefonódik a szeretet és az igazság. Az isteni harag a szeretet megfelelő válasza a gonoszságra, mivel a gonoszság mindig árt valakinek, akit Isten szeret. Nincs rá példa a Szentírásban, hogy Isten önkényes vagy igazságtalan módon gerjedne haragra.

Isten népe újból és újból elhagyta és elárulta az Urat, Ő évszázadokon át mégis türelmesen körülvette őket kegyelmével, minden várakozást felülmúlva (Neh 9:7-33), így mutatta be hosszútűrő kegyelmének és irgalmas szeretetének elképzelhetetlen mélységét. Isten valóban „irgalmas és bűnbocsátó, nem semmisít meg, sőt sokszor elfordítja haragját, és nem engedi fölgerjedni indulatát” (Zsolt 78:38, ÚRK).

`Bizonyára volt már, hogy haragudtál valamilyen gonoszság miatt, amit valakivel elkövettek. Ilyen tapasztalatok után hogyan érthetjük meg jobban Isten haragját a gonoszság láttán?`

---

#### Ellen G. White idézetek

„Mindamellett is újra vétkezének, és nem hívének az Ő csodadolgaiban […] Ha ölte őket, hozzá fordultak, megtértek és Istent keresték. És eszökbe vevék, hogy Isten az ő sziklájok, és a felséges Isten az ő megváltójuk.” (Zsolt 78:32–35) De őszinte szándékkal mégsem tértek Istenhez. Bár amikor ellenségeik lesújtottak rájuk, akkor mindig Istentől várták a segítséget, mert egyedül csak Ő tudta megszabadítani őket. „De szívök nem volt tökéletes iránta, és nem voltak hűségesek az Ő szövetségéhez; Ő azonban irgalmas és bűnbocsátó, nem semmisít meg, sőt sokszor elfordítja haragját, és nem önti ki teljes búsulását. Azért eszébe vevé, hogy test ők, és olyanok, mint az ellebbenő szél, amely nem tér vissza.” (Zsolt 78:37–39) – Pátriárkák és próféták, 410. o.

Krisztus küldetése a befejezéséhez közeledett, és tudta, hogy amikor elérkezik az idő, Jeruzsálem kegyelmi ideje is lejár. Mégis óvakodott ítélkező szavakat szólni. Három éven keresztül kereste a gyümölcsöket, de semmit sem talált. Ez idő alatt egyetlen cél terhelte a lelkét: közölni hálátlan és engedetlen népével a mennyei kegyelem ünnepélyes figyelmeztetéseit és meghívását. […]

Szívén viselte Izráel gyermekeinek a sorsát. Mindent megtett a megmentésük érdekében. Földi munkásságának végén azonban mégis könnyes szemmel kellett kijelentenie: „Nem akartok hozzám jönni, hogy életetek legyen.”

Jeruzsálem fölött az isteni harag felhői gyülekezetek. Krisztus előre látta a város ostromát. Látta elesését, és könnyek között jelentette ki: „Bárcsak megismerted volna ma mindazt, ami békét hozhatott volna számodra! De mindezek immár el lettek rejtve a szemeid elől.” – This Day with God, 109. o.

Isten elküldte Igéjének követeit azokhoz, akik közömbös életet élnek, és akik nem szégyellik bűnös magatartásukat.

A következő kijelentéseket hallottam: „Miért mondod: Elrejtetett az én utam az Úrtól, és ügyemmel nem gondol Istenem?! Hát nem tudod-é és nem hallottad-é, hogy örökkévaló Isten az Úr, aki teremté a föld határait? Nem fárad és nem lankad el.” (Ésa 40:27–28)

Isten szüntelenül hívja az emberi szívet, hogy ismerje el szeretetét és irgalmát, s a gonoszság elvei helyett fogadja el igazságát. Így hívta minden korban az emberiséget. Noé idejében emberi eszköz által szólította meg az embereket, mivel a bűn rabságában sínylődőknek prédikált. Nappal felhőoszlopban, éjjel pedig tűzoszlopban jelent meg Izráelnek, és Ő vezérelte népét a pusztai vándorlás alatt.

Sokan vannak, akik semmibe veszik ezeket a dolgokat. Az Izráelnek adatott tanítást ma minden embernek meg kell értenie. – This Day with God, 278. o.