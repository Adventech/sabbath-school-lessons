---
title: Tanítói melléklet
date: 31/01/2025
---

### Az isteni szeretet haragja

#### Áttekintés

**Kulcsszöveg: Zsolt 78:38**

**Alapigék: Zsoltárok 78; Mt 21:12-13; Jn 2:14-15**

**Bevezetés: Isten haragja szeretetének kifejeződése, amellyel megbünteti a gonoszt és megszünteti a bűnt.**

**A lecke témái: Az e heti tanulmány két fő témát vizsgál:**

1. Isten haragja a bűnre adott, szent és türelmes válasz: nem önkényes, ellenőrizetlen vagy bosszúálló cselekedet. Reakció a gonoszságra és igazságtalanságra; válasz a folyamatos és lázadó bűnös magatartásra, ami árt a teremtett világnak. Isten haragja szeretetének egyik megnyilvánulása akkor, amikor megbünteti a gonoszokat vétkeikért, és amikor megszabadítja gyermekeit a szorításukból.
2. Isten haragja szeretetteljes és jogos felháborodás: a Szentírásban élénk leírást találhatunk Isten haragjáról, ami szerető szívből eredő, jogos felháborodás népe elnyomása és szenvedése láttán. Isten aktívan közreműködik a gonosz megbüntetésében, ami tökéletes jóságából és szeretetéből fakad. Haragja válasz a gonoszra, hiszen az szeretett teremtményeit bántja.

**Gyakorlati alkalmazás: Figyelembe véve Istennek az igazságtalanságra és gonoszságra adott felelősségteljes válaszát, mi hogyan lépjünk fel aktívan az igazságtalanság ellen, illetve enyhítsük mások szenvedését?**

#### Kommentár

**1. Isten haragja a bűnre adott, szent és türelmes válasz.**

A Biblia tanítását Isten haragjával kapcsolatosan leginkább annak az elbeszélésnek a közegében érthetjük meg, ahol említés történik róla. A zsoltárok könyvében a 78. zsoltár a második leghosszabb a 119. után. Különleges eseményeket ír le Izrael történelméből, különösen a kivonulás és a pusztai vándorlás során történtekből. Aszáf az Úr iránti hűségre bátorítja Isten népét, és inti őket, hogy ne kövessék az előttük élt nemzedékek lázadásait.

A 78. zsoltár a többségtől eltérően nem Istenhez szól, hanem emberekhez (lásd Jegyzet a 78. zsoltárról, Adele Berlin és Marc Zvi Brettler: The Jewish Study Bible. 2. kiad. Oxford, 2014, Oxford University Press, 1353. o.). A szerző valószínűleg segíteni akart, hogy emlékezzenek Isten hatalmas és csodás tetteire. Az volt a célja, hogy a pusztában vándorló nemzedékkel ellentétben ne felejtsenek (lásd John Collins jegyzetét a 78. zsoltárhoz, ESV Study Bible. Wheaton IL. 2008, Crossway, 1033. o.).

A héber škḥ ige (felejteni) kétszer fordul elő a zsoltárban. Zsolt 78:7-ben azon van a hangsúly, hogy ne felejtsék el Isten dolgait és tartsák meg parancsolatait, így lesz reménységük. Ezt visszafordítva: elfelejteni Isten dolgait egyenlő azzal, hogy az emberek makacsok és lázadók lesznek. Rámutat a mélyebb problémára, hogy a szívük „nem volt szilárd”, vagyis nem volt hűséges (Zsolt 78:8). A pusztában történt összes áldás és csoda ellenére az emberek „folyton vétkeztek, és lázadoztak” Isten ellen (Zsolt 78:17); „megkísértették Istent a szívükben” (Zsolt 78:18) és ellene szóltak (Zsolt 78:19). Erre válaszul olvasunk Isten haragjáról Zsolt 78:21-ben: „Meghallotta ezt az ÚR, és megharagudott; tűz gyulladt föl Jákób ellen, és haragra gerjedt Izráel ellen” (Zsolt 78:22). Isten haragjának okát pedig a következő igevers foglalja össze: „mert nem hittek Istenben, és nem bíztak segítségében” (Zsolt 78:22) a sok jel és csoda ellenére sem, amelyeket szemük láttára cselekedett.

Az Isten haragjára tett következő utalás Zsolt 78:31-ben tovább erősíti, hogy „mindezek ellenére újból vétkeztek, és nem hittek csodáinak” (Zsolt 78:32). A zsoltár még arra is rámutat, hogy amikor Isten lesújtott rájuk, újra keresni kezdték Őt, és megemlékeztek arról, hogy Ő a Megváltójuk (Zsolt 78:34-35).

Ez a reakció azonban nem volt őszinte. Valójában „szájukkal hízelegtek, de nyelvükkel hazudoztak neki. Szívük nem volt állhatatos iránta, és nem voltak hűségesek szövetségéhez” (Zsolt 78:36-37). A zsoltárok könyvében pontosan ebben a szövegkörnyezetben találjuk Isten haragjával kapcsolatban a legszebb és legszeretetteljesebb leírást: „Pedig ő irgalmas és bűnbocsátó, nem semmisít meg, sőt sokszor elfordítja haragját, és nem engedi fölgerjedni indulatát” (Zsolt 78:38).

Aszáf arra is emlékeztette népét, hogy az Úr haragja mentette meg őket az egyiptomi elnyomástól, mert ítéletei sújtották az egyiptomiakat (Zsolt 78:49-50). Ám e csodálatos szabadítás után az izraeliták „megkísértették a magasságos Istent, lázongtak ellene, és nem őrizték meg intelmeit” (Zsolt 78:56). Hangsúlyos a bálványimádás bűne: „Haragra ingerelték őt magaslataikkal, és bosszantották faragott bálványaikkal” (Zsolt 78:58). Figyelemre méltó, hogy Isten haragját ebben a szövegkörnyezetben az elhagyás fogalmaival írja le: „Elvetette magától silói hajlékát, a sátrat, amelyben az emberek között lakott” (Zsolt 78:60), és „népét a fegyvernek szolgáltatta ki” (Zsolt 78:62). A 78. zsoltár költői elbeszélése jelzi, hogy Isten haragja nem önkényes és nem is ellenőrizhetetlen, hanem erőteljes válasz a folytatólagos, lázadó lelkülettel elkövetett bűnökre.

**2. Isten haragja szeretetteljes és jogos felháborodás.**

Az evangéliumok beszámolnak arról, hogy Jézus megtisztította a templomot (Mt 21:12-13; Mk 11:15-17; Lk 19:45-48; Jn 2:14-15). Ez mutatja, hogy Isten haragja jogos és felelősségteljes felháborodás, nem pedig szeszélyes, impulzív kitörés. Ellen G. White mély betekintést nyújt ebbe a témába. Több helyen érvel úgy, hogy a templom megtisztítását nem csupán az ember Jézus végezte. Hogy pontosan idézzük: „a templom megtisztítása emberfeletti erő révén történt” (Jézus élete. Budapest, 2010, Advent Kiadó, 128. o.). „Amint [az emberek] Krisztust nézték, észrevették, hogy az istenség átvillan az emberi külsőn” (i. m. 124. és 126. o.).

A szerző azt is kifejti, hogy a templom területén dolgozó kereskedők „elképesztő árakat kértek az állatokért, a hasznot megosztották a papokkal és vezetőkkel, akik így a nép rovására gazdagodtak meg” (i. m. 122. o.). Ahelyett, hogy igaz szívvel szolgálták volna Isten képviselőiként a népet, és helyreigazították volna „a templom udvarában tapasztalható visszaéléseket”, „a maguk hasznát keresték” (i. m. 122. o.). Továbbá rámutat: „Példát kellett volna adniuk a népnek becsületességből és könyörületességből… A hívek szükségleteit, helyzetét kellett volna nézniük, készségesen segíteniük kellett volna azoknak, akik nem tudták megvásárolni a megkívánt áldozatokat” (i. m. 122-123. o.). Ehelyett hagyták, hogy a telhetetlenség megkeményítse szívüket.

Ellen G. White ekképpen jellemzi a templomba látogató embereket: „Eljöttek erre az ünnepségre a szenvedők, a szűkölködők, a nélkülözők is. Ott voltak a vakok, a sánták, a süketek. Egyeseket ágyon hoztak. Sok olyan szegény is eljött, akik a legszerényebb áldozatot sem tudták megvásárolni az Úrnak, még saját éhségük csillapítására sem tudtak élelmet venni” (i. m. 123. o.). A papokból hiányzott „az együttérzés, a könyörületesség… Szenvedésük nem ébresztett szánalmat a papok szívében” (i. m. 123. o.).

Jézus a papokkal ellentétes lelkülettel lépett a templomba, látta „a tisztességtelen üzletelést” és „a szegények nehéz helyzetét”. Ellen G. White itt használja a „felháborodás” kifejezést, hogy ezzel is hangsúlyozza Jézus reakcióját. „Amint áttekintette az udvart, ábrázatán felháborodás, hatalom és erő tükröződött” (i. m. 123. o.). A felháborodásnak ebben az összefüggésében mutat rá, hogy Krisztus emberi lényén átvillant istensége: az emberek, akik „szentségtelen üzleteléssel foglalatoskodtak” rátekintettek, és úgy érezték, „mintha Isten ítélőszéke előtt álltak volna, hogy tetteikért feleljenek” (i. m. 123-124. o.). Jézus „azelőtt sosem látott komolysággal döntögeti föl a pénzváltók asztalait” (i. m. 124. o.).

Fontos megjegyeznünk, hogy ez a harag nem érthető helyesen anélkül, hogy a templomi kufárkodás láttán „Krisztusban részvét ébredt a szegények iránt”. „Könnyező szemmel szólt a körülötte álló reszkető néphez: Ne féljetek, én megszabadítlak titeket, ti pedig dicsőítetek engem. Én ezért jöttem e világra” (i. m. 126-127. o.).

Ez a bibliai beszámoló – Ellen G. White szép magyarázatával együtt – krisztológiai szempontból bemutatja, hogy Isten haragja szeretetteljes és igazságos felháborodás népe elnyomása és szenvedése láttán. Ez indítja népe felszabadítására, az elnyomók feletti ítélet eredményeként.

#### GYAKORLATI ALKALMAZÁS

A Gondolatok Isten haragjáról című írásában Marvin Moore Istennek az igazságtalanságra adott válaszán elmélkedik. Említ egy történetet, amit röviden a következőképpen lehet összefoglalni: egy nap egy anya kisétált valamiért az udvarba, ahol döbbenten látta, hogy tinédzser lányát éppen molesztálja a nagybátyja. Vajon mi a helyes lépés az anya részéről? Bemenni a szobába és imádkozni a helyzet megoldásáért, vagy közbelépni és véget vetni a bűnös cselekedetnek, megállítva az elkövetőt (lásd Journal of the Adventist Theological Society. 15.2, 2004, 118-127. o. különösen a 121-122. o.)?

https://digitalcommons.andrews.edu/jats/vol15/iss2/8

Ezt a történetet szem előtt tartva kérjük meg a jelenlévőket, hogy beszéljék át az alábbi kérdéseket és gyakorlatokat:

1. Hogyan reagáljon Isten, amikor látja a népe ellen elkövetett erőszakot és igazságtalanságot? Érezhet haragot?
2. Lehet-e Isten haragja a szeretetének megnyilvánulása? Fejtsük ki! Be kell-e avatkoznia, hogy megszüntesse a bűnt és megbüntesse a bűnöst? Ha igen, miért, ha nem, miért nem?
3. Milyen helyzetekben tettünk már konkrét lépéseket, hogy véget vessünk valamilyen jogtalanságnak vagy enyhítsük mások szenvedését?
4. A Biblia arra int, hogy ha haragszunk is, de ne vétkezzünk. Ennek a gondolatnak a hátterén mondjunk konkrét példákat a mindennapi életből, amikor a harag a szeretet kifejeződése lehet!

---

#### Ellen G. White idézetek

A nagy küzdelem, „Jeruzsálem pusztulása” című fejezet.