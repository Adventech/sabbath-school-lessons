---
title:  Az Isteni Szeretet Haragja
date:  25/01/2025
---

### E heti tanulmányunk
Zsoltárok 78; Jeremiás 51:24-25; Jónás 4:1-4; Máté 10:8; 21:12-13; Róma 12:17-21

> <p></p>
> „Pedig ő irgalmas és bűnbocsátó, nem semmisít meg, sőt sokszor elfordítja haragját, és nem engedi fölgerjedni indulatát” (Zsolt 78:38, ÚRK).

Sokat említjük Isten könyörületességét, azt viszont többen zavarónak találják, hogy Isten haragudhat is. Szerintük soha nem kellene haragot kifejeznie, hiszen Ő a szeretet. Ez az elképzelés azonban téves. Isten haragja éppen a szeretetéből fakad.

Vannak, akik az Ószövetség Istenét haragvónak, az Újszövetségét pedig szerető Istennek gondolják. Azonban csak egy Isten létezik, akit mind a két testamentum ugyanolyannak nyilatkoztat ki. A szeretet Istene valóban haragra gerjed a gonoszság miatt, de pontosan azért, mert Ő a szeretet. Jézus is kifejezte a rossz miatti nagy haragját, és az Újszövetség számos helyen szól Isten jogos és megfelelő mértékű haragjáról.

Isten haragja mindig jogos és szeretetből fakadó reakció a rosszra és az igaz­ságtalanságra; jogos neheztelés, amit tökéletes jóság és szeretet motivál, minden teremtmény jólétét szolgálja. Egyszerűen szólva ez a szeretet kellő válasza mindarra, ami rossz és igazságtalan. A gonoszság indulatra gerjeszti Istent, fellép a rossz áldozatai érdekében, az elkövetők ellen. Haragja valójában szeretetének másféle kifejezése.

---

#### Ellen G. White idézetek

Krisztust elszomorították a képmutató, súlyos bűnök, amelyek tönkretették az ember lelkét, és a népet is becsapva gyalázták Istent. A papok és elöljárók képmutató és álnok magatartásában a sátáni erők munkáját fedezte fel. Kemény és mélyreható szavakkal leplezte le a bűnt, de sosem szólt bosszúállástól vezérelve. Szent haragot táplált a sötétség fejedelmével szemben, de sosem tanúsított ingerültséget. Az Istennel összhangban élő kereszténynek tehát rendelkeznie kell a szeretet és irgalom tulajdonságával, és jogos felháborodást kell tanúsítania a bűnnel szemben, de sose vezérelje szenvedély arra, hogy bántsa azokat, akik sértegetik őt. Krisztus segítségével még akkor is őrizze meg nyugalmát és önuralmát, amikor olyanokkal találkozik, akik alantas erőktől vezérelve hazugságokat állítanak. – Lift Him Up, 337. o.

Isten végtelenül türelmes. Elcsodálkozunk ezen a hosszútűrésen, ha arra gondolunk, hogy állandóan megsértjük szent parancsolatait. A mindenható Isten fékezi saját magát, de kétségkívül meg fogja büntetni a gonoszokat, akik oly vakmerően dacolnak a Tízparancsolat jogos követelményeivel.

Isten próbaidőt ad az embernek, de türelmének határa van, és büntetése elkerülhetetlen. Az Úr hosszú ideig elnéző az emberekkel és a városokkal. Irgalmában figyelmezteti, hogy a menny haragjától megmentse őket. De eljön az idő, amikor már nem hallgatja meg az irgalomért könyörgőket, és elpusztítja az igazság világosságát állandóan visszautasító lázadókat, mert könyörületes velük és azokkal is, akiket befolyásolnának példájukkal. – Próféták és királyok, 276. o.

Tanulmányozzuk szorgalmasabban Isten Igéjét! A Biblia szavai olyan egyértelműek és világosak, hogy mindenki megértheti azokat. Köszönjük meg az Úrnak a drága Bibliát és Lelkének üzeneteit, amelyek olyan nagy világosságot nyújtanak! Az Úr értésemre adta, hogy minél többet tanulmányozzuk az Ó- és az Újszövetséget, annál inkább felismerjük a tényt, hogy a kettő nagyon szoros kapcsolatban van egymással, és annál több bizonyságot nyerünk azok Isteni ihletettségéről. Világosan meglátjuk, hogy a kettőnek egy szerzője van. A drága kötetek tanulmányozása megtanít bennünket olyan jellem kiformálására, mely visszatükrözi Krisztus tulajdonságait. – Szemelvények Ellen G. White írásaiból, 3. köt., 359. o.

Az Ószövetséget nem csupán az ősi idők számára írták, hanem minden kor minden népe számára. Jézus azt akarja, hogy tanításainak hirdetői kutassák szorgalmasan az Ószövetséget a világosság után, mely Üdvözítőnek jelenti ki Őt, és kifejti küldetését is a jövendölésekben. Az Ó- és Újszövetség elválaszthatatlan, hiszen mindkettő Krisztus tanításait tartalmazza. – A Te Igéd igazság, 5. köt., 1094. o.