---
title:  Együttérzéssel
date:  30/01/2025
---

„Rettenetes” az isteni harag, de semmiképpen nem áll ellentétben az erkölccsel vagy a szeretettel. Ellenkezőleg! Isten azért juttatja kifejezésre haragját a gonoszsággal szemben, mert Ő a szeretet. Haragja rettenetes a rossz aljassága miatt, ami tiszta jóságának és dicsőségének szöges ellentéte.

A szeretet a fontos Isten számára, a harag nem. Ahol nincs gonoszság vagy igazságtalanság, ott harag sincs. Végül Istennek a legnagyobb szeretetből fakadó tette, a gonoszságnak a világegyetemből való kiirtása eltünteti a haragot is, mert soha többé semmiféle igazságtalanság vagy gonoszság nem lesz. Örökkön örökké csak végtelen boldogság és igazság lesz majd a tökéletes szeretet kapcsolatában. Isten nem gerjed haragra többet, mert soha nem lesz azt kiváltó ok. Csodálatos gondolat!

`Némelyek attól tartanak, hogy lesznek, akik Isten haragját talán felhatalmazásnak tekintik az emberi bosszúra. Olvassuk el 5Móz 32:35, Péld 20:22, 24:29, Róm 12:17-21 és Zsid 10:30 verseit! Mit mondanak ezek az igék a bosszúról?`

A Szentírás szerint Isten joga, hogy ítéletet tartson, és amikor arra kerül a sor, Ő mindig tökéletesen igazságos. Az Ó- és az Újszövetség is Isten jogának nevezi a bosszút. Pál így ír: „Magatokért bosszút ne álljatok szerelmeseim, hanem adjatok helyet ama haragnak; mert meg van írva: Enyém a bosszúállás, én megfizetek, ezt mondja az Úr” (Róm 12:19, idézi 5Móz 32:35 versét).

Isten végül megítéli az igazságtalanságot és a gonoszságot, ugyanakkor Krisztus menekvést biztosított minden benne hívőnek. Jézus „megszabadít minket az eljövendő haragtól” (1Thessz 1:10, ÚRK; vö. Róm 5:8-9), Isten terve szerint: „Mert nem haragra rendelt minket az Isten, hanem arra, hogy üdvösséget szerezzünk a mi Urunk Jézus Krisztus által” (1Thessz 5:9). Isten nem közömbösíti a haragját, hanem aki hisz Jézusban, az általa megszabadulhat.

`Krisztus engesztelő halála hogyan szerezhet érvényt az igazságnak, miközben megszabadít bennünket a haragtól? Vannak hiányosságaink, Krisztus mégis lehetővé teszi a szabadulásunkat. Ennek fényében miért kell kegyelmesebbnek lennünk az emberekkel?`

---

#### Ellen G. White idézetek

Ha Sátán a legkisebb dologban is bűnre tudta volna csábítani Krisztust, akkor megsebezhette volna a Megváltó fejét. De így csak a sarkát volt képes megérinteni. Ha Krisztus fejét is meg tudja érinteni, akkor az emberiség reménye elvész, Ádámhoz hasonlóan Krisztusra is az isteni harag jön, Krisztus és az egyház pedig remény nélkül marad.

Nem szabad, hogy kétségeink legyenek Krisztus emberi természetének bűntelenségét illetően. Hitünk legyen értelmes hit, mely tökéletes bizalommal tekint Jézusra, az engesztelő áldozatra. Ez elengedhetetlenül szükséges ahhoz, hogy lelkünket megóvjuk a sötétségtől. Szent helyettesünk mindenképpen képes minket megváltani. Az álmélkodó világegyetem előtt teljes és tökéletes alázatot tanúsított emberi jellemében. Tökéletesen engedelmeskedett Isten végzéseinek. Az ember isteni erőben részesül, hogy isteni természet részesévé váljon, s megmeneküljön a romlástól, mely kívánság által van a világban. Ezért lehet a bűnbánó, hívő embernek Krisztus igazságában része. – Szemelvények Ellen G. White írásaiból, 1. köt., 256. o.

Nem létezik két ember, aki hasonló tapasztalatokat élt át. Egyiknek a próbái nem lehetnek a másik próbái is, ezért a szívünk legyen mindig nyitott a kedvességre és jóindulatra, hogy isteni szeretet ragyogjon belőle, amilyet Jézus is tanúsított a testvérei iránt. Krisztus némely esetben szigorú feddést is alkalmazott, és némely esetben nekünk is ezt kell tennünk, de nem szabad szem elől tévesztenünk azt, hogy pontosan ismerte azok állapotát, akiket megdorgált; tudta, hogy mennyi feddést tűrnek el, és milyen gonoszságot kell kiküszöbölniük az életükből, de ugyanakkor tudott irgalmat is tanúsítani a tévelygők iránt, vigasztalta a megszomorodottakat, és bátorította a gyengéket. Jól tudta, hogyan nyújtson reményt és bátorítást, mivel ismerte minden személy indítékait és próbáit. Megértéssel és isteni szeretettel dorgált. Jézus nem tévedett, de az emberi ítélkezés téves lehet. Az emberek tévesen ítélhetik meg az indítékokat, megtévesztheti őket a látszat, és amikor azt gondolják, hogy jogosan feddik meg a gonoszt, túlzásokba eshetnek, kegyetlen ítéletet hozhatnak, és megsebezhetik azt, akit gyógyítani akarnak, ha helytelenül alkalmazzák az irgalmat, ha sok mindenről nincs tudomásuk, s így nem a jogos és kellő időben megtett dorgálást alkalmazzák.

Az Úr azt szeretné, hogy vessük alá magunkat akaratának, és szentüljünk meg munkájára. Távolítsuk el az önzést minden más jellemhibával együtt. Naponta meg kell halnunk az énnek. Pál is átélte ezt a tapasztaltot: „Naponként halál révén állok” – mondta. Életében naponta megvalósult az újjászületés, minden nap egy új lépést tett a menny felé. Nekünk is naponta győzelmet kell aratnunk a lelki életben, ha szeretnénk részesülni az isteni előjogokból. Istenünk irgalommal és kegyelemmel teljes. Ismeri gyengeségeinket és szükségleteinket, és ha bízunk benne, tehetetlenségünkben megsegít. – Signs of the Times, 1887. március 3.