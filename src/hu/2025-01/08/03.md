---
title:  Úr Mindenek Felett
date:  17/02/2025
---

A Szentírás egészében megnyilatkozik Isten csodálatra méltó hatalma. Számtalan elbeszélés szól arról, hogy az Úr gyakorolja hatalmát, csodákat tesz, mégis sok olyan dolog is megtörténik, amit Ő nem akar.

`Olvassuk el Jer 32:17-20, Mt 19:26, Lk 1:37 és Jel 11:17, valamint Zsid 1:3 versét! Mit tanítanak ezek a részek Isten erejéről?`

Többek között ezek a szövegek is arról szólnak, hogy Istennek hatalmas ereje van, amellyel fenntartja a világot. A jelenések könyvében sokszor olvassuk, hogy „Uram, mindenható Isten” (Jel 11:17; vö. 2Kor 6:18; Jel 1:8; 16:14; 19:15; 21:22). A pantokratór görög szó jelentése, hogy „mindenható”, „teljhatalmú”. Isten mindenható voltát nem csupán szavak fejezik ki, hanem ez a csodáiban is megmutatkozik, amikor hatalmával megszabadította népét, vagy más csodát tett a világban.

Következésképpen a legtöbb keresztény egyetért abban, hogy Isten mindenható, vagyis bármit megtehet, ami logikailag lehetséges, illetve a természetével összeegyeztethető. Bizonyos dolgok azért nem lehetségesek, mert ellentétesek a lényével, ez megmutatkozott Krisztusnak a Gecsemánéban elmondott imájában is. Egyrészt kijelentette, hogy „Istennél minden lehetséges” (Mt 19:26), de a kereszthez közeledve így imádkozott: „Atyám, ha lehetséges, múljék el tőlem ez a pohár, mindazáltal ne úgy legyen, amint én akarom, hanem amint te” (Mt 26:39, ÚRK).

Az Atyának hatalmában állt megszabadítani Krisztust a kereszt szenvedéseitől, viszont azért nem tehette meg, mert a bűnösöket is meg akarta menteni. Vagy az egyiknek, vagy a másiknak kellett megtörténnie, mindkettő nem lehetett.

`A Szentírás azt tanítja, hogy Isten mindenkit meg akar menteni (pl. Ez 33:11; 1Tim 2:4-6; Tit 2:11; 2Pt 3:9), mégsem fog mindenki üdvözülni. Milyen tanítás rejlik ebben a szabad akarat valóságáról, illetve Isten hatalmának korlátairól a szabad akarattal felruházott teremtmények esetében?`

---

#### Ellen G. White idézetek

Isten Krisztusban az egész mennyet odaadta, hogy erkölcsi képmását helyreállíthassa az emberben… Ajándéka nem is lehetett volna nagyobb, hisz végtelen. Nagy kegyelmét minden embernek a rendelkezésére bocsátotta. Senki sem hozhat fel mentséget az önzésére. Aki befogadja Őt, annak szívében Krisztus képmása, a dicsőség reménysége alakul ki. A Megváltó így szól mindazokhoz, akikért meghalt: „Fogadd el a Szentlelket, az örökbefogadás Lelkét. Olyan szoros kapcsolatot kell kiépítened Istennel, hogy másoknak is továbbadhasd a kapott kegyelmet. Csak így válhatsz élő csatornává, amelyen keresztül Isten kiárasztja a világra világosságát.”

Isten nem hagyhatja jóvá a munkánkat, ha abban az önzésnek akár az árnyéka is jelen van. A bűn, amely Ádám és Éva előtt bezárta Éden kapuját, látszólag csekély vétek volt. Ám attól kezdve folyamatosan nőtt és terjedt. Mindezek mellett Isten nem szűnt meg jóságot tanúsítani. Gondoskodása és szeretete még mindig kiárad a világra. – The General Conference Bulletin, 1890. október 1.

Az Úr nem helyezi hatályon kívül törvényét, mennyei és földi uralmának alapját azért, hogy üdvösséget adhasson a bűnös embernek. Isten az igazság bírája és védelmezője. Törvényének akár egyetlen, legparányibb áthágása is bűn. Nem tekinthet el törvényétől, nem mondhat le annak legapróbb részleteiről, hogy megbocsáthassa a bűnt. A törvény igazságát és erkölcsi kiválóságát fenn kell tartani a világegyetem előtt. De a szent törvényt csak Isten Fia halálának árán lehetett fenntartani. – Advent Review and Sabbath Herald, 1898. november 15.

Az Úr látja, hogy az imákba gyakran vegyülnek földi érdekek. Az emberek olyan dolgokat kérnek, amelyekkel önző vágyaikat elégítik ki, de az Úr nem az általuk elvárt módon teljesíti kérésüket. Próbákat ad, megalázza őket, mígnem rájönnek, hogy valójában mire van szükségük… Engedelmes és alázatos szívvel járuljunk Isten elé, és vessük alá magunkat szent akaratának.

A Gecsemánéban Krisztus így imádkozott: „Atyám! ha lehetséges, múljék el tőlem e pohár” (Mt 26:39). A lelke számára keserűnek tűnő pohár volt az, ami a világ bűnei miatt elválasztotta Őt Istentől… Az az engedelmes lelkület kedves Isten előtt, amit Krisztus tanúsított imádkozása közben. Bárcsak a lélek érezné szükségét, tehetetlenségét és parányi voltát, és minden erejével segítséget kérne, mert akkor biztos segítségre találna. – In Heavenly Places, 89. o.