---
title:  Krisztus Legyőzte A Világot
date:  20/02/2025
---

Amennyiben minden Isten ideális akarata szerint történt volna, soha nem lett volna semmi rossz, csak a szeretet és harmónia tökéletes boldogsága. Végül majd helyreállítja a világegyetemet tökéletes, ideális akarata szerint. Mindeközben úgy viszi végbe akaratát, hogy tekintetbe veszi teremtményei szabadon meghozott döntéseit.

Képzeljünk el egy cukrászversenyt! Minden indulónak fel kell használni bizonyos hozzávalókat, de bármi mást is hozzátehetnek, hogy a tetszésük szerint elkészítsék a tortát. Akármilyen sütemény készül is, a végeredményt – legalábbis részben – néhány olyan összetevő határozza meg, amit nem a cukrász választott.

Hasonlóképpen (e szűk korlátok között), mivel Isten elkötelezte magát, hogy tiszteletben tartja teremtményeinek a szeretethez kellő szabadságát, a világtörténelem sok „hozzávalóját” nem Ő választotta, azok homlokegyenest ellentétesek azzal, amit szeretett volna.

Így nézve az isteni gondviselés nem csupán egydimenziójú, mintha Isten egyoldalúan irányítana mindent, ami történik. A gondviselésnek (legalább) kétdimenziójú nézete szükséges. A világban bizonyos dolgok Istentől erednek, mások pedig (ezek mind rosszak) a teremtmények szabadon meghozott döntéseinek a következményei. Sok minden történik, amit Isten nem akar.

`Milyen reményt kínál Jn 16:33 verse a nehézségek között?`

Emberek hite meginoghat, különösen a szenvedés vagy megpróbáltatás idején, ha az a téves nézet él bennük, hogy Isten megmenti (meg kell, hogy mentse) őket az élet szenvedéseitől és megpróbáltatásaitól. Jézus azonban egészen más történetet mond, figyelmezteti a követőit, hogy számítsanak megpróbáltatásokra, nehézségekre, ugyanakkor van remény, mert Ő legyőzte a világot (Jn 16:33, ÚRK).

Érnek szenvedések és megpróbáltatások, ami nem azt jelenti, hogy ez volna Isten ideális akarata ránk nézve. Mindig látnunk kell a teljes képet: a nagy küzdelmet! Abban azonban bízhatunk, hogy bár a gonoszság nem jó célt szolgál, Isten képes még a rossz dolgokból is jót kihozni! Isten – ha bízunk benne – még a szenvedéseinket is felhasználhatja arra, hogy közelebb vonjon magához, és másokkal való együttérzésre, törődésre késztessen.

---

#### Ellen G. White idézetek

Krisztus tudta, hogy az ellenség minden emberi lényt megkeres, kihasználja az öröklött gyengeségeket, és hamis hízelgéssel tőrbe csalja azokat, akik nem Istenben bíznak. Urunk azáltal készítette elő győzelmünket, hogy végigjárta az utat, amelyen az embernek is haladnia kell. Nem akarja, hogy hátrányos helyzetbe jussunk a Sátánnal folytatott küzdelemben. Nem akarja, hogy a kígyó támadásai megijesszenek vagy elcsüggesszenek. „Bízzatok: – mondta – én meggyőztem a világot.” (Jn 16:33) […]

Milyen eszközökkel győzött Jézus a Sátánnal szembeni küzdelemben? Isten szavával. Csak az Ige által tudott ellenállni a kísértésnek. „Meg van írva” (Mt 4:4) – mondta. Minket pedig megajándékozott „igen nagy és becses ígéretekkel; hogy azok által isteni természet részeseivé legyetek, kikerülvén a romlottságot, amely a kívánságban van e világon” (2Pt 1:4). Isten Igéjének minden ígérete a mienk. Élnünk kell minden egyes Igével, amely Isten szájából származik. Ha kísértés ostromol, ne tekintsünk a körülményekre vagy saját gyengeségünkre, hanem az Ige hatalmára! Annak minden ereje a tiéd. – Jézus élete, 122–123. o.

A Megváltó így szólt: „Ezeket beszéltem néktek, hogy megmaradjon tibennetek az én örömem, és a ti örömetek beteljék.” (Jn 15:11) A győzelem érdekében végzett munka nem örömtelen. Valóban nem! Ez a munka jelenti a kommunikációt a mennyel. Imában Isten elé járulhatsz, kérhetsz és kaphatsz, tehetetlen lelkedet Krisztushoz kötheted. Ez is igazolja, hogy az emberiség teljesítheti Isten akaratát és az Ő útján járhat. Az emberi és az isteni épp ezért a célért egyesül. […]

Isten megengedi, hogy a lelkünket elöntsék a szenvedés árjai, hogy megismerhessük Őt és Jézus Krisztust, akit elküldött, s így szívünk mély vágyat érezzen arra, hogy megtisztuljon minden szennytől, és a próbából még tisztábban, szentül és boldogan kerüljünk ki. Gyakran kerülünk az önzéstől elhomályosult lélek szenvedésének kemencéjébe, de ha türelmet tanúsítunk ebben a fontos próbában, akkor isteni jellemet tükrözve kerülünk ki belőle. És amikor a szenvedés elérte célját és teljesítette az Ő tervét, akkor „Felhozza a te igazságodat, mint a világosságot, és a te jogodat, miként a delet.” (Zsolt 37:6) – In Heavenly ­Places, 279. o.

Legyen Krisztus ereje minden ember vigasztalása, reménysége és öröme, aki Jézust követi életének küzdelmeiben. Aki valóban a világ bűneit elvevő Isten Bárányát követi, miközben halad előre, felkiált: „az a győzedelem, amely legyőzte a világot, a mi hitünk.” (1Jn 5:4)

Milyen hit az, amely legyőzi a világot? Ez a hit teszi személyes Megváltóddá Krisztust, és ez a hit – ha beismered tehetetlenségedet, valamint azt, hogy képtelen vagy önmagadat üdvözíteni – azon erő uralma alá helyez téged, amely egyedüli reménységedként képes megmenteni. Ez a hit nem csügged el, mert hallja Krisztus bátorítását: „Bízzatok, én meggyőztem a világot.” „Ímé, én tiveletek vagyok minden napon a világ végezetéig.” – That I May Know Him, 166. o.