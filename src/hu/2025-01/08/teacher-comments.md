---
title: Tanítói melléklet
date: 21/02/2025
---

### Szabad akarat, szeretet  és isteni gondviselés

#### Áttekintés

**Kulcsszöveg: Jn 16:33**

**Alapige: Zsolt 81:12-15; Lk 7:30; 13:34; Tit 1:2; Zsid 6:18**

**Bevezetés: Bár Isten mindenható és szuverén, mégsem Ő határoz meg mindent, ami történik. Sőt van olyan, amit Isten nem tesz meg, és erkölcsös jelleme miatt nem is tehet meg. Az isteni gondviselés azonban képes még egy szörnyű helyzetet is áldássá változtatni.**

**A tanulmány témái: Az e heti tanulmányunk három fő témára összpontosít:**

1. Isten szuverenitása nem zárja ki azt, hogy neki is vannak olyan vágyai, amelyek beteljesületlenek maradnak, mert nem Ő határoz meg mindent, ami történik. Mindenható, de tiszteletben tartja az emberi szabad akaratot. Következésképpen nem minden történés van összhangban a kívánságaival, mert elfogadja az erkölcsileg szabad teremtmények döntéseit. Abban az értelemben szuverén, hogy megvalósítja gondviselésének célját (ideális akarat), és figyelembe veszi teremtményei szabad döntéseit, amelyek lehetnek ellentétesek azzal, amit Ő szeretne („jobbító akarat”).
2. Isten mindenhatósága nem jelenti azt, hogy gondviseléséből fakadó tetteinek nincsenek határai: van, amit Isten nem tesz meg, és erkölcsi szempontból nem is tehet meg. Ez a gondolat fontos az isteni gondviselés megértése szempontjából. Tettei összhangban állnak szeretetével, és nem determináltak vagy kényszerítettek, nem írják felül a szabad emberi döntést. Isten mindenhatósága tehát nem zárja ki teremtményei szabad akaratát.
3. Az isteni gondviselés magában foglalja az ideális és a helyreállító tetteket: gondviselésének cselekedetei nemcsak az ideális akarat szempontjából határozhatók meg, hanem helyreállító cselekedetei is vannak. A helyreállító cselekvések eltérnek attól, amit Isten a teremtményei számára eleve szeretett volna. Előfordulhat, hogy az ideális akaratával ellenkező helyzeteket úgy alakítja át, hogy végül összhangba kerüljenek ideális kívánságával.

**Gyakorlati alkalmazás: Vajon Isten akarata minden, ami az életünkben történik? Ha igen, miért, ha nem, miért nem? Mit tanultunk az isteni gondviselésről József élettörténetéből?**

#### Kommentár

**1. Isten szuverenitása nem zárja ki a beteljesületlen vágyakat.**

A Four Views on Divine Providence c. könyv egyik kulcskérdése az, hogy Isten mindig megkapja-e, „amit akar”. Ez azt a kérdést veti fel, hogy „hogyan lehet összeegyeztetni az emberek erkölcsi felelősségét Istennek a cselekedeteik feletti szuverenitásával” (Dennis W. Jowers, szerk. Grand Rapids, MI, 2011, Zondervan, 10. o.)? Ha a kérdésre adott válasz pozitív (igen, Isten mindig eléri, amit akar), akkor senki sem tehet mást, mint ami az Ő akarata, és következésképpen minden, ami a világban történik, összhangban áll azzal, beleértve a gonoszság megnyilvánulásait is. Ez a kép azonban ellentétes Isten szerető jóindulatával és teremtményeinek erkölcsi szabadságával, amint azt a Szentírásban megfigyelhetjük (lásd John Peckham: Providence and God’s Unfulfilled Desires. Philosophia Cristi. 15. köt. 2. szám, 234. o.).

A Bibliában több helyen is azt találjuk, hogy emberek – időnként Isten népe is – másként cselekednek, mint ahogy azt Ő elvárja. Zsolt 81:12-15 szakaszában az Úr így panaszkodik: „Izráel nem engedelmeskedett nekem. Ezért meghagytam őket szívük keménységében, hadd járjanak saját tanácsuk szerint. Ó, ha népem hallgatna rám, és Izráel az én utaimon járna! Rögtön megaláznám ellenségeit, és szorongatói ellen fordítanám kezem.”

Ez 18:23-ban Isten hangsúlyozza, hogy nem gyönyörködik a gonoszok halálában, hanem azt akarja, hogy megtérjenek és éljenek. Az evangéliumokban ezt olvassuk: „A farizeusok pedig és a törvénytudók magukra nézve elvetették Isten akaratát” (Lk 7:30). Jézus ugyanígy siratja Jeruzsálemet, mert lázadtak akarata ellen: „Hányszor akartam egybegyűjteni gyermekeidet, mint a tyúk a csibéit a szárnyai alá, és ti nem akartátok” (Lk 13:34)!

E bibliai kép szerint Isten szuverenitása nem zárja ki azt, hogy időnként nem teljesül az Ő akarata erkölcsileg szabad teremtményeinek döntései miatt. Ő mégis szuverén, és ahogyan Jób megfogalmazta: „senki sem téríthet el attól, amit elgondoltál” (Jób 42:2). Peckham szerint „Isten nem mindig azt éri el, amit akar (az ideális akaratát), mégis biztosan megvalósítja mindenre kiterjedő és mindenható gondviselő szándékát (helyreállító akaratát)” (Philosophia Christi. 15. köt. 2. szám, 236. o.). Még konkrétabban: „Isten önként vállalta a gonosz által előidézett átmeneti elégedetlenséget, mindazonáltal abban az átfogó értelemben elégedett, hogy célja végül beteljesedik, és az egész világegyetem számára elhozza a legteljesebb elégedettséget az örökké harmonikus szeretetkapcsolatban” (i. m. 235. o.).

**2. Isten mindenhatósága nem jelenti azt, hogy gondviseléséből fakadó tetteinek nincsenek határai.**

Mint mindenható Isten, az Úr bármit megtehet. Számára semmi sem lehetetlen (1Móz 18:14; Mk 14:36; Lk 18:27). A hatalom és a szabadság szempontjából tehát bármit megtehet. Erkölcsi jellemének természete és a teremtett világ létezésével és valóságával kapcsolatos szabad döntései miatt azonban vannak olyan dolgok, amelyeket nem fog megtenni, és ebben az értelemben nem is tehet meg. A Szentírás megerősíti, hogy Isten bizonyos dolgokat nem cselekedhet meg. Például „nem hazudik” (Tit 1:2; lásd még Zsid 6:18); „gonoszsággal nem kísérthető” (Jak 1:13); és „magát meg nem tagadhatja” (2Tim 2:13).

Isten erkölcsi jellemének ez a felfogása fontos az isteni gondviselés, vagyis Isten világban való cselekvésének megértéséhez. Bár van hatalma és szabadsága bármit megtenni, gondviselő cselekedeteit jellemének és döntéseinek erkölcsi jellege határolja be. Ellen G. White kiemeli, hogy „Isten soha nem hat kényszerrel az akaratra, sem a lelkiismeretre” (A nagy küzdelem. Budapest, 2020, Advent Kiadó, 506. o.). „Krisztus mindig kész bennünket bűneinktől megszabadítani, de akaratunkat sohasem kényszeríti. Ám ha állandó vétkezés folytán akaratunk teljesen a gonosz felé hajlik, ha nem vágyunk újból szabaddá lenni, és nem akarjuk elfogadni Isten kegyelmét, vajon mit tehet még érettünk? Ha Isten szeretetét makacsul visszautasítjuk, önmagunk vagyunk kárhozatunk okozói” (Jézushoz vezető út. Budapest, 2013, Advent Kiadó, 26-27. o.).

Ez az elv azt jelenti, hogy szerető jelleme miatt Isten mindenhatósága nem zárja ki teremtményei szabad akaratát. Gondviselő cselekedetei nem kényszerítik a lelkiismeretet, ami megmagyarázza, hogy miért kéri szeretettel tőlünk, hogy tudatos döntéseinkkel az életet válasszuk, ne pedig a halált (5Móz 30:15-20), és hogy ne keményítsük meg szívünket az Ő szavára (Zsid 3:7-8). Isten mindenki üdvösségét akarja (Ez 33:11; 1Tim 2:4-6; Titus 2:11; 2Pt 3:9), de a Biblia nem tanítja azt, hogy mindenki üdvözülni fog (lásd pl. Mt 25:31-46; Jn 5:28-29).

Isten gondviselése összhangban van szeretetével. Egy szeretetteljes kapcsolat nem határozható meg vagy kényszeríthető ki, hanem szükségszerűen szabad választást feltételez. A szeretet forrásaként (1Jn 4:7-8) Isten nem kényszeríti vagy határozza meg a szeretetünket, hanem az irántunk érzett mélységes szeretetét fejezi ki azzal, hogy belénk oltja szeretetét (Jn 3:16; 1Jn 4:19). 1Jn 4:19 szerint „Mi azért szeretjük őt, mert ő előbb szeretett minket.” Az Isten iránti őszinte szeretet alapja az Ő szeretetteljes, igazságos jellemébe vetett hit. „Mivel Isten csak a szeretetből fakadó szolgálatot fogadhatja el, teremtményei hűségének azon a meggyőződésükön kell alapulnia, hogy Ő igazságos és jó” (Pátriárkák és próféták. Budapest, 1993, Advent Kiadó, 16. o.).

**3. Az isteni gondviselés magában foglalja az ideális és a helyreállító cselekvéseket.**

Mivel Isten szuverenitása nem zárja ki, hogy akarata esetleg nem teljesül, mindenható volta pedig nem jelenti azt, hogy gondviselő cselekedetei kényszerítenék teremtményeit, az isteni gondviselést nem lehet kizárólag az ideális cselekedetek fogalmaival meghatározni, amelyek Isten ideális akaratából fakadnak. Sok helyzetet teremtményeinek azok a döntései okoznak, amelyek nincsenek összhangban Isten erkölcsi akaratával. Így gondviselésének több megnyilvánulását inkább értelmezhetjük helyreállító beavatkozásként, amikor az akaratával nem egyező helyzetet olyanná alakít át, ami már összhangban áll az Ő ideális akaratával. Gondviselésének helyreállító működése különösképpen megfigyelhető József történetében. József fájdalmas, meglepő életútját úgy értelmezi, hogy azt mind az emberi gonosz szándékok, mind az isteni szerető gondviselés befolyásolta. Az előbbi nem zárja ki az utóbbit. Az utóbbi nem igazolja az előbbit. 1Móz 50:20-ban József ezt mondja testvéreinek: „Ti rosszat gondoltatok felőlem, de Isten úgy gondolta, hogy jóra fordítja azt, hogy úgy cselekedjék, amint ma van, hogy sok nép életét megtartsa.” Isten gondviselése egy nagyon fájdalmas – emberek igazolhatatlan gonosz szándéka és tettei által okozott – élethelyzetet fordított áldássá.

Ellen G. White a felülbírálás/megmásítás kifejezést használja Isten gyógyító gondviselésének leírására. „Az irigység indította József testvéreit arra, hogy rabszolgaként adják el őt. Azt remélték, ezzel megakadályozzák, hogy nagyobb legyen náluk. Amikor eladták őt Egyiptomba, abban a hitben ringatták magukat, hogy nem zavarják őket többé József álmai, és azok teljesülésének még a lehetőségét is megakadályozták. De Isten másképp döntött és megmásítva tervüket, éppen elősegítette azt, amit meg akartak akadályozni” (Pátriárkák és próféták. Budapest, 1993, Advent Kiadó, 198. o.).

#### Gyakorlati alkalmazás

Amikor nem követjük Istennek az életünkre vonatkozó tervét, Ő akkor is áldássá tud alakítani minden szörnyű helyzetet. Ennek alapján beszéljük meg a jelenlévőkkel az alábbi kérdéseket:

1. Mi mindenen kell változtatni az életünkben ahhoz, hogy Isten akaratával összhangban haladjunk lelki utunkon? Hogyan lehetünk biztosak abban, hogy szabad akaratból meghozott döntéseink nem ütköznek Isten akaratával?
2. Lelki bukásaink nem befolyásolják Isten irántunk való szeretetét. Hogyan motiválhat ez az igazság az evangélium hirdetésére?
3. Hogyan magyarázhatjuk meg a kisgyerekek számára érthető módon, hogy nem minden Isten kifejezett akarata, ami megtörténik?

---

#### Ellen G. White idézetek

Bizonyságtételek a gyülekezeteknek, 4. köt., „Vallás a mindennapi életben” című fejezet; Jézushoz vezető út, „Öröm az Úrban” című fejezet.