---
title:  Szeretni Istent
date:  18/02/2025
---

Isten mindenható, ez azonban nem jelenti, hogy azt is megteheti, ami logikailag lehetetlen. Így például nem határozhatja meg, hogy valaki önként szeresse Őt. Az önkéntes cselekvés azt jelenti, hogy valaki kényszer nélkül teszi, amit tesz, tehát a meghatározás természetéből adódóan lehetetlen kötelezni az önkéntes cselekvésre. Amint tehát láttuk, és ezt újból meg kell erősíteni, Isten senkit sem kényszeríthet arra, hogy szeresse Őt, mert kikényszerített szeretet nem létezik.

`Mit tanítanak 5Móz 6:4-5 és Mt 22:37 versei a szabad akarat valóságáról?`

Az Isten szeretetére szólító nagy parancsolat is bizonyítja, hogy Isten vágyik mindenkinek a szeretetére, mégsem szereti Őt mindenki. Miért nem hat oda, hogy mindenki szeresse? Megint csak azért, mert a szeretetnek önkéntesnek kell lennie, hogy szeretet legyen.

`Olvassuk el Tit 1:2 és Zsid 6:17-18 verseit! Mit tanítanak ezek az igék Istenről?`

„Nem ember az Isten, hogy hazudjék” (4Móz 23:19). Isten nem hazudik (lásd Tit 1:2), tartja a szavát, nem szegi meg az ígéretét (Zsid 6:17-18). Ebből következik, hogy ha megígért vagy vállalt valamit, további cselekvése az ígérete által megszabott erkölcsi korlátok között mozog.

Vagyis mivel Isten a legtöbb esetben megadja teremtményeinek a szabad akaratot, hogy másként döntsenek, mint ahogy Ő szeretné, az emberek választása nem Istenen múlik. Elkötelezte magát a szabad akarat biztosítása mellett, így az embernek lehetősége van Isten ideális elvárásával is szembemenve élni a szabadságával. Tragikus módon sokan így gyakorolják a szabadságukat, amiből következik, hogy sok minden megtörténik, amit Isten nem szeretne, ami a szó szoros értelmében nem rajta múlik.

`Mi volt az, amit megtettél, pedig tudtad, hogy Isten nem akarja? Mi a tanulsága ennek a szabad akarat valóságával és annak lehetséges félelmetes következményeivel kapcsolatban?`

---

#### Ellen G. White idézetek

Az Úr senkit sem kötelez arra, hogy kövesse az igazságot, szeresse az irgalmasságot, és járjon alázatosan Isten előtt, de az ember elé helyezi a jót és a rosszat, és érthetően tudtára adja, mi lesz választásának a következménye. Krisztus hív: „Kövess engem!” De sosem kényszerít arra, hogy a lábnyomában járjunk. Csak saját döntésünk alapján követhetjük Őt. Miközben megértjük Krisztus életét és jellemét, egyre erősebb vonzalmat érzünk arra, hogy olyanok legyünk, mint Ő, és törekszünk még jobban megismerni. Ezután pedig megértjük, hogy miért van az, hogy „az igazak ösvénye pedig olyan, mint a hajnal világossága, mely minél tovább halad, annál világosabb lesz, a teljes délig”. – Counsels on Stewardship, 138. o.

Az Úr… elég világosságot és bizonyítékot nyújt, hogy az ember megkülönböztethesse az igazságot a tévtanoktól. Mégsem kényszerít az igazság elfogadására. Szabadon választani enged a jó és a gonosz között. Ha az ember szembeszegül a bizonyítékkal, mely pedig elég lenne helyes irányba terelni nézetét, és egy alkalommal gonosz utat választ, másodszor már könnyebben választja azt. Harmadszor még gyorsabban távolodik Istentől, és Sátán oldalán foglal állást. S így folytatja, míg csak meg nem rögződik a gonoszságban. Hinni fog a hazugságnak, melyet igazságként melenget. Szembeszegülése megteremte gyümölcsét. […]

A mai életben tett választásunk egész örökkévalóságon át választásunk marad. Vagy örök élet vagy örök halál lesz a sorsunk. Nincs közbeeső terület, nincs második próbaidő. Az Úr győzedelmeskedésre szólít bennünket, amint Krisztus győzedelmeskedett. A menny bőségesen gondoskodott lehetőségekről és kiváltságokról, hogy győzedelmeskedhessünk, s majd vele együtt üljünk trónjára. – A Te Igéd igazság, 6. köt., 1112. o.

Isten Igéje igen biztos. „Mert a hegyek eltávoznak, és a halmok megrendülnek; de az én irgalmasságom tőled el nem távozik, és békességem szövetsége meg nem rendül.” (Ésa 54:10) Hangja hallható: „Örökkévaló szeretettel szerettelek téged” (Jer 31:3). „Örök irgalmassággal könyörülök rajtad” (Ésa 54:8). Csodálatos ez a szeretet, mellyel Isten el akarja távolítani a kétely legcsekélyebb okát is az emberi gyengeségek és félelmek területéről. Megragadja a hittel felé nyújtott kezet, és segít bíznunk benne, gyarapítva a rendelkezésünkre bocsátott biztosítékokat. Esküvel erősítette meg ígéretét: „Miért is az Isten, kiválóbban meg akarván mutatni az ígéret örököseinek az ő végzése változhatatlan voltát, esküvéssel lépett közbe.” Mit tehetne még ezen kívül Urunk, hogy megerősítse hitünket az Ő ígéreteiben? – That I May Know Him, 262. o.