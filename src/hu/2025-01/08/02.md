---
title:  Mindenható Istenünk
date:  16/02/2025
---

„»Isten mindenható« – tanította az ifjúsági lelkész a felsős csoportban. »Ez azt jelenti, hogy Ő irányítja mindazt, ami megtörténik.« Az egyik gyerek tanácstalanul kérdezte: »Tehát Isten akarata volt, hogy a kutyám elpusztuljon? Miért akarta megölni a kutyámat?«

Az ifjúsági lelkész megpróbált felelni a felvetésre: »Ez nem könnyű kérdés. Isten néha megenged nehéz időket az életünkben, hogy így segítsen felkészülni a jövőbeli még keményebb helyzetekre. Emlékszem, mennyire elszomorodtam, amikor elpusztult a kutyám, az akkor átéltek viszont később segítettek megbirkózni egy még nehezebb helyzettel, azzal, amikor a nagymamám meghalt. Ez így érthető?«

A diák hosszas gondolkodás után válaszolt: »Tehát Isten azért ölte meg a kutyámat, hogy felkészítsen arra, amikor majd megöli a nagymamámat«” (Marc Cortezt idézi John C. Peckham: Divine Attributes: Knowing the Covenantal God of Scripture. Michigan, 2021, Baker Academic, 141. o.)?

Az emberek néha azt képzelik, hogy minden pontosan úgy történik, ahogy Isten akarja. Bármi is következik be a világon, az éppen úgy van, ahogy Isten akarta, hiszen Ő mindenható. Hogyan történhetne olyasmi, amit Isten nem akar? Ezért bármi is lesz, akármilyen rossz is, az Isten akarata – legalábbis ezt tanítják ennek a teológiai nézetnek a képviselői.

`Olvassuk el Zsolt 81:12-15, Ézs 30:15, 18, 66:4 és Lk 13:34 verseit! Ezek szerint mindig az történik, ami Isten akarata?`

Sokan azt hiszik, hogy Isten mindig eléri, amit akar, azonban a Biblia egészen más történetet mutat be. A Szentírásban újra és újra látni azt, hogy nem teljesül a vágya. Vagyis a történtek gyakran Isten akaratával ellentétes módon alakulnak. Sokszor nyíltan ki is jelenti, hogy éppen az ellenkezője történik annak, amit akar. Egy bizonyos megoldást kívánt népének, ők viszont inkább mást választottak. „De népem nem hallgatott szavamra… Ó, ha népem hallgatna rám, és Izráel az én utaimon járna! Rögtön megaláznám ellenségeit” (Zsolt 81:12, 14-15, ÚRK).

`Gondoljunk bele, mi minden következik abból a teológiai nézetből, hogy minden pontosan Isten kifejezett akarata szerint történik! Milyen komoly problémákat vet fel ez a teológia, főként a gonoszság összefüggésében?`

---

#### Ellen G. White idézetek

Isten kifejezett parancsai ellenére férfiak és nők mindenáron a maguk akaratát követik, sőt még imádkozni mernek azért, hogy az Úr nézze el, hogy akaratával szemben haladjanak. Az Úr nem leli örömét az ilyen imádkozásban. Sátán szegül melléjük, mint Éva mellé is az Édenben… Erkölcsi sötétség szemfedője takarja a vallásos világot. Babona és vakbuzgóság uralja a férfiak és nők gondolkodását, s annyira elvakítja a józan eszüket, hogy nem ismerik fel embertársaik iránti kötelességüket, sem feltétlen engedelmességgel adózzanak Isten akaratának. […]

„De népem nem hallgatott szavamra, azért ráhagytam őket kemény szívükre, ők pedig a maguk feje után mentek.” (Zsolt 81:12–13) – Bizonyságtételek a gyülekezeteknek, 3. köt., 72–73. o.

Ha elesel, ha csalódás ér és vétkezel, ne gondold, hogy így nem tudsz imádkozni, vagy nem vagy méltó az Úr elé járulni… Kitárt karokkal várja, hogy befogadja tékozló fiát. Járulj az Úr elé, mondd el neki vétkeidet és kudarcaidat! Kérd, hogy erősítsen meg. Sosem fog csalódást okozni neked, és nem fog visszaélni a bizalmaddal.

„Csöndességben és reménységben erősségtek lett volna.” Krisztus ismeri kísértéseid erejét, és az ezekkel szembeni ellenállóképességedet is. Karját gyengéd együttérzéssel tárja ki minden szenvedő gyermeke felé. Így szól a megkísértett és elcsüggedt gyermekéhez: „A gyermekem vagy, akiért szenvedtem és meghaltam; miért nem tudsz bízni bennem?” „Élteden át tartson erőd.” (5Móz 33:25) – Lift Him Up, 299. o.

Jaj, nagy szégyent hoznak Krisztusra, akik bár állítják, hogy keresztények, mégis meggyalázzák viselt nevüket, mivel életük nem egyezik hitvallásukkal, mert nem szeretet- és tiszteletteljesek egymáshoz, ugyanis udvarias tettekkel és szerető szavakkal nem nyilvánítják ki ezeket a vonásokat, amint azt Isten elvárja!

A mélység erői felkavarodtak. Háború és vérontás a következménye. Kegyetlen rémtettek mérgezik meg az erkölcsi légkört. Terjed a viszály lelkülete, és minden helyet elborít. […]

Aki átlát a külszínen, aki olvas a szívekben, azt mondja a nagy világosságban részesültekről: „Nem gyászolják, nem riadnak meg lelki állapotukon.” „Miként ők így választották útjaikat, és lelkük utálatossá­gaikban gyönyörködött: Akképpen választom én is megcsúfolásukat, és rájuk hozom, amitől félnek; mivel hívtam, és senki nem felelt, szóltam, és nem hallották. És a gonoszt cselekedték szemem előtt, s amit nem szerettem, azt választották.” „Ezért bocsátja reájuk Isten a tévelygés erejét, hogy higgyenek a hazugságnak.” „Mivelhogy nem fogadták be az igazságnak szeretetét az ő üdvösségükre… Hogy kárhoztassanak mindazok, akik nem hittek az igazságnak, hanem gyönyörködtek az igazságtalanságban.” (Ésa 66:3–4; 2Thessz 2:11, 10, 12) – Bizonyság­tételek a gyülekezeteknek, 8. köt., 248–249. o.