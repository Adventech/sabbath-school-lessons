---
title:  Isten Nevének Igazolása
date:  13/03/2025
---

Isten neve végül minden szempontból igazolást nyer. A megváltás tervében az Atya, a Fiú és a Szentlélek munkája által minden kételyt kizáró módon megnyilvánul Isten tökéletes igazságossága és szeretete (lásd Róm 3:25-26; 5:8).

`Olvassuk el Róm 3:1-4 szakaszát Ézs 5:3-4 verseinek fényében! Hogyan mutatkozik meg a kozmikus küzdelem nyomán Isten igazsága?`

Róma 3. és Ézsaiás 5. fejezetében (szűkebb értelemben véve) Isten a teremtményeit hívja, hogy ítéljék meg, milyen a jelleme, pedig nincs jogunk rá, nem vagyunk olyan helyzetben, hogy ezt megtehetnénk. Végül, amikor minden „könyvet” kinyitnak, meglátjuk majd a bizonyítékát annak, hogy Isten tökéletesen igaz, igazságos. Az egész teremtett világ előtt igazolni fogja magát.

`Olvassuk el Jel 15:3 és 19:1-6 verseit! Mit tudhatunk meg ezekből a részekből Isten nevének végső igazolásáról?`

Az egész Szentírásból kitűnik, hogy Isten számára fontos nevének tisztasága. Miért? Nem lehet mély szeretetkapcsolatban lenni azzal, akinek a jellemét nem tiszteljük, akiben nem bízunk. Ha valaki rettenetes hazugságokat mondana rólad a házastársadnak vagy a jövendőbelidnek, minden tőled telhetőt megtennél, hogy cáfold az állításait, mert ha hitelt adna azoknak, megtörne a köztetek levő szeretet.

A kereszt és az egész megváltási terv végérvényesen igazolja Istent. Az advent előtti ítéletben az egész világegyetem előtt tisztázódik a neve. Az advent utáni ítéletben pedig, amikor a megváltottak angyalokat is fognak ítélni (1Kor 6:2-3), lehetőségünk lesz áttekinteni a feljegyzéseket. Meggyőződhetünk róla, hogy mit miért tett Isten, és az ítéletei mindig, csakis tökéletesen igazak és szeretettel teljesek. Ugyan kinek ne lennének válaszra váró kérdései? Mielőtt minden lezárul, mindre feleletet kapunk (lásd 1Kor 4:5)!

Végül minden térd meghajol és minden nyelv megvallja majd, hogy Jézus az Úr (Fil 2:10-11). Mindez részét képezi Isten jelleme igazolásának.

---

#### Ellen G. White idézetek

Bűnös volta miatt az elbukott ember már nem járulhatott közvetlenül mennyei Atyja elé a kéréseivel, mivel az isteni törvény áthágása áthatolhatatlan akadályt emelt a szent Isten és a bűnös ember közé. Ellenben megszületett a terv, mely szerint a halálos ítélet szálljon át a helyettesre. Mivel a bűn következménye a halál lett az ember számára, a megváltási terv is véráldozatot követelt. Az állatáldozatok előre mutattak Krisztusra. Az embernek az áldozatban meg kellett látnia Isten szavának teljesedését: „Bizony meghalsz.” Az áldozat kifolyt vére az engesztelést jelképezte. Az állatok vére nem rendelkezett valami rendkívüli tulajdonsággal, csupán előre mutatott az eljövendő Megváltóra, aki eljön meghalni az emberek bűneiért. Krisztus így emelte magasba Atyja törvényének igazságos voltát. – Confrontation, 21. o.

Mi volt az, ami Isten Fiát fáradságos és áldozatos életén át támogatta? Látta lelke munkájának gyümölcseit, és megelégedett. Az örökkévalóságba pillantva látta azok boldogságát, akik megalázkodása folytán bűnbocsánatot és örök életet nyertek. Hallotta a megváltottak ujjongását. Hallotta énekelni a vére árán megváltottakat. Mózesnek és a Báránynak énekét zengték.

Mi is vethetünk egy pillantást a jövőbe, szemlélhetjük a menny boldogságát. A Biblia feltárja előttünk a jövő dicsőségét. Enged látnunk Isten keze által festett képeket, amelyek nagyon becsesek gyülekezetének. Hitben ott állhatunk az örök város küszöbén, hallhatjuk a kegyes üdvözlést, amely azoknak szól, akik e földi életben Krisztus munkatársai, és kitüntetésnek veszik, ha érette szenvedhetnek. Amikor elhangzanak e szavak: „Jertek, én Atyámnak áldottai”, leteszik koronáikat a Megváltó lábaihoz, és így kiáltanak fel: „Méltó a megöletett Bárány, hogy vegyen erőt és gazdagságot és bölcsességet és hatalmat… A királyiszékben ülőnek és a Báránynak áldás és tisztesség és dicsőség és hatalom örökkön örökké.” (Mt 25:34; Jel 5:12–13) – Az apostolok története, 601. o.

Krisztus mindig maga előtt látta, mit fog eredményezni küldetése. Fáradozással és önfeláldozással teli földi életét megvidámította az a gondolat, hogy mindez a vajúdás nem hiábavaló. Élete feláldozásával helyreállítja az emberiségben Isten képmását. Kiemel bennünket a porból, a jellemünket saját jellemének mintájára újjáalakítja, és megszépíti saját dicsőségével. […]

Noha előbb vérrel kell megkeresztelkednie, noha a világ bűnei ártatlan lelkére súlyosodnak, holott kimondhatatlan lelki gyötrelem árnya borul reá, de az elé táruló örömért vállalta a keresztet, és nem gondolt annak szégyenével. – A nagy Orvos lábnyomán, 504. o.