---
title:  Mi Többet Tehettem Volna Még?
date:  08/03/2025
---

### E heti tanulmányunk
Ézsaiás 5:1-4; 53:4; Máté 21:33-39; János 18:37; Róma 3:1-4, 23-26; 5:8

> <p></p>
> „Ekkor azt mondta neki Pilátus: Tehát valóban király vagy? Jézus azt válaszolta: Te mondod, hogy én király vagyok. Én azért születtem, és azért jöttem e világra, hogy bizonyságot tegyek az igazságról. Mindaz, aki az igazságból való, hallgat az én szavamra” (Jn 18:37, ÚRK).

Néhány éve egy érdekes gyerektörténet jelent meg a Guide magazinban. Egy Denis nevű árva fiúról szólt, aki a középkorban a nevelőszülei családjában élt. Gyűlölte az ország királyát, mert amikor a szülei megbetegedtek, katonák vitték el az otthonából, és többé nem látta a szüleit. Csak később hallotta, hogy a király ezzel a rendelettel akarta megmenteni az élőket a pestis borzalmaitól. Amikor Denis ezt megtudta, megszabadult a gyűlölettől, ami szinte az egész életére rányomta a bélyegét. A király mindig, minden esetben a népe javát szem előtt tartva járt el.

Ma sokan valahogy úgy gondolnak Istenre, ahogy Denis vélekedett eleinte a királyról. A sok látott vagy átélt gonoszság miatt gyűlölik, tagadják meg. Hol van Isten, amikor ennyien szenvednek? Ha jó, miért történik annyi rossz dolog? A kozmikus küzdelem fényt vet erre a fontos helyzetre, de marad továbbra is sok kérdés. Amikor viszont látszólag egyetlen érvünk sem bizonyul elég erősnek, felnézhetünk Jézusra a kereszten, és akkor megértjük, hogy bízhatunk Istenben, a most még válaszért kiáltó kérdéseink dacára is.

---

#### Ellen G. White idézetek

Jézus szembeállítja munkamódszerét a vádlói módszerével. A csőcselék segítségével való éjféli elfogás, a kegyetlen gúnyolódás és bántalmazás, mielőtt akár megvádolták vagy elítélték volna – ez volt ellenségei módszere. Munkássága ezzel szemben teljesen nyílt volt. Nem volt tanításaiban semmi, amit elrejtett volna. Ezzel megdorgálta álláspontjukat, viselkedésüket, és leleplezte a sadduceusok álszentségét.

Az igazság sohasem gyöngült el az ajkán, sohasem torzult el kezében a követelményei iránti tökéletes engedelmesség hiánya miatt. „Ezért születtem és ezzel a céllal jöttem a világra, hogy bizonyságot tegyek az igazságról.” Az igazság nagy horderejű elvei az új kinyilatkoztatás üde frissességével peregtek ajkáról. Az igazságot végtelen fontosságához és csodálatos eredményeihez illő komolysággal szólta. – A Te Igéd igazság, 5. köt., 1148. o.

Isten Krisztusra, mint helyettesünkre és kezesünkre helyezte minden gonoszságunkat, bűnünket és igazságtalanságunkat. „A bűnösök közé számláltatott” (Ésa 53:12), hogy megválthasson bennünket a törvény ítéletétől, kárhoztatásától. Ádám minden leszármazottjának a bűne a szívére nehezedett súlyos teherként. Isten haragja a bűnnel szemben, nemtetszésének félelmetes kinyilatkoztatása a bűn, az igazságtalanság miatt, rettenettel töltötte el Krisztus szívét. Egész élete az Atya kegyelmének és megbocsátó szeretetének a jó hírét közölte az elesett világgal. Üdvösség a bűnösök számára, ez volt a feladata és állandó célja működésének. Most azonban, mivel a bűn szörnyű terhét hordozta, nem tudta meglátni az Atya megbékülést sugárzó arcát. Annak az érzete, hogy az Atya megvonta tőle jelenlétét legnagyobb nyomorúságának ebben az órájában, olyan szomorúsággal és fájdalommal szúrta át a Megváltó szívét, amit senki emberfia nem érthet meg teljesen. – Jézus élete, 753. o.

Csak akkor lehetünk biztonságban, ha azon az úton járunk, amelyen Krisztus vezet. Ez az út egyre fényesebb lesz, és fényessége állandóan növekszik egészen a déli fényességig.

Az ember feladata, hogy Istennel munkálkodjon együtt. Ha egyedül jár, még azon az úton is félresiklanak a lábai, amely számára a legbiztonságosabbnak tűnik. Emberi bölcsességre hagyatkozva nem vagyunk biztonságban. Ha félelem nélkül akarunk élni, meg kell győződnünk afelől, hogy Krisztus karja szorosan tartja a karunkat. Erről csak úgy bizonyosodhatunk meg, ha kutatjuk az élő Isten Igéjét.

Isten azt szeretné, hogy az emberek érezzék a tőle való függőségüket, és bízzanak karjában, amellyel üdvösséget nyújthat, és bízzanak a szívében, amely megindul a szenvedő ember könyörgésén. Ne bízzunk emberekben vagy emberek karjaiban. Hitünket vessük a kedves és élettel teljes Karjába és a Szívébe, amely szeretettel fordul a segítségre szorulók felé. – In Heavenly Places, 258. o.