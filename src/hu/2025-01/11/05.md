---
title:  Krisztus Példázata A Szőlőről
date:  12/03/2025
---

Máté 21. fejezetében a szőlőmunkásokról szóló példázatban Jézus ott folytatja a történetet, ahol Ézsaiás befejezte, még jobban megvilágítva a szőlősgazda jellemét és azt, amit a szőlőért tett.

`Olvassuk el Mt 21:33-39 verseit, gondolva Ézs 5:4 kérdésére! Mi többet tehetett volna a gazda?`

A példázat első részében Krisztus közvetlenül idézi Ézsaiást, aki a szőlősgazdáról és a szőlőjéről írt. Jézus úgy folytatja a történetet, hogy a gazda bérbe adta a földjét „munkásoknak, majd elutazott” (Mt 21:33, ÚRK). Kétszer is elküldte a szolgáit (a prófétákat) a termésért, de a bérlők megverték, megölték őket (Mt 21:34-36). A gazda végül elküldte a fiát (Jézust), mert azt mondta: „A fiamat meg fogják becsülni” (Mt 21:37), de őt is megölték. „…egymás között így beszéltek: Ez az örökös! Rajta, öljük meg, és foglaljuk el az örökségét. És megfogták, kivetették a szőlőn kívül, és megölték” (Mt 21:38-39, ÚRK).

Mi többet tehetett volna még a gazda? Az Atya annyira szeret bennünket, hogy drága Fiát odaadta értünk (Jn 3:16). A kozmikus küzdelmet a jellege miatt nem zárhatta volna le isteni erővel, mert előbb nyilvánosan be kellett mutatnia a jellemét, és ez legfőképpen Krisztus munkája által történt meg (Róm 3:25-26; 5:8). Mi többet kérhetnénk annál, mint amit Isten (Krisztusban) megtett, hogy vállalta értünk a halált, mert így megigazíthat bennünket, miközben sem igazságossága, sem tökéletes szeretete nem csorbul?

A kereszt eseménye bizonyítja: Isten minden lehetőt megtett a gonoszság csökkentése és kiküszöbölése érdekében, de az őszinte szeretet feltételeinek megtagadása nélkül. Ha lett volna kedvezőbb lehetőség Isten számára, vajon nem azt választja? Az emberek komolyan szenvednek a kozmikus küzdelemben, de Isten szenved a legjobban. A keresztre tekintve valóban látjuk, mennyi szenvedést és fájdalmat okoz a bűn Istennek. Viszont számára annyira szent a szeretethez kellő szabadság, hogy Krisztus még az életét is odaadta értünk.

`Olvassuk el Ézs 53:4 versét! Kinek a „betegségeit” és „fájdalmait” viselte Krisztus a kereszten? Mi mindent tett meg értünk, mit fizetett a megváltásunkért?`

---

#### Ellen G. White idézetek

A példázat nagyobb jelentőséggel bír számunkra, akikre az Úr a szolgálat felelősségét helyezte. Isten választott egy népet, amelynek Krisztustól kell tanulnia. Az izraelitákat a pusztába vezette, hogy tanítsa meg őket a szolgálatra, és ott adta nekik a legmagasztosabb erkölcsi szabályt – szent törvényét. Rájuk bízta az Isten tanításait tartalmazó könyvet, az ótestamentumi írásokat. A felhőoszlopban Krisztus vezette őket a pusztán át. Hatalma által az egyiptomi elvadult szőlővesszőt beoltotta a szőlőskertjébe. Ezért volt joga feltenni a kérdést: „Mit kellett volna még tennem szőlőmmel; mit meg nem tettem vele?” (Ésa 5:4)

Izráel gyermekeinek története azok tanulságára íratott, akik az idők végén élnek. Akik ezen utolsó napokban kitartanak a hitben, és beléphetnek a mennyei Kánaánba, azoknak meg kell hallaniuk Krisztusnak az izraelitákhoz intézett figyelmeztetéseit. Ezeket a leckéket adta pusztai népének, hogy a következő nemzedékek is megtanulják és engedelmeskedjenek. E napokban az Ő népe Izráel népének pusztai tapasztalatát fogja átélni. Az igazság minden időben biztosítékot képez azok számára, akik örökre megtartják a szenteknek adatott hitet. – The Upward Look, 232. o.

A zsidó nép megtérhetett volna, ha akar, ehelyett önigazultságának ruháját öltötte magára. A zsidók Ábrahám leszármazottainak vallották magukat, és úgy hitték, hogy az Izráelnek adatott ígéret csak rájuk vonatkozik. Azonban nem Ábrahám egyenes leszármazottai tartoznak Isten Izráeléhez, hanem mindazok, akik megtérnek. – The Upward Look, 80. o.

Az angyalok álmélkodással figyelték Jézus végtelen szeretetét, aki mialatt a legsúlyosabb testi és lelki kínokat szenvedte el, csak másokra gondolt, és a bűnbánó lelket hitre bátorította. Megaláztatásában prófétaként szólította meg Jeruzsálem leányait; papként és közbenjáróként pedig azért könyörgött az Atyához, hogy bocsásson meg a gyilkosainak; szerető Üdvözítőként azonban megbocsátotta a bűnbánó tolvaj bűneit. […]

A dicsőség Ura meghalt, váltságként az emberi nemzetségért. Krisztust – mialatt odaadta drága életét – nem lelkesítette diadalmas öröm. Valami nyomasztó homály telepedett rá. Nem a halálfélelem nehezedett lelkére. Nem a kereszt fájdalma és szégyene okozta kifejezhetetlen kínjait. Krisztus a szenvedők fejedelme volt. Fájdalmai a bűn gonoszságának a tudatából eredtek, abból az ismeretből, hogy a gonosszal való érintkezés folytán az emberek vakok lettek a bűn borzalmaival szemben. Krisztus látta, hogy milyen mélyen belegyökerezett a bűn az emberek szívébe, és milyen kevesen vannak azok, akik készek kitörni a bűn hatalmából. Krisztus tudta, hogy Isten segítsége nélkül az emberiségnek el kell pusztulnia; látta, hogy az emberek sokasága miként pusztul el akkor, amikor a bőséges segítség már elérhető közelségben van hozzájuk. – Jézus élete, 752. o.