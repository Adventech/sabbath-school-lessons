---
title: Tanítói melléklet
date: 14/03/2025
---

### Mi többet tehettem volna még?

#### Áttekintés

**Kulcsszöveg: Jn 18:37**

**Alapigék: Ézs 5:1-4; Mt 21:33-41; Róm 3:25-26; 5:8; Jel 15:3; 19:2**

**Bevezetés: Isten arra hív, hogy elismerjük és hirdessük igazságosságát és szerető szándékát.**



**A tanulmány témái: Az e heti tanulmány három fő témára összpontosít:**

1.  El kell ismernünk Isten igazságosságát: felhívást kaptunk, hogy ismerjük el Isten igazságosságát. Ezt a szőlőskertről szóló példázat hallgatósága is megerősítette és elismerte. Jézus úgy mondta el a példázatot, hogy a jelenlévők elismerjék: a gazda jogosan járt el a szőlőmunkásokkal.

2.  El kell ismernünk Isten szerető szándékát: Mt 21:33-41-ben a hallgatóság elismeri, hogy a szőlő tulajdonosa mindent megtett, mielőtt ítéletet hozott volna. Ézsaiás 5-ben Isten is rámutat, hogy mindent megtett népéért, amit csak tudott. „Mit kellett volna még tennem szőlőmmel, amit nem tettem meg vele” (Ézs 5:4)? Ez a kérdés Isten szerető szándékának és népéért végzett tetteinek elismerésére szólít fel.

3.  Hirdetnünk kell Isten igazságosságát és szerető szándékát: a Biblia arra hív, hogy ne csak felismerjük Isten igazságosságát és szeretetteljes cselekedeteit, hanem hirdessük is azt. Jel 15:3-ban a szentek énekelnek és hirdetik, hogy „Nagyok és csodálatosak a te tetteid, mindenható Úristen, igazságosak és igazak a te utaid, nemzetek Királya!”

**Gyakorlati alkalmazás: Hogyan ismerhetjük el és hirdethetjük Isten igazságosságát és szerető szándékát a hétköznapokban és a róla folytatott beszélgetéseinkben?**

#### Kommentár

**1. El kell ismernünk Isten igazságosságát.**

A Szentírás szerint gyenge és korlátozott teremtményekként nem vagyunk abban a helyzetben, hogy megítéljük Isten útjait (Isten beszéde Jób könyvének végén, Jób 38–42; lásd még Róm 9:20). Ugyanakkor meghívást kapunk arra, hogy elismerjük igazságosságát. Róm 3:26 jelzi, hogy Krisztus vére Isten igazságosságának bizonyítéka (görögül endeixis), mert türelme folytán „a korábban elkövetett bűnöket elnézte” (Róm 3:25). Krisztus vére tehát azt mutatja, hogy Isten nemcsak megbocsát (megigazít), hanem igazságos is. Figyelemre méltó, hogy a görög endeixis főnév fordítása: „demonstráció”, valamint „megmutatta”, „bebizonyította”. Ez a következő jelentést hordozza: „amit értelmileg vagy érzelmileg el kell fogadni, demonstráció, bizonyíték” (Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 332. o.).

E főnév használata Róm 3:26-ban kiemeli, hogy Isten nemcsak igazságos, hanem meg is akarja mutatni, demonstrálni akarja, be akarja bizonyítani nekünk, hogy az. Thomas Schreiner szerint ebben a szakaszban Isten „azon vágyát találjuk, hogy megmutassa igazságosságát.” Hozzáteszi: „Azzal, hogy Isten megmutatta üdvözítő és ítélő igazságosságát, igazolta a nevét a világ előtt” (Romans: Baker Exegetical Commentary of the New Testament. Grand Rapids, MI, 1998, Baker Books, 198-199. o.).

A szőlőskertről szóló példázatban (Mt 21:33-41; lásd még Mk 12:1-12; Lk 20:9-19) Isten igazságosságát képletesen megerősítik, ezért a hallgatóság elismeri. Jézus a szőlősgazda észszerű döntéseinek sorát mutatja be, válaszul a szőlőmunkások észszerűtlen magatartására. Mivel a tulajdonos messzi országba ment, várható volt, hogy a szüret közeledtével szolgákat küld a gyümölcsért. Abszurd, hogy a szőlőmunkások kétszer is erőszakosan bántalmazták a szolgákat, sőt egyiküket meg is ölték. Az is várható volt, hogy a gazda végül elküldi a fiát, feltételezve, hogy a szőlőmunkások tiszteletet fognak tanúsítani iránta. Azonban még abszurdabb reakció volt megölni a fiút is, hogy megszerezzék az örökségét.

Jézus úgy mondta el ezt a példázatot, hogy a hallgatóság képes legyen követni és elismerni a gazda cselekedeteinek jogosságát, szemben a szőlőművesek felháborító tettével. Jézus még a példázat végkövetkeztetését is egyenesen a hallgatósággal mondatta ki. Megkérdezte tőlük: „Amikor majd megjön a szőlő ura, vajon mit tesz ezekkel a munkásokkal? Ők azt felelték neki: Mivel gonoszok, gonoszul elveszti őket, a szőlőt pedig kiadja más munkásoknak, akik a termést a maga idejében megadják neki” (Mt 21:40-41).

Hallgatósága arra a következtetésre jutott, hogy a szőlő tulajdonosa nem tehetett mást. Világosan felismerték: mindent megtett, amit csak tudott, hogy a szőlőművesekkel megfelelően bánjon. Igazságosnak tartották a gonosz szőlőművesek megbüntetését, mivel a földbirtokos mindent megtett annak érdekében, hogy megfelelő kapcsolatot tartson fenn velük, mielőtt ítélkezett volna felettük. Ők is biztosak voltak abban, hogy a gazda igazságos. Ennek beláttatása Jézus szándékának része volt, ami a példázat befejezéséből is kitűnik.

**2. El kell ismernünk Isten szerető szándékát.**

A példázat hallgatósága (Mt 21:33-41) elismerte, hogy a gazda mindent megtett, mielőtt ítéletet hozott volna. Ézsaiás 5-ben a „szerelmesem szőlőjéről” szóló dalban maga Isten erősíti meg, hogy mindent megtett népéért. A példázatban a szőlőművesekkel volt a probléma, ami átvitt értelemben a főpapokra és farizeusokra utalt (Mt 21:45). Ézsaiás 5 éneké­ben a probléma a szőlőskerttel van, amely átvitt értelemben Izrael házára (Ézs 5:7), Júda népére (Ézs 5:3, 7) vonatkozik.

A példázat földbirtokosához hasonlóan az ének Szerelmese is mindent megtett azért, hogy a szőlőskert jó szőlőt teremjen. Kiválasztott egy dúsan termő hegyoldalt (Ézs 5:1), „fölásta és megtisztította a kövektől”, „nemes vesszővel ültette be”, „közepére tornyot építtetett”, „és sajtót is vágatott bele” (Ézs 5:2). Mindezt az a várakozás táplálta, hogy a szőlőskert majd „jó szőlőt terem”, de sajnos „vadszőlőt termett” (Ézs 5:2). Isten igaz­ságot keresett népe körében, de amit látott, az elnyomás volt; „jogőrzésre várt, de jogorzás lett; igazságra, de keserű kiáltás lett” (Ézs 5:7)!

Jézus azt kérte a hallgatóitól, hogy mondják meg, mi lenne a földbirtokos észszerű cselekedete, Ézsaiás korában pedig Isten arra kérte Júda népét, hogy ítéljenek közte és szőlője között (Ézs 5:3). Ennek az ítéletnek figyelembe kell vennie a következő kérdést: „Mit kellett volna még tennem szőlőmmel, amit nem tettem meg vele” (Ézs 5:4)? Azt a következtetést várta, hogy elmondják: Isten mindent megtett népéért, hogy úgymond „jó gyümölcsöt” teremjen. Ezért ez a kérdés végső soron egy felhívás, hogy elismerjük szeretetteljes szándékát, cselekedeteit, amelyeket a népéért tett.

Továbbá Isten nemcsak szereti népét, ahogyan azt Róm 5:8 hangsúlyozza, hanem a szeretetét be is mutatja. Amit megmutat, azt mi tudomásul vehetjük, felismerhetjük. Ahogy Róm 3:26-ban a bizonyítás (endeixis) kifejezését használja annak megerősítésére, hogy Isten Krisztus vére alapján igazságos, úgy Róm 5:8 is ezt írja Krisztus értünk való halálával kapcsolatban, most a synístēmi igével, annak megerősítésére, hogy Isten szeret minket. Ez a görög ige azt a jelentést közvetíti, hogy „egy személyes tulajdonság vagy állítás bizonyítékát cselekvéssel szolgáltatja, demonstrálja, megmutatja, előhozza” (Frederick W. Danker: A Greek-English Lexicon of the New Testament and Other Early Christian Literature. 973. o.). A különböző bibliafordítások hasonló szavakkal hangsúlyozzák ezt a gondolatot: „Isten megmutatja irántunk való szeretetét”, „Isten kinyilvánítja irántunk való szeretetét”, „Isten bebizonyítja irántunk való szeretetét”.

**3. Hirdetnünk kell Isten igazságosságát és szerető szándékát.**

A Biblia nemcsak arra hív, hogy elismerjük vagy felismerjük Isten igaz­ságosságát és népe iránti szerető szándékát. Amit elismerünk vagy felismerünk, azt hirdetnünk is kell. Például A jelenések könyvében találjuk a szentek énekét. Jel 15:3-ban ezt éneklik: „Nagyok és csodálatosak a te tetteid, mindenható Úristen, igazságosak és igazak a te utaid, nemzetek Királya!” Jel 19:2-ben a mennyben nagy sokaság mondja hangosan, hogy „igazak és igazságosak az ő ítéletei, mert elítélte azt a nagy paráznát, aki a földet megrontotta paráznaságával, és számon kérte kezéből szolgái vérét.”

#### GYAKORLATI ALKALMAZÁS

Róm 3:26 kiemeli, hogy Isten nemcsak igazságos, hanem ezt meg is akarja mutatni, be is akarja bizonyítani nekünk. Ezt a gondolatot szem előtt tartva beszéljük meg a következő kérdéseket az osztállyal:

1.  Isten mindent megtesz, hogy megmutassa igazságosságát népe számára. Milyen érzéseket kelt ez bennünk Isten iránt?

2.  Hogyan segít Isten igazságosságának és népe iránti szeretetének elismerése abban, hogy másoknak hirdessük azt? Hogyan lehet ezt a felismerést hangsúlyozni az evangélium hirdetésében?

3.  Hogyan lehet tudatosan bemutatni Isten iránti szeretetünket még szenvedések között is?



---

#### Ellen G. White idézetek

Az apostolok története, „Isten terve egyházával” című fejezet.