---
title:  Aki Igaz És Megigazít
date:  10/03/2025
---

Krisztus munkája minden módon lerontja az ördögét. „Azért jelent meg az Istennek Fia, hogy az ördög munkáit lerontsa” (1Jn 3:8), és „megsemmisítse azt, akinek hatalma van a halálon, tudniillik az ördögöt” (Zsid 2:14). Az ellenség uralmának teljes veresége azonban két szakaszban következik be. Az első lépés a kereszt volt, ahol Krisztus megcáfolta Sátán rágalmazó vádjait, a gonosz pedig majd később pusztul el, országával együtt.

`Róm 3:23-26 és 5:8 versei szerint Krisztus hogyan cáfol rá az ördög vádjaira?`

Amint láttuk, az ellenség azt állítja, hogy Isten nem csak igazságos és szeretettel teljes. Azonban Isten a legteljesebb módon kinyilatkoztatta igazságát és szeretetét Krisztusban, mégpedig a kereszten.

Jézus halála után „Sátán látta, hogy álruhája szétszakadt. Mesterkedése feltárult az el nem bukott angyalok és a mennyei világegyetem előtt. Gyilkosként mutatta meg magát. Isten Fia vérének a kiontásával kiszakította magát a mennyei lények rokonszenvéből” (Ellen G. White: Jézus élete. Budapest, 1989, Advent Kiadó, 669. o.).

`Vessük össze 1Móz 3:15 és Jel 12:10-12 verseit! Ezek szerint milyen, az egész világmindenségre kiható jelentősége van Krisztus kereszthalálának, győzelmének?`

A megváltás története bőséges bizonyítékkal szolgál arra nézve, hogy Isten minden érintett számára a legjobb végkimenetel biztosítását munkálja. A Szentírás Istene mindig azt teszi a nagy küzdelemben számára járható úton, ami jó, ami a legelőnyösebb (1Móz 18:25; 5Móz 32:4; 1Sám 3:18; Zsolt 145:17; Dán 4:34; Hab 1:13; Jel 15:3).

`Miért olyan fontos, hogy a kozmikus küzdelemben Isten bemutatja az igazságosságát és a szeretetét? Hogyan erősíti a bizalmunkat még a nehézségek és szenvedések között is, amikor a keresztről, Istennek a megváltási tervben végzett tetteiről gondolkozunk?`

---

#### Ellen G. White idézetek

Krisztus engesztelése nem csupán bölcs módszer bűneink elfedezésére, hanem isteni gyógyír a törvényszegés meggyógyítására és a lélek egészségének helyreállítására. Mennyből rendelt eszköz, melynek segítségével Krisztus igazságossága nem csupán rajtunk lehet, hanem szívünkben és jellemünkben is. […]

Jézus eljött, hogy megmutassa, mit tud megtenni Istennel együttműködve, és mi mire vagyunk képesek. Emberi testben kiment a pusztába, hogy az ellenség megkísértse. Tudja tehát, mit jelent éhezni, szomjazni. Ismeri a test gyöngeségeit és betegségeit. Ő is minden ponton kísértést szenvedett, hozzánk hasonlóan.

Üdvözítőnk megfizette a váltságdíjat. Senkinek sem elkerülhetetlen, hogy a Sátán rabja legyen. Krisztus áll előttünk isteni példaképként, mindenható segítőnkként. Olyan áron vett meg, melyet lehetetlen felmérnünk. Ki tudná lemérni a mentő szeretet jóságát és irgalmasságát? – A Te Igéd igazság, 6. köt., 1074. o.

Isten számtalan bizonyítékot szolgáltatott az embernek arra vonatkozóan, hogy mindenkinek üdvösséget akar adni, és ezek a bizonyítékok ítéletet hoznak azokra, akik elutasítják a mennyet. Az utolsó napon, amikor mindenki elnyeri jutalmát vagy büntetését engedelmessége vagy engedetlensége alapján, a golgotai kereszt feltűnik mindazok előtt, akik a föld bírája elé járulnak, hogy elhangozzék felettük is az örökérvényű ítélet. […]

A menny különös figyelemmel követi a jó és gonosz között dúló küzdelmet. Az engedelmeseken kívül senki sem léphet be Isten városának kapuján. Akik továbbra is áthágják Isten törvényét, azok fölött végül elhangzik a halálos ítélet. A föld megtisztul a bűntől, és a bűnösök Isten-ellenes magatartásától.

Isten törvénye jellemének az átirata… Az Úr által elrendelt életelvek teszik tisztává, boldoggá és szentté az embert. Csak a törvény iránt engedelmességet tanúsító ember hallja meg Krisztus hívását: „Jöjj feljebb!” – In Heavenly Places, 361. o.

Sátán gyűlölete újra meg újra fellángol, amikor Isten megmutatja hatalmát népe érdekében. Amikor a Mindenható értük cselekszik, Sátán angyalaival együtt újult erővel igyekszik Isten népét megrontani… Rámutat szennyes ruhájukra, fogyatékos jellemükre, gyengeségükre, meggondolatlanságukra, hálátlanságukra és megszenteletlen szívükre, amellyel szégyent hoztak Megváltójukra. Mindezt azért hangoztatja, hogy megindokolja, miért van joga elpusztításukhoz. Helyzetük reménytelenségével, szennyük lemoshatatlanságával próbálja megrémíteni őket. Azt reméli, hogy ezzel kiöli hitüket, és kísértéseinek engedve hűtlenek lesznek Istenhez.

Isten népe nem tud válaszolni Sátán vádjaira. Ha önmagukra néznek, már-már kétségbeesnek. De mennyei védőjükhöz fordulnak. Megváltójuk érdemeire hivatkoznak. Isten igaz, és meg tudja igazítani azt, „aki a Jézus hitéből való” (Róm 3:26). Az Úr gyermekei bizalommal kiáltanak hozzá, hogy fojtsa el Sátán ajkán a vádaskodást, és hiúsítsa meg cselfogásait. „Szolgáltass nekem igazságot ellenfelemmel szemben!” (új prot. ford.) A kereszt hatalmas bizonyítéka elhallgattatja az arcátlan vádolót. – Krisztus példázatai, 168. o.