---
title: Tanítói melléklet
date: 21/03/2025
---

### Szeretet és igazság:  Két nagy parancsolat

#### Áttekintés

**Kulcsszöveg: 1Jn 4:20**

**Alapigék: Mt 19:16-22; 22:35-40; 25:40, 45; Lk 10:30-37; 1Jn 4:20**

**Bevezetés: Ha szeretjük Istent, szeretni fogjuk egymást, törődünk mások jólétével.**

**A tanulmány témái: Az e heti tanulmány két fő témára összpontosít:**

1. Az Isten és a mások iránti szeretet között elszakíthatatlan kötelék van (igazságosság): A Szentírásban a hittestvérek szeretete konkrét jó cselekedetekkel jár együtt, például mikor anyagiakkal támogatjuk egymást, törődünk egymás jólétével. Krisztus irántunk tanúsított önfeláldozó szeretete az alapja a szeretet megismerésének és gyakorlásának. Amennyiben nem szeretjük az embereket, az azt jelenti, hogy nem látjuk igazán Istent, aki Jézus Krisztusban nyilatkozott meg.
2. A szeretet hiányosságai – amikor a szeretet és az igazságosság nem kapcsolódik össze: Ha szeretjük Istent, szeretni fogunk másokat, és osztozunk Istennek az emberek jólétét célzó igazságos bánásmódjában. Viszont ha nem kapcsolódik össze Isten szeretete és a másokkal szembeni igazságosság, az azt mutatja, hogy hiányzik az elkötelezettség Isten parancsolatainak megtartására. Ez jellemezte a gazdag ifjút, aki azt hitte, hogy betartja a parancsolatokat, de nem tanúsított szeretetet a szegények iránt. Egy másik példa az irgalmas samaritánusról szóló példázat. Ott a pap és a lévita úgy vélte, hogy betartják a tisztasági szabályokat, csakhogy nem fejezték ki együttérzésüket és szeretetüket.

**Gyakorlati alkalmazás: Hogyan nyilvánul meg az életünkben, hogy az Isten iránti szeretetnek része a mások szükségleteivel való törődés?**

#### Kommentár

**1. Isten és az emberek iránti szeretet között elszakíthatatlan kötelék van (igazságosság).**

1Jn 4:20-ban fejti ki János Isten és az emberek szeretete közötti kapcsolatot. Karen H. Jobes rámutat, hogy 1Jn 4:20-ban „János teljességgel körbejárja a szeretetről szóló kérdést, különösen a hittestvérek iránt” (1, 2, & 3 John: Zondervan Exegetical Commentary on the New Testament. Grand Rapids, MI, 2014, Zondervan, 206. o.). János első levelében legalább három helyen esik szó erről a kérdésről.

1Jn 2:9-11-ben János a hittestvérek szeretetét és gyűlöletét a világosság és a sötétség ellentétes képével hozza összefüggésbe: „Aki azt mondja, hogy a világosságban van, és gyűlöli a testvérét, az még mindig a sötétségben van. Aki szereti a testvérét, az a világosságban marad, és nincs benne megbotránkoztató, aki pedig gyűlöli a testvérét, az a sötétségben van, a sötétségben jár, és nem tudja, hova megy, mert a sötétség megvakította a szemét” (1Jn 2:9-11).

1Jn 3:10-11 is különbséget tesz Isten gyermekei és az ördög gyermekei között: „Erről ismerhetők meg az Isten gyermekei és az ördög gyermekei: aki nem cselekszi az igazságot, az nincs Istentől, és az sem, aki nem szereti a testvérét. Mert ez az az üzenet, amelyet kezdettől fogva hallottatok, hogy szeressük egymást.”

1Jn 3:14-17-ben további részleteket találunk, ezúttal az élet és a halál ellentétpárjával kifejezve. „Mi tudjuk, hogy átmentünk a halálból az életbe, mert szeretjük a testvéreinket. Aki nem szeret, a halálban marad. Aki gyűlöli a testvérét, az embergyilkos, és tudjátok, hogy egy embergyilkosnak sincs örök élete őbenne. Arról ismertük meg a szeretetet, hogy ő az életét adta értünk: ezért mi is kötelesek vagyunk odaadni életünket a testvéreinkért. Akinek megvan a megélhetése a világban, de elnézi, hogy a testvére szükséget szenved, és bezárja előtte a szívét, hogyan maradhat meg abban Isten szeretete” (1Jn 13:14-17)?

Két fontos részletet figyelhetünk meg ebben a szakaszban. Először is, a hittestvéri szeretet azt jelenti, hogy anyagi javainkat megosztjuk a rászoruló testvérekkel. Ez a konkrét szeretetteljes cselekedet az igazságosság egyik fontos formája, mert az igazságosság vagy a társadalmi jólét előmozdítása pozitív értelemben mások jólétének előmozdítását jelenti, ami magában foglalja a szenvedés enyhítését a világban. A szenvedés itt az igazságtalanság kézzelfogható formájának tekinthető. Másodszor, a szeretet, amely az igazságosságot képviseli, krisztológiailag 1Jn 3:16-ban van megalapozva („arról ismertük meg a szeretetet, hogy ő az életét adta értünk: ezért mi is kötelesek vagyunk odaadni életünket a testvéreinkért”). Vagyis a szeretet megismerésének és gyakorlásának Krisztus irántunk tanúsított önfeláldozó szeretete az alapja.

Ha tehát 1Jn 4:20-at („Ha valaki azt mondja: »Szeretem Istent«, és gyűlöli a maga testvérét, hazug az, mert aki nem szereti a maga testvérét, akit lát, hogyan szeretheti Istent, akit nem lát?”) 1Jn 2:9-11, 3:10-11 és különösen 3:14-17 fényében olvassuk, az alábbi következtetéseket vonhatjuk le: először is, a hittestvéri szeretet elmulasztása különösen a testvérek anyagi szükségleteiről való gondoskodás elhanyagolásában nyilvánul meg. 1Jn 4:20 teológiai levezetése szerint ez a mulasztás annak bizonyítéka, hogy a magát hívőnek valló ember nem szereti Istent. A teológiai antropológia lehet ennek a következtetésnek az alapja, mivel Isten a saját képmására teremtette az embert (1Móz 1:27).

1Jn 4:20 alapja azonban szintén krisztológiai jellegű. Amint azt már 1Jn 3:16-ban láttuk, Krisztus önfeláldozó szeretete egyszerre a szeretetről való ismeretünk alapja és a mások iránti szeretetünk ösztönző ereje. Ezt a krisztológiai alapot 1Jn 4:9-11 is megerősíti.

Bár „Istent soha senki nem látta” (1Jn 4:12), szeretete láthatóvá vált azáltal, hogy „az ő egyszülött Fiát küldte el Isten a világra” (1Jn 4:9). Az a kijelentés, hogy „mi szeretjük” Őt, „mert ő előbb szeretett minket” (1Jn 4:19), krisztológiailag úgy magyarázható, hogy nem mi szerettük először Istent, hanem „ő szeretett minket, és elküldte az ő Fiát engesztelő áldozatul a mi bűneinkért” (1Jn 4:10). És „ha így szeretett minket Isten, nekünk is szeretnünk kell egymást” (1Jn 4:11).

Krisztus a számunkra láthatatlan Isten szeretetének látható megnyilvánulása (1Jn 4:12). Ezt megerősíti János bizonyságtétele, aki szemtanúja volt Jézus életének: „És mi láttuk, és bizonyságot is teszünk arról, hogy az Atya elküldte a Fiút a világ üdvözítőjéül” (1Jn 4:14; lásd még Jn 1:14, 18). Ahogyan Jobes összefoglalja: „mások szeretetének elmulasztása azt mutatja, hogy az ember nem ismerte meg Istent, aki Jézus Krisztusban nyilatkozott meg, és ezért egyáltalán nem képes szeretni Őt” (1, 2, & 3 John: Zondervan Exegetical Commentary on the New Testament. 207. o.). Krisztológiai nézőpontból Isten és mások szeretetének megbonthatatlan kapcsolata (az igazságosság, vagyis mások jólétének előmozdítása értelmében) arra emlékeztet, amit Jézus Mt 25:40-ben erősített meg: „amennyiben megcselekedtétek ezt akár csak eggyel is az én legkisebb atyámfiai közül, énvelem cselekedtétek meg” (lásd még Mt 25:45).

**2. A szeretet hiányosságai – amikor a szeretet és az igazságosság nem kapcsolódik össze.**

Isten és mások szeretetének összekapcsolása, különösen az igazságosság formájában (jólétük előmozdítása és szenvedésük enyhítése érdekében) mutatja a Szentírásban található összes parancsolat gyakorlati megvalósítását az életben. Másképpen fogalmazva: az Isten szeretete és a másokkal való igazságosság (szeretet) közötti kapcsolat megszakadása azt jelenti, hogy nincs igazi harmónia az életünkben, amikor megpróbáljuk megtartani Isten parancsolatait. Erre az elvre példa a gazdag ifjú (Mt 19:16-22), aki úgy vélte, hogy betartja a parancsolatokat, de anyagi javaival nem bizonyította szeretetét a szegények iránt, és végül nem tudta követni Jézust. Egy másik fontos példa a pap és a lévita az irgalmas samaritánusról szóló példázatban (Lk 10:30-37), akik azt vallották, hogy betartják a templomhoz kapcsolódó tisztasági szabályokat, de nem tanúsítottak irgalmat, könyörületet a Jeruzsálemből Jerikóba vezető úton félholtan fekvő ember iránt.

Mt 22:35-40 szakaszában egy párbeszédet találunk, amelyben Jézus hangsúlyozza a törvénytudónak, hogy az Isten és a felebarát szeretete az a „két tartóoszlop”, amely az összes bibliai tanítást (a törvényt és a prófétákat) tartja. Mt 22:40 számos fordítása a görög kremánnümi igét függésként adja vissza („Ezen a két parancsolaton függ az egész törvény és a próféták”).

#### GYAKORLATI ALKALMAZÁS

Az Isten és a mások iránti szeretet közötti megbonthatatlan kapcsolat összefüggésében Krisztus keresztáldozata az alapja a mások iránti szeretetnek. Ebből a szempontból beszéljük meg az osztályban az alábbi kérdéseket:

1. Hogyan lehet Istennek a kereszten megmutatkozott szeretete példa számunkra arra, hogy milyen módon szeressük az embereket?
2. Milyen áldozatokat hozunk személyesen azért, hogy szeressük és igazságosan szolgáljuk az embereket?
3. Amikor az embereket szegénység, elnyomás vagy bármilyen igazságtalanság sújtja, mit tehet gyülekezetünk a támogatásukért?

