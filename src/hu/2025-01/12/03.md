---
title:  A Két Fő Bűn
date:  17/03/2025
---

Jézus szerint az a két nagy parancsolat, hogy szeressük Istent és szeressük egymást. Ezeknek a megtartása érdekében áldozatokat kell hozni, amivel a gyakorlatban mutatjuk ki a szeretetet. Ezt jelenti Jézus lábnyomában járni.

Az a két nagy parancsolat, hogy szeressük Istent és szeressük egymást, de vajon mi a két fő bűn?

`Olvassuk el Zsolt 135:13-19 verseit! Melyik bűnre mutat rá ez a szakasz is, a Szentírás többi részével együtt?`

Az Ószövetség folyamatosan kiemeli az Isten iránti szeretet fontosságát (lásd 5Móz 6:5). Itt meg kell említeni a bálványimádás nagy bűnét, ami éppen az ellentéte Isten szeretetének.

`Olvassuk el Zak 7:9-12 verseit! Zakariás szerint mi az, amit Isten elítél? Hogyan hozható összefüggésbe ez és a bálványimádás bűne a két nagy parancsolattal?`

Istennek nemcsak a bálványimádás miatt gerjed fel a haragja, amire éppen a szeretet indítja, hanem azért is, ha népével rosszul bánnak – akár egyénileg, akár közösségileg. Haragot vált ki belőle az igazságtalanság, hiszen Ő a szeretet.

Az egész Ószövetség kiemeli: a két nagy bűn mulasztás a két nagy parancsolattal kapcsolatban, hogy szeressük Istent és szeressük egymást. A két legnagyobb bűn a szeretet területén történő mulasztás. Röviden: nem tarthatjuk meg a parancsolatokat, ha nem szeretjük Istent és a többi embert.

„Ha valaki azt mondja: »Szeretem Istent«, és gyűlöli a maga testvérét, hazug az, mert aki nem szereti a maga testvérét, akit lát, hogyan szeretheti Istent, akit nem lát? Azt a parancsolatot is kaptuk tőle, hogy aki szereti Istent, szeresse a maga testvérét is” (1Jn 4:20, ÚRK).

`Az Isten iránti szeretetet miért nem lehet elválasztani az emberek szeretetétől?`

---

#### Ellen G. White idézetek

Noha sokan Krisztus nevét viselik, az Úr mellett más isteneket imádnak. Alkotónk legfőbb szeretetünkre, hűségünkre és szövetségünkre tart igényt. Ami csökkenthetné Isten iránti szeretetünket, vagy akadályozna bennünket az Úr szolgálatában, az elhalványul. Sokaknak földjük, házuk, birtokuk a bálványuk. Lelkesen és erőteljesen végzik az üzleti, földi vállalkozásokat, közben másodrangúnak tekintik Isten szolgálatát. Elhanyagolják a családi istentiszteleteket, elfeledkeznek a titkos imáról. Sokan mondják, hogy igazságosan bánnak embertársaikkal, és úgy vélik, hogy ezzel egész kötelességüknek eleget tettek. Pedig nem elég, ha csupán a Tízparancsolat utolsó hat utasítását tartják meg. Teljes szívünkből kell szeretnünk Urunkat, Istenünket. Az Úr törvényének követelményeit semmi más ki nem elégíti, minthogy minden utasításnak engedelmeskedjünk. Istent szeressük mindenek fölött, embertársainkat pedig mint magunkat. – A Te Igéd igazság, 2. köt., 1011. o.

Az ellenség jól tudja, hogy ha nem szeretjük egymást, akkor elérheti céljait, és szenvedést hozhat a gyülekezetbe, s a testvérek között nézeteltéréseket szítva meggyengítheti a közösséget. Gonosz kételyeket és rosszindulatú vádakat terjeszt, hogy ítélkezzenek egymás fölött, és gyűlöljék meg egymást. Ezáltal meggyalázzák Isten ügyét, Krisztus nevét, és rengeteg kárt okoznak az emberi lelkeknek. […]

Nem a világ ellenszegülése jelenti a legnagyobb veszélyt, hanem a sorainkban táplált gonoszság okozza a legtöbb bajt. Azoknak a szentségtelen élete, akik csak félszívvel szentelték magukat az Úrnak, késlelteti az igazság munkáját, és sötétségbe borítja Isten egyházát. – This Day with God, 165. o.

Véssük elménkbe, hogy Isten irgalmát és szeretetét kell kifejeznünk gyermekei iránt. Tanulmányozd az eget és a földet, és meglátod, hogy nincs erőteljesebben kinyilatkoztatott igazság, mint az, amely irgalmat tanúsít azok iránt, akiknek a kedvességedre és segítségedre van szükségük ahhoz, hogy megszabaduljanak az igától és az elnyomástól. Így kell élni az igazságot, így kell engedelmeskedni az igazságnak, és úgy kell továbbadni azt, ahogy az Jézusban van.

Az igazságról szóló bizonyságtevésnek számos formája létezik, viszont hatalmas befolyással bír az, amikor az igazságot gyakorolva segítünk embertársainknak. Ez a befolyás felér az örökkévalósággal. Ezen a földön minden ember ítélet alá esik, és mindennapi életének az összes vetülete tisztán és érthetően tanúskodik arról, hogy Krisztus szavainak és életének a betöltője-e. Ismételten olyan apró dolgokat tesz, amelyeket csak Isten lát; és az igazság ezen elveinek gyakorlása értékes jutalmat szerez számára. A nagy, látványos dolgokra szinte minden ember elismeréssel tekint, de gyakran megtörténik, hogy a magukat keresztényeknek vallók nem is gondolják, hogy ezek csak kevésbé fontosak. Vallásukat inkább csak szóban élik meg, nem pedig a gyakorlatban. – This Day with God, 224. o.