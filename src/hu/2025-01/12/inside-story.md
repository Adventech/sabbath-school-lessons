---
title:  Történet
date: 21/03/2025
---

#### LEBORULNI EGY SZOBOR ELŐTT

Andrew McChesney

Maria előtt nem ismeretlen a csodálat, rajongás fogalma. Mint operaénekes, rajongó tömegek előtt énekelt szülőhazája neves operaházaiban és más országokban is. Számos rangos elismerésben részesült. Ám még őt sem készítette fel semmi arra az imádatra, amit Észak-Koreában látott. Nem, nem az ő előadásának szólt a dicsőítés, hanem az Észak-Korea alapítója – Kim Ir Szen – tiszteletére emelt bronzszobornak. Maria hűséges hetednapi adventista. Valódi nevét és nemzetiségét nem említjük a biztonsága érdekében. Tapasztalatát Zoomon mondta el egy interjúban az Adventist Missionnek.

Észak-Koreában tett látogatása során zenésztársaival megtekintette a Mansu Hill Grand Monument műemlékegyüttest. Itt 229 figura emlékeztet a koreai nép, és különösen vezetőik forradalmi harcának történetére. Az emlékmű központi részét Kim Ir Szen 22 méter magas bronzszobra alkotja (fiának, Kim Dzsong Ilnek a szobrát később építették mellé).

Maria olasz, francia és más nemzetiségű turistákkal együtt jutott el a szoborig. Látta, hogy az észak-koreai emberek mind leborultak a szobor előtt. Majd rádöbbent, hogy tőle is elvárják ugyanezt. „Önök is hajoljanak meg” – mondta egy tolmács a csoportnak. Azt is látta, hogy egy állami tisztviselő videófelvételt készít mindenkiről. Maria azon törte a fejét, hogy Sidrák, Misák és Abednégó esete nem csak egy régi történet, itt naponta ismétlődik. Maria számára ez nem egy kulturális gesztus lett volna, hanem az a pillanat, amikor arra kérték, hogy nyilvánosan vallja meg, kit tisztel. Egyenes derékkal állt a szobor előtt. Hét nappal később egy Jézushoz vezető út c. könyvet ajándékozott a tolmácsának, és azóta is imádkozik érte, valamint minden észak-koreai emberért, hogy megismerhessék Jézust, akit tisztel és imád.

Fontos missziós és imacél, hogy az evangélium eljusson Észak-Koreába. Ebben a negyedévben a 13. szombati adományokat erre a munkára szánjuk.