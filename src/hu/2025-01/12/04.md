---
title:  Isten Szereti Az Igazságot
date:  18/03/2025
---

A Szentírás kijelenti, hogy Isten szereti az igazságot és gyűlöli a gonoszságot (pl. Zsolt 33:5; Ézs 61:8), mélységesen bántja az igazságtalanság, ami az áldozatok miatt jogos haragot vált ki belőle. Az Ó- és az Újszövetség egészében Isten szenvedélyesen szól az elnyomottak érdekében, miközben joggal haragszik az elnyomókra, a bántalmazókra.

`Olvassuk el a 82. zsoltárt! Hogyan fejezi ki ez a rész is, hogy mennyire fontosnak tartja Isten az igazságot? Mi minden következik ebből számunkra ma?`

Sok kommentátor úgy érti, hogy ez a szakasz vonatkozik egyrészt a földi vezetőkre, akik felelősek a társadalmi igazságtalanságokért, másrészt arra is, amikor Isten megítéli a levegőbeli hatalmasságokat (az „isteneket”), akik korrupt földi bírók és uralkodók mögött állnak (nyilván démoni erők). Konkrétan ezt a kérdést teszi fel a fejedelmeknek: „Meddig ítéltek még hamisan, és pártoljátok a gonoszokat” (Zsolt 82:2, ÚRK)?

„Védelmezzétek a szegények és árvák jogát, szolgáltassatok igazságot a nyomorultnak és elnyomottnak! Mentsétek meg a szegényt és szűkölködőt, szabadítsátok ki a gonoszok kezéből” (Zsolt 82:3-4, ÚRK)! Az ószövetségi próféták itt és másutt is nagy hangon kiáltottak igazságért. A Szentírásnak ez nem csupán mellékes témája. Minden ótestamentumi prófétának ez a központi üzenete, mint ahogy annak is, amit Jézus mondott testi ittléte idején.

Nem titok, hogy mit vár és kér Isten azoktól, akik állítólag szeretik és engedelmeskednek neki. Egészen világosan kijelentette: „Megmondta neked, ó, ember, hogy mi a jó, és mit kíván tőled az ÚR: csak azt, hogy igazságot cselekedjél, szeresd az irgalmasságot, és alázatosan járj Isteneddel” (Mik 6:8, ÚRK; stb.).

Az egész Szentírásban visszhangzik ez a gondolat. Jézus például ezt mondta: „Erről ismeri meg mindenki, hogy az én tanítványaim vagytok, ha egymást szeretni fogjátok” (Jn 13:35; vö. 1Jn 4:8-16).

`Milyen lenne a családunk és a gyülekezetünk, ha jobban összpontosítanánk Mik 6:8 üzenetére, és tudatosan igyekeznénk eszerint élni, szóval és tettel? Hogyan látszódna meg még jobban az életünkben ez az elv, bármilyen körülmények között is legyünk éppen?`

---

#### Ellen G. White idézetek

Krisztus azért jött a földre, hogy bemutassa, milyen tökéletessé válhat az ember, ha az isteni természettel részesül. Kegyelmének, együttérzésének és szeretetének bemutatásával a nagyság új dimenzióját tárta a világ elé. Új értelmezést adott az embernek Istenről. Mint az emberiség feje, leckéket adott az embernek az isteni kormányzásról, ami által feltárta az irgalom és igazság megbékülésének szentségét. Az irgalom és igazság megbékélése nem tűrte meg a bűnnel való kiegyezést, és nem hagyott figyelmen kívül egyetlen követelést sem az igazságot illetően. Mindkét isteni jellemvonás megfelelő helyére került. A kegyelem megbüntethette a bűnös, megátalkodott embert anélkül, hogy ezáltal lerombolta volna saját irgalmát vagy elvesztette volna együttérző jellegét. – Szemelvények Ellen G. White írásaiból, 1. köt., 260. o.

A bizalmi pozíciót betöltő személyek bárcsak megszabadulnának az Isten által olyannyira gyűlölt, megbocsátást nem gyakorló lelkülettől. Trónjának alapja az igazság és az ítélet. Senki se gondolja, hogy Isten felhatalmazta az embert, hogy uralkodjon embertársain. Nem fogadja el egyetlen ember szolgálatát sem, aki bántja és megszomorítja Krisztus örökségét. Most jött el az ideje, hogy mindenki vizsgálja meg önmagát, hogy hitben van-e. Vizsgáljátok meg alaposan, hogy milyen indíttatásúak a cselekedeteitek. A Magasságos munkáját kell végeznünk. Munkánkba az önzés egyetlen szálát se szőjük bele. – Manuscript 42, 1901.

Jézus így szólt: „Erről ismeri meg mindenki, hogy az én tanítványaim vagytok, ha egymást szeretni fogjátok.” Ha nem erőszak vagy személyes érdek köt egymáshoz, hanem a szeretet, akkor minden emberi befolyásánál erősebb hatással lehettek az emberekre. Az ilyen egység igazolja, hogy Isten képmása helyreállt az emberben, és új életelvet fogadott el. Arra mutat rá, hogy az isteni természet olyan erővel rendelkezik, amely képes ellenállni a gonosz természetfeletti hatalmának, és Isten kegyelme el tudja nyomni az emberi szív természetéből fakadó önzését.

Ha a gyülekezetben ilyen szeretet mutatkozik meg, akkor bizonyára kiváltja Sátán haragját. Krisztus nem könnyű utat mutatott be tanítványainak. „Ha gyűlöl titeket a világ, tudjátok meg, hogy engem elébb gyűlölt tinálatoknál. Ha e világból volnátok, a világ szeretné azt, ami az övé; de mivelhogy nem vagytok e világból, hanem én választottalak ki magamnak titeket e világból, azért gyűlöl titeket a világ. Emlékezzetek meg ama beszédekről, amelyeket én mondtam néktek: Nem nagyobb a szolga az ő uránál. Ha engem üldöztek, titeket is üldöznek majd.” Az evangéliumot heves harcok árán, ellenszegülések, veszélyek, veszteségek és szenvedések közepette kell hirdetni. Azok járnak Uruk lábnyomán, akik ezt a munkát végzik. – Lift Him Up, 298. o.