---
title:  Törekedni Az Igazságra
date:  19/03/2025
---

A Szentírásban a próféták folyamatosan arra mutattak rá, hogy Isten társadalmi igazságosságra hív, nem riadtak vissza az igazságtalanságok és elnyomás néven nevezésétől. Amikor Istenhez kiáltottak ítéletért, valójában azt kérték, hogy Ő tegyen igazságot.

Ézsaiás próféta például nem válogatta meg a szavait az igazságtalanságokról szólva, amelyeket az ő korában tapasztalt Izraelben. Ma is hangosan és tisztán halljuk, ahogy igazságért kiáltott: „Tanuljatok jót tenni; törekedjetek igazságra, vezessétek jóra az erőszakoskodót, pártoljátok az árvák és özvegyek ügyét” (Ézs 1:17). Másutt pedig ezt mondta: „Jaj azoknak, akik gonosz rendeleteket hoznak… és elrabolják népem szegényeinek igazságát” (Ézs 10:1-2, ÚRK). Így figyelmeztetett: „De vajon mit fogtok tenni a meglátogatás és a messziről rátok jövő pusztulás napján? Kihez futtok segítségért, és hol hagyjátok dicsőségeteket” (Ézs 10:3, ÚRK)?

Hasonlóan hirdette Jeremiás próféta is Isten üzenetét: „Jaj annak, aki nem igaz úton építi házát, felső szobáit pedig törvényesség nélkül; aki felebarátjával ingyen végeztet szolgálatot, és nem adja meg neki munkája bérét… Atyád tán nem evett és nem ivott? De méltányosan és igazságosan cselekedett, ezért jó dolga volt. Igazságosan ítélkezett a szegény és a nyomorult dolgában, ezért volt jó dolga. Nem ez-e az igaz ismeret felőlem? – ezt kérdi az ÚR” (Jer 22:13, 15-16, ÚRK).

`Olvassuk el Mt 23:23-30 szakaszát! Jézus tanítása szerint mi a legfontosabb dolog? Mire utalt azzal, hogy „amik nehezebbek”?`

Nehogy valaki azt gondolja, hogy az igazságtalanság csak az ószövetségi prófétákat bántotta! Jézus szolgálatában világosan látszik, hogy ez Őt is különösen aggasztotta. „Jaj nektek, képmutató írástudók és farizeusok, mert tizedet adtok a mentából, a kaporból és a köményből, de elhanyagoljátok azt, ami a törvényben ezeknél fontosabb: az igazságos ítéletet, az irgalmasságot és a hűséget! Pedig ezeket kellene cselekedni és azokat sem elhagyni” (Mt 23:23, ÚRK). Lukács evangéliuma párhuzamos szakaszában pedig ezt panaszolja: „mellőzitek az ítéletet és az Isten iránti szeretetet” (Lk 11:42, ÚRK).

`Mit neveznénk ma „nehezebbnek”, „fontosabbnak” „a menta, a kapor és a kömény megtizedelésénél”? Mi az, amire leginkább összpontosítanunk kell?`

---

#### Ellen G. White idézetek

Isten igazi követői Krisztus munkáját végzik. Nagylelkűen viszonyulnak a rászorulókhoz, nem bánnak igazságtalanul a szegénnyel, és nem keresnek kifogásokat azért, hogy ne segítsenek embertársaiknak. Úgy szeretik felebarátjukat, mint önmagukat, nem különülnek el az emberektől, hanem odafigyelnek a szegény, az árva és az özvegy helyzetére, és nem tartanak vissza semmit sem azok járandóságaiból, akik fölé lettek helyezve. „A szegény és szűkölködő napszámoson ne erőszakoskodjál, akár atyádfiai, akár a te jövevényeid azok, akik a te földeden a te kapuid között vannak. Azon a napon add meg az ő bérét, és le se menjen felette a nap; mert szegény ő, és kívánkozik az után az ő lelke, hogy ellened ne kiáltson az Úrhoz, és bűn ne legyen rajtad.” […]

„És szóla az Úr Zakariásnak, mondván: Így szólt a Seregeknek Ura, mondván: Igaz ítélettel ítéljetek, és irgalmasságot és könyörületességet gyakoroljon ki-ki az ő felebarátjával!” – The Home Missionary, 1891. július 1.

Olvasd Krisztus szavait, Máté 23:23-at. Figyelmeztetésként így vádolja mindazokat, akik „kívülről igazaknak látszanak ugyan az emberek előtt”, „de belülről rakva vagytok képmutatással és törvénytelenséggel”. Azt is mondják: „Ha mi atyáink korában éltünk volna, nem lettünk volna az ő bűntársaik a próféták vérében.” „Ezért – mondta Jézus – magatok ellen tesztek bizonyságot, hogy fiai vagytok azoknak, akik megölték a prófétákat.” Milyen csodálatos tanulságok! Félelmetesek és határozottak! Jézus mondotta: „Annakokáért ímé prófétákat, bölcseket és írástudókat küldök én hozzátok, és azok közül… a ti zsinagógáitokban megostoroztok, és városról városra üldöztök.” Ezt a próféciát a zsidók szó szerint betöltötték, így bántak Krisztussal és hírnökeivel, akiket Isten küldött hozzájuk. Vajon férfiak ezekben az utolsó napokban szintén követik-e azok példáját, akiket Krisztus elítélt, kárhoztatott? – Bizonyságtételek lelkészeknek, 79. o.

Jézust félreértették testvérei, mert más volt, mint ők. Nem ugyanaz volt számukra a mérték. Azzal, hogy emberekre tekintettek, elfordultak Istentől, ereje nem hatotta át életüket. A vallás általuk gyakorolt formái nem változtathatták meg a jellemet. Megtizedelték a „mentát, a kaprot és a köményt”, de elhagyták, „amik nehezebbek a törvényben: az ítéletet, az irgalmasságot és a hívséget” (Mt 23:23). Jézus példája állandóan ingerelte őket. A Megváltó egyetlen dolgot gyűlölt a világon: a bűnt. Lehetetlen volt lepleznie fájdalmát, ha helytelen cselekedetet látott. Szembetűnő volt a különbség a képmutatók között, akiknek látszatszentsége elfedte a bűn szeretetét, és olyan jellem között, aki elsőként Istent dicsőítette. Mivel Jézus élete példájával ítélte el a bűnt, vele otthonában is és azon kívül is szembeszálltak. Őszinteségét, becsületességét gúnyos mosollyal nyugtázták. Türelmét, kedvességét gyávaságnak bélyegezték. – Jézus élete, 88. o.