---
title:  További tanulmányozásra
date:  07/02/2025
---

Ellen G. White: Jézushoz vezető út. Budapest, 2008, Advent Irodalmi Műhely, „Isten szeretete az emberek iránt” c. fejezet, 7-12. o.

„Isten lénye Igéjében nyilatkozik meg. Amikor Mózes kérte: »…mutasd meg nékem a te dicsőségedet« (2Móz 33:18), az Úr így válaszolt: »Megteszem, hogy az én dicsőségem a te orcád előtt menjen el…« (2Móz 33:19). Ez az Ő dicsősége. »És az Úr elvonula őelőtte és kiáltotta: Az Úr, az Úr, irgalmas és kegyelmes Isten, késedelmes a haragra, nagy irgalmasságú és igazságú. Aki irgalmas marad ezeríziglen; megbocsát hamisságot, vétket és bűnt« (2Móz 34:6-7). Jónás hasonló szavakkal juttatta kifejezésre érzelmeit. »Tudtam, hogy te irgalmas és kegyelmes Isten vagy, nagy türelmű és nagy irgalmasságú« (Jón 4:2).

Az Úr eget és Földet betöltő szeretetének megszámlálhatatlan bizonyítékaival von magához bennünket. A természet művei és a legbensőségesebb lelki kötelékek által, amit az emberi szív átérezhet és átélhet, igyekezett magát kijelenteni nekünk; ám mindezek csak tökéletlenül mutatják be végtelen szeretetét. Mert mindezen világos és érthető bizonyítékok ellenére is úgy elvakította a jónak ellensége az emberek értelmét, hogy csak félelemmel és rettegéssel tekintenek Istenre, akit szigorú és engesztelhetetlen Úrnak képzelnek. Sátán félrevezette az emberiséget, hogy Istenben olyan lényt lásson, akinek legfőbb tulajdonsága a szigorú igazságosság, aki hajthatatlan bíró és kegyetlen hitelező. Oly lénynek tüntette fel az Alkotót, aki árgus szemekkel figyeli az emberek hibáit, gyengéit, hogy azonnal lesújthasson rájuk ítéleteivel. Jézus épp azért jött a Földre, hogy eltávolítsa a sötét árnyat, amely Isten irántunk érzett végtelen szeretetét elfedte” (i. m. 8. o.).

**Beszélgessünk róla!**

`1) Miért különösen fontos tisztában lennünk azzal, hogy Isten dicsősége összekapcsolódik a jóságával? Hogyan igazítja ki ez azt az elképzelést, ami hangsúlyozza Isten abszolút hatalmát, de szeretete és jelleme bemutatása nélkül?`

`2) Megkérdőjelezted már valaha Isten jóságát? Ismersz valakit, aki éppen ezt teszi, olyanok miatt, akik Isten követőinek mondják magukat, de nem úgy élnek, vagy pedig a világban lévő sok gonoszság miatt? Hogyan birkóztál meg ezzel a kérdéssel? Hogyan segíthetnél annak, aki nem tudja könnyen elfogadni Isten jóságát?`

`3) Térjünk vissza a hétfői kérdéshez! A nagy küzdelem valósága hogyan segít megküzdeni a gonoszság problémakörével?`