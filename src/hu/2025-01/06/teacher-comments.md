---
title: Tanítói melléklet
date: 07/02/2025
---

### Isten szereti az igazságot

#### Áttekintés

**Kulcsszöveg: Jer 9:24**

**Alapigék:  Zsolt 33:5; Jer 18:7-10; Mal 3:6; Jak 1:17**

**Bevezetés: A Szentírásban Isten jellemének lényeges elemeként jelenik meg a szeretet és az igazságosság.**

**A tanulmány témái: Az e heti tanulmány három fő témára összpontosít:**

1.  A szeretet és az igazság összetartozik, bár nem szoktunk együtt gondolni rájuk, de a Szentírásban az igazi szeretethez hozzátartozik az igazság, a valódi igazságosságra pedig a szeretet késztet. Ellenben a látszat-szeretet igazságosság nélkül a gonoszság elnézését jelenti; a szeretet nélküli igazság pedig hideg legalizmus. Isten tökéletes jellemét tehát a szeretet és az igazságosság jellemzi. Ő szereti az igazságot, és a világban is azt akarja látni, hogy az emberek az igazságot gyakorolják.

2.  A szeretetteljes igazságosság állandóságot igényel: az igazság Isten kormányzatának alapja. Tetteinek alapja saját erkölcsi jellemének állandósága, nem pedig hirtelen döntés vagy igazságtalan bánásmód. Isten igazságossága az állandóságból ered, hiszen Ő sohasem hazudik, ígéretei megszeghetetlenek. Bár a Szentírás hangsúlyozza Isten erkölcsi változhatatlanságát, ugyanakkor azt is jelzi, hogy tettei igazodnak az emberi döntésekhez.

3.  A szeretetteljes igazságosság számításba veszi a megbánást: a Szentírásban találunk eseteket arra, amikor Isten nem enged, és ez azt jelenti, hogy nem hazudik. Ám egyes ószövetségi szakaszok arról szólnak, hogy Isten meggondolja magát, nem hajtja végre az általa kimondott ítéletet. Engedékenysége nem azt jelenti, hogy hazudott az ítélettel kapcsolatban, hanem azt, hogy megváltoztatja az emberekkel kapcsolatos cselekedeteit, ha azok megbánják a rosszat, és úgy döntenek, hogy közösségben élnek vele.

**Gyakorlati alkalmazás: Figyelembe véve, hogy Isten időnként megváltoztatja viszonyulását a gyermekeihez attól függően, hogy elfogadják vagy elutasítják Őt, mi hogyan tükrözzük szeretetteljes igazságosságát, amikor reagálunk a világban lévő igazságtalanságokra és gonosztettekre?**

#### Kommentár

**1. A szeretet és az igazságosság összetartozik.**

Sokan gondolják úgy, hogy a szeretet és az igazságosság kölcsönösen kizárják egymást, vagyis valaki nem lehet egyszerre igazságos és szeretetteljes. E nézet alapján a szeretet engedékeny, és eleve kizárja vagy legalábbis elmossa, akadályozza az igazság megfelelő gyakorlását. Ezzel szemben azt állítják, hogy az igazságosságnak objektívnek és tárgyilagosnak kell lennie. Így szükségszerűen kizárja az irgalom és a szeretet minden formáját.

Ez a nézet azonban nem az egyetlen (nem is a legjobb) gondolkodásmód a szeretet és az igazságosság kapcsán. A szeretet és az igazságosság nem alkot dichotómiát a Bibliában, hanem Isten tökéletes jellemének leírásában egységesen összekapcsolódik. A bibliai, holisztikus leírásban az egyiket nem lehet elképzelni a másik nélkül. Az igazságosság nélküli szeretet valójában igazságtalanság, míg az igazságosság szeretet nélkül rideg legalizmus. Sőt a Biblia még egy lépéssel tovább megy Isten jellemének leírásában. Isten nem pusztán összekapcsolja a szeretetet és az igazságosságot, hanem valóban szereti az igazságosságot (Zsolt 33:5, RÚF; Ézs 61:8).

Az igazság/igazságos ítélet héber szava Zsolt 33:5 és Ézs 61:8 verseiben a mišpāṭ, ami az igazságos kormányzás gondolatát is hordozza.

Robert Culver arról ír, hogy míg a demokratikus kormányzás modern felfogása szerint a törvényhozói, igazságszolgáltatási és végrehajtó funkciók különválnak, a mišpāṭ nemcsak „az igazságszolgáltatási folyamatokra korlátozódik”, hanem „a kormányzat minden funkciójára” vonatkozik. A funkciók szétválaszása nélkül a bibliai időkben a kormányzás középpontjában elsősorban az uralkodó alakja állt, nem pedig a törvénykönyvek. Emellett az uralkodónak/bírónak volt végrehajtói és „bírói hatalma” is. Más szóval az uralkodó/bíró nemcsak bírói döntéseket hozott, hanem azokat végre is hajtotta vagy végrehajtatta. Amikor például Dávid a Saullal folytatott vitájában Istenhez, mint bíróhoz fordult, nemcsak jogi döntésben gondolkodott, hanem a szabadítás és a megigazítás bírói végrehajtását is feltételezte: „Legyen azért az ÚR ítélőbíró, és ő tegyen ítéletet köztem és közted. Tekintsen ügyemre, és perelje peremet, és szabadítson meg engem a kezedből (1Sám 24:16)” (Robert D. Culver: 2443 שָׁפַט szerk.: R. Laird Harris, Gleason L. Archer Jr., Bruce K. Waltke: Theological Wordbook of the Old Testament. Chicago, 1980, Moody Press, 948. o.). Az igazságnak és az ítéletnek ebben a tág értelmezésében mondva az, hogy Isten szereti az igazságot, legalább két fontos dolgot feltételez. Először is, Isten igazságossága nem pusztán a törvénykönyvekhez kapcsolódik, hanem alapvetően az Ő szívére és jellemére vonatkozik. Másodszor, Ő nemcsak az igazságosság megfontolását szereti, hanem annak végrehajtását is.

**2. A szeretetteljes igazságosság állandóságot igényel.**

Ha az igazságosság a józan kormányzásra utal, jó ítélőképességgel és végrehajtással, akkor ki kell zárnia az uralkodó véletlenszerű vagy szeszélyes döntéseinek lehetőségét. Ebből a szempontból az igazságosság állandóságot és szabályosságot követel. A Szentírásban két fő rész van, az egyik az Ószövetségben, a másik az Újszövetségben, amelyeket Isten változhatatlanságának megerősítésére használnak. Habár ez a fogalom a keresztény teológia különböző hagyományaiban erősen filozófiai feltevésekkel terhelt, nyugodtan kijelenthetjük, hogy Mal 3:6 és Jak 1:17 Isten erkölcsi jellemének állandóságát hangsúlyozza: Ő erkölcsileg változtathatatlan vagy változatlan. Malakiás 3 Isten igazságosságának gondolatáról szól. A fejezetet az isteni igazságosság kérdésével vezeti be Mal 2:17: „Hol van az ítélet Istene?” Másképp fogalmazva: mi történik majd a gonosztevőkkel? Erre az alapvető kérdésre válaszolva világítja meg Malakiás 3 a közelgő isteni ítéletet: „De ki szenvedheti el eljövetelének napját? És ki állhat meg megjelenésekor?” Az ítélet különösen Isten népé­nek történelmében a lázadásokat tartja szem előtt, de egyúttal felhív bűnbánatra is. Ezért reményteli Isten jövőbeli ítéletének hangvétele. Az ítélet és a remény összefüggésében az Úr hangsúlyozza, hogy Ő nem változik. Ez az oka annak, hogy népe nem pusztul el. „Mert én, az ÚR, nem változom meg” (6. vers), egy másik fordítás szerint „nem szegem meg ígéreteimet”, ami Isten szövetségi hűségének gondolatát ragadja meg. Ugyanakkor Mal 3:7 hangsúlya („Térjetek hozzám, és én is hozzátok térek!”) egy kapcsolati szinten megjelenő, pozitív magatartás-változásra mutat Isten részéről, feltéve, ha a nép megtér.

Jak 1:17 verse szintén Isten állandó voltáról és erkölcsi változhatatlanságáról szól. Jakab 1. fejezetének szövegösszefüggése arra utal, hogy a kísértéseket nem Isten okozza, hiszen Ő következetesen és állandóan jó és tökéletes ajándékokat ad fentről. A kísértések és ajándékok szeszélyes kombinációja helyett Ő mindig és csakis ajándékokat ajánl fel nekünk. Mivel Ő „a világosság Atyja”, nála „nincs változás vagy változásnak árnyéka” (Jak 1:17). Zsolt 136:7-9-ben is megjelenik a kapcsolat Isten, mint a fény teremtője és az Ő állandósága között: „mert kegyelme örökké tart.” Ezekben a versekben a zsoltáros Isten teremtő erejét és állandóságát hangsúlyozza: „Megalkotta a nagy világító testeket, mert kegyelme örökké tart. A napot, hogy uralkodjék nappal, mert kegyelme örökké tart. A holdat és a csillagokat, hogy uralkodjanak éjszaka, mert kegyelme örökké tart” (Zsolt 136:7-9).



**3. A szeretetteljes igazságosság számításba veszi a megbánást.**

Az Ószövetségben egymásnak látszólag ellentmondó kijelentések vannak Isten megbánást és elengedést tanúsító, megenyhülő természetéről. Másrészt találunk olyan szöveget is, mint 4Móz 23:19: „Isten nem ember, hogy hazudjék, és nem embernek fia, hogy megváltozzék. Mond-e ő valamit, hogy meg ne tenné? Ígér-e valamit, hogy ne teljesítené?”, és 1Sám 15:29: „Izráel Felségese pedig nem hazudik, és semmit meg nem bán, mert nem ember ő, hogy valamit megbánjon”. Ezek Isten állandóságát hangsúlyozzák. Az Úr nem enged. E kijelentések lényege, hogy Isten nem hazudik, összhangban a róla szóló újszövetségi tanítással (Tit 1:2; Zsid 6:18).

Viszont az ószövetségi szakaszok beszámolnak Isten megenyhüléséről vagy megbánásáról abban az értelemben, hogy nem hajtotta végre az általa meghirdetett ítéletet azokkal szemben, akik gonoszt cselekedtek. Az egyik legismertebb példa Jónás könyvében (Jón 3:10) a Ninivével gyakorolt isteni kegyelem, ahol a 4. fejezet elején maga Jónás sem ért egyet Isten megbánásával. Megerősíti Isten irgalmas voltát Jónás magyarázata, hogy miért nem akarta hirdetni a Ninive ellen közelgő isteni ítéletet. Ez nagyon nem tetszett Jónásnak, és megharagudott. „URam, hát nem ezt mondtam, amikor még otthon voltam? Azért siettem, hogy Tarsísba fussak, mert tudtam, hogy te kegyelmes és irgalmas Isten vagy, késedelmes a haragra, és nagy a kegyelmed, és a gonoszt is megbánod” (Jón 4:1-2).

Jón 4:2 legalább három fontos okot tartalmaz arra vonatkozóan, miért nem kellett volna meglepődnie Isten „megenyhülésén”. Először is ő maga jelezte: már kezdettől fogva sejtette, hogy ilyesmi lesz a végkifejlet. Isten kegyelmességének ismerete késztette arra, hogy Társísba meneküljön. Másodszor, ez az Istennel kapcsolatos kijelentés 2Móz 32:14 és 34:6-7 verseit visszhangozza, ahol Isten megkönyörült Izraelen. Ugyanazt tette Izraellel a múltban, mint később Ninivével. Harmadszor, ez a fajta könyörület nem jelenti azt, hogy Isten hazudott volna a meghirdetett ítéleteivel kapcsolatban, mert Jer 18:7-10-ben kifejti, hogy „ha szólok egy nép ellen vagy egy ország ellen, hogy kigyomlálom, megrontom és elvesztem, de megtér az a nép gonoszságából, amely ellen szóltam, akkor én is megbánom a gonoszt, amelyet rajta véghezvinni gondoltam. És ha azt mondom egy népről vagy egy országról, hogy fölépítem, beültetem, de gonoszul cselekszik előttem, és nem hallgat a szavamra, akkor megbánom azt a jót, amelyet tenni akartam vele.” Tehát Isten kapcsolati szempontból megváltoztatja a hozzáállását az emberekhez, ha azok változtatnak a hozzá való viszonyulásukon.

**GYAKORLATI ALKALMAZÁS**

A Szentírás hangsúlyozza Isten változhatatlan voltát, de Ő ettől még kapcsolati szempontból megváltoztathatja viszonyulását népéhez, ha azok úgy döntenek, hogy elfogadják/vagy elvetik Őt. Ezt a gondolatot észben tartva beszéljük át az alábbi kérdéseket:

1.  Hogyan tükrözhetjük Isten igazságosságát, amikor a világban tapasztalható jogtalanságokra és gonoszságra kell reagálnunk?

2.  Isten megbánja és megváltoztatja ítéletét attól függően, ahogy az emberek viszonyulnak hozzá. Vajon Isten igazságossága bosszúval és megtorlással teljes, vagy valamilyen formában a helyreállítást tűzi ki célul? Fejtsük ki válaszunkat! Hogyan kapcsolódik Isten megbánása a helyreállításhoz?

3.  Isten hajlandó megenyhülni és helyreállítani a népével való kapcsolatát. Ebből a szempontból hogyan ápolhatjuk az igazságosságot és a szeretetet, hogy helyreállítsuk a megromlott kapcsolatokat?

4.  Előfordult már, hogy megpróbáltunk szembeszállni az igazságtalansággal, és ebből bajunk lett? Ha igen, hogyan reagáltunk? Hogyan tudunk továbbra is az igazságosságra törekedni, segíteni azokon, akik a leginkább kiszolgáltatottak?

5.  Bántak már velünk igazságtalanul? Ha igen, milyen következményei lettek ennek? Hogyan befolyásolja a tapasztalatunk azt, ahogyan másokkal bánunk?

