---
title:  Isten Szereti Az Igazságot
date:  01/02/2025
---

### E heti tanulmányunk
2Mózes 32:14; 5Mózes 32:4; Zsoltárok 33:5; 85:11; Máté 5:43-48; Titusz 1:2; Jakab 1:17

> <p></p>
> „Hanem azzal dicsekedjék, aki dicsekedik, hogy értelmes és ismer engem, hogy én vagyok az Úr, aki kegyelmet, ítéletet és igazságot gyakorlok a földön; mert ezekben telik kedvem, azt mondja az Úr” (Jer 9:24).

Az ókori Közel-Kelet népei nemcsak szeszélyesnek, erkölcstelennek, kiszámíthatatlannak tartották „isteneiket”, hanem azt képzelték, hogy olyan atrocitásokat is megkövetelnek tőlük, mint például gyermekáldozatokat. A pogányok azonban még ezek után sem számíthattak a kegyükre, ezért nem mertek szembeszállni törzsi „isteneik” akaratával.

5Móz 32:17 szerint az ilyen „istenek” mögött démonok álltak (lásd még 1Kor 10:20-21). Kultuszukra jellemző volt a követelőzés, és közben az emberek hatalmas lelki, erkölcsi sötétségben maradtak.

A démoni erők össze sem hasonlíthatók a Biblia Istenével. Jahve tökéletesen jó, a jelleme nem változik. Csakis állandó jósága miatt lehet reményünk most és az örökkévalóságra nézve.

Éles ellentétben az ókori világ bálványaival, sőt a mai „istenekkel” is, Jahve komolyan odafigyel a gonoszságra, a szenvedésre, az igazságtalanságra és az elnyomásra – mindezeket állandóan és félreérthetetlenül elítéli, és egy nap majd el is törli.

---

#### Ellen G. White idézetek

Isten kimondhatatlan szeretettel ragaszkodik hozzánk. Amint megértünk valamennyit Isten minden értelmet felülmúló szeretetének hosszúságából, szélességéből, mélységéből és magasságából (Eféz 3:18), szeretetünk fölébred iránta. Krisztus vonzó jellemének kinyilatkoztatására és arra, hogy már akkor szeretett minket, amikor még bűnösök voltunk, a konok szív meglágyul, lecsillapodik, a bűnös megváltozik, és a menny gyermekévé válik. Isten nem alkalmaz kényszert. A szeretetet használja eszközül, hogy kiűzze a szívből a bűnt. […]

Isten a szeretet. Akár a sugarak a Napból, szeretet, világosság és öröm árad tőle minden teremtményére. Természetéből fakad, hogy adjon. Lénye az önzetlen szeretet kiáradása. – Gondolatok a hegyibeszédről, 76–77. o.

Istenünk az irgalom Istene. Hosszútűréssel és szerető szánalommal bánik törvénye áthágóival. Ma azonban, amikor az embereknek olyan sok alkalmuk van a Szentírás kinyilatkoztatásából Isten törvényének megismerésére, a világegyetem nagy Ura nem nézheti nyugodtan a gonosz városok erőszakosságát és bűneit. Isten türelme a makacsul engedetlenkedőkkel szemben nemsokára véget ér. – Próféták és királyok, 275. o.

Akháb uralkodása idején Izráel népe eltávolodott az élő Istentől. A hitehagyás felhője az egész országot beárnyékolta. Baál és Astarót faragott képei mindenütt megtalálhatók voltak. Egyre több templom épült a bálványoknak. A léget a hamis isteneknek bemutatott áldozatok füstje szennyezte. A dombokon és a völgyekben a pogány papok mámoros kiáltásai hallatszottak, akik a Napnak, Holdnak és csillagoknak áldoztak.

A népnek azt tanították, hogy az újonnan magasba emelt bálványok titokzatos erejükkel irányítják az elemeket: a tüzet és a vizet. A patakok és a források élő vizét, a kellemes harmatot, a földet felüdítő és a gazdag termést eredményező esőt is Baál és Astarót jóindulatának tulajdonították ahelyett, hogy a minden jó és tökéletes áldás adományozójához fordultak volna. A nép elfelejtette, hogy az élő Isten irányítja a Napot, az ég felhőit és a természet erőit. – From Splendor to Shadow, 60. o.

Isten bűnnel szembeni magatartása és módszerei nincsenek összhangban azon emberek nézetével, akik kiemelt pozíciót töltenek be a magukat Krisztus követőinek vallók között. Sokan ezen emberek közül kedvelik a bűnt, és bár dicsőítik Isten jóindulatát és hosszútűrését, csodálják Jézus szeretetteljes jellemét – irgalmát és szelídségét –, mégis figyelmen kívül hagyják a figyelmeztetéseket, amelyek arról szólnak, hogy Isten haraggal fog fellépni a bűn és a bűnösök ellen, és nem emlékeznek Megváltónknak a hitehagyás és önámítás elleni kemény feddéseire. Akikben nincs kiélezett érzék a bűn szörnyű voltával kapcsolatosan, hajlamosak kétségbe vonni Isten igazságosságát, ami megnyilvánult az amálekiták, a kananeusok és a midiániták megbüntetésében. Akik szeretik a bűnt, képtelenek megérteni, hogyan is bánik Isten az alattvalóival. – Signs of the Times, 1881. január 6.