---
title:  Isten Csak Jó És Igazságos
date:  03/02/2025
---

Isten nemcsak egyszerűen azt állítja, hogy szereti az igazságot és az igazság szeretetére, igaz életre hív, hanem Ő maga tökéletes és megingathatatlan példát is szolgáltat ezekre a jellemtulajdonságokra. A Szentírás tanítása szerint Isten csakis szent, hűséges, igazságos és szeretetteljes. Mindig azt teszi, ami szeretetből fakad, igaz és igazságos, soha semmi rosszat nem követ el.

`Olvassuk el 5Móz 32:4 és Zsolt 92:16 verseit! Mit tudhatunk meg ezekből Isten hűségéről és igazságosságáról?`

Többek között ezek a versek is azt hirdetik, hogy Isten igazságos és szeretetteljes, „nincsen hamisság benne” (Zsolt 92:16; vö. 25:8; 129:4)! Isten „nem cselekszik hamisságot, ítéletét minden reggel napfényre hozza” (Zof 3:5, ÚRK). Figyeljük meg az éles ellentétet Isten és azok jelleme között, akik az igazságtalanságot szeretik!

Isten tudja, hogy mi a legjobb mindenkinek, azt is akarja, ami a legjobb mindenkinek. Folyamatosan azért cselekszik, hogy az összes érintett számára a legjobb végeredményt biztosítsa.

`Olvassuk el Zsolt 9:8-9 és 145:9-17 verseit! Mit tanítanak Istenről ezek a szakaszok?`

A Biblia Istene „igaz bíró” (Zsolt 7:12), nem lakhat nála gonoszság (Zsolt 5:5); „az Isten világosság és nincsen benne semmi sötétség” (1Jn 1:5). Jósága tökéletes, Ő „gonoszsággal nem kísérthető” (Jak 1:13; vö. Hab 1:13).

Isten jósága és dicsősége tehát elválaszthatatlanul összekapcsolódik. Sokan a hatalom bűvöletében élnek, a mindenható Isten azonban csak igazsággal és szeretettel gyakorolja hatalmát. Nem véletlen, hogy amikor Mózes megkérte: „mutasd meg nekem dicsőségedet”, Isten így felelt: „Megteszem, hogy elvonuljon előtted egész fenségem [a héberben: jóságom]” (2Móz 33:18-19).

`Miért engedi a jóságos Isten, hogy ennyi gonoszság történjen a világon? Beszélgessünk erről a csoportban!`

---

#### Ellen G. White idézetek

Az idő rövidségének figyelmeztetése késztessen bennünket arra, hogy keressük a feddhetetlenséget, és tegyük Krisztust a barátunkká. De ne ez legyen magatartásunk igazi oka, mivel ez így csupán önzés. Talán szükségünk van arra, hogy Isten haragjának napját emlegetve kényszerítsenek bennünket arra, hogy félelemből cselekedjük a jót? Ennek nem így kellene lennie. Csodálatos Jézusunk van. Szeretettel, irgalommal és együttérzéssel teljes. Felkínálja a barátságát és azt, hogy életünkben mindenhová elkísér. Így szól: „Én vagyok a te Urad, Istened; járj velem, s akkor világosságot árasztok az utadra.” Jézus, a menny Ura baráti rangra akarja emelni azokat, akik terheikkel, gyengeségeikkel és aggodalmaikkal Őhozzá járulnak. Drága gyermekeivé fogadja őket, végül pedig királyi birodalmaknál értékesebb örökséget ad nekik, és egy dicsőbb koronát annál, ami ékesítette a valaha élt legnagyobb földi uralkodó fejét.

Nagy előjogunk, hogy naponta békés, közeli és boldog kapcsolatban lehetünk Jézussal. ­– That I May Know Him, 320. o.

Hogyan bizonyosodjunk meg Isten jóságáról és szeretetéről? A zsoltáríró felszólít minket, hogy ne csak halljuk és tudjuk, ne csak olvassuk és tudjuk, ne csak higgyük és tudjuk, hanem „ízleljük meg, érezzük és lássuk, mily jóságos az Úr” (Zsolt 34:9). Ahelyett, hogy egymás szavára támaszkodnánk, ízleljük, érzékeljük, tapasztaljuk meg a magunk számára.

A tapasztalat olyan ismeret, amely valaminek a kipróbálásából származik. Tapasztalatból nyert vallásosságra van most szükségünk: „Ízleljétek, érzékeljétek, és lássátok meg, hogy jó az Úr!” Igen sokan, akik ismerik ugyan a vallásos igazság elméletét, soha nem tapasztalták Isten kegyelmének megújító hatalmát a szívükön… Hisznek… Mégis elszalasztják a legbecsesebb lehetőséget, hogy megbékéljenek Istennel. […]

Sohasem ízlelték, nem érezték és nem tanulták meg tapasztalatból, hogy jó az Úr. – Bizonyságtételek a gyülekezeteknek, 5. köt., 221. o.

Krisztus az előtte levő öröm helyett kereszthalált szenvedett. Áldozatként halt meg a világért, és az Ő áldozata révén részesülhetünk Isten legnagyobb áldásában – a Szentlélekben. Ezt az áldást azok kapják meg, akik elfogadják Krisztust. Az elbukott világ a legnagyobb konfliktus harctere, amelynek égi és földi hatalmasságok valaha szemtanúi lehettek. Ki lett jelölve a hadszíntér, ahol zajlik a jó és a gonosz, a menny és a pokol közötti háború. Ebben a konfliktusban minden ember részt vesz. Senki sem lehet semleges. Az emberek vagy elfogadják, vagy elutasítják a világ Megváltóját. Mindannyian tanúk vagyunk vagy Krisztus mellett, vagy ellene. Krisztus hívja a zászlaja alá sorakozókat, hogy hűséges katonákként harcoljanak, hogy végül örökölhessék az élet koronáját. Ők Isten fiai és leányaiként lettek befogadva. – Lift Him Up, 253. o.