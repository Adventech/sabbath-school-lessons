---
title:  Ragaszkodj A Szeretethez És Az Igazsághoz!
date:  06/02/2025
---

A Szentírás következetesen azt tanítja, hogy „az ÚR, a te Istened az Isten; hűséges Isten ő, aki megtartja szövetségét és az irgalmasságot ezerízig azok iránt, akik szeretik őt, és megtartják parancsolatait” (5Móz 7:9, ÚRK). Jóságos és szeretettel teljes jellemét Jézus mutatta be legjobban a kereszten (lásd Róm 3:25-26; 5:8). A Zsoltárokban ezt olvassuk: „jó az Úr, örökkévaló az ő kegyelme, és nemzedékről nemzedékre való az ő hűsége” (Zsolt 100:5; vö. 89:3)! Tehát megbízhatunk benne, csak jó ajándékokat ad gyermekeinek (Jak 1:17; vö. Lk 11:11-13). Valójában még azoknak is jót ad, akik ellenségnek látják.

`Mt 5:43-48 szakasza mit mond Isten csodálatra méltó szeretetéről? Jézus tanításának a fényében hogyan viszonyuljunk az emberekhez?`

Máté 5. fejezete Isten szeretetét állítja elénk a tökéletes szeretet mintájaként. A tökéletességet el nem érő szeretet csak azokra irányul, akiktől szeretetet kap. Isten azonban azokat is szereti, akik gyűlölik Őt, akik az ellenségeinek mondják magukat. Isten szeretete teljes, ezért tökéletes.

Isten szeretete és kegyelme messze túlmegy minden elképzelhető elváráson, de soha nem nyomja el az igazságot és nem is száll szembe vele. Ellenkezőleg! Összekapcsolja az igazságot és a kegyelmet (Zsolt 85:11). A Biblia így tanít: „őrizd meg az irgalmasságot és az ítéletet, és bízzál szüntelen a te Istenedben” (Hós 12:6; vö. Lk 11:42).

Isten tesz majd tökéletes igazságot, amikor „igazságos ítélete nyilvánvalóvá lesz” (Róm 2:5, ÚRK). A megváltottak végül így fognak énekelni: „Nagyok és csodálatosak a te tetteid, mindenható Úristen, igazságosak és igazak a te utaid, nemzetek Királya! Ki ne félne téged, Uram, és ki ne dicsőítené a te nevedet, hiszen egyedül te vagy szent! Mert a pogányok eljönnek mind, és leborulnak előtted, mert igazságos ítéleteid nyilvánvalóvá lettek” (Jel 15:3-4, ÚRK; vö. 19:1-2).

`„Uram, te vagy Istenem, magasztallak, dicsérem nevedet, mert csodát cselekedtél, rég elgondolt tanácsod hűség és igazság” (Ézs 25:1, ÚRK). Hogyan tanulhatjuk meg nehéz időkben is dicsőíteni Istent? Hogyan dicsőítheti Őt az életünk azzal, hogy befolyási körünkben az igazságot munkáljuk?`

---

#### Ellen G. White idézetek

Krisztus olyasvalamit hoz az embernek, ami éles ellentétben áll azzal, amit Sátán állít Isten jelleméről. Próbálja meggyőzni az embert az Atya szeretetéről, hiszen „úgy szerette Isten e világot, hogy az ő egyszülött Fiát adta, hogy valaki hiszen őbenne, el ne vesszen, hanem örök élete legyen” (Jn 3:16). Krisztus hangsúlyozta az embereknek az ima, a megtérés és a bűnök megvallásának fontosságát, hirdette a tisztességet, a türelmet, az irgalmat és az együttérzést, és azt kérte gyermekeitől, hogy ne csak azokat szeressék, akik viszont szeretik őket, hanem az ellenségeiket is. Így mutatta be az Atya jellemét, aki hosszan tűr, irgalommal és szeretettel teljes, késedelmes a haragra, jóságos és igazságos. – Counsels to Parents, Teachers and Students, 29. o.

Már virrad ránk az a nap, amikor Isten titkai feltárulnak előttünk, útjait igaznak ismerjük el, nevezetesen, hogy igazság, irgalom és szeretet az Ő trónjának alapzata. Ha földi harcunk véget ér, ha a szentek már otthonukban örvendenek, első énekük Mózesnek, Isten szolgájának éneke lesz. A második pedig a Báránynak éneke, a kegyelem és megváltás éneke. Ez utóbbi hangosabb, magasztosabb, fennköltebb lesz. Visszhangzik az egész mennyországon át. Így énekeljük Isten gondviselését, kapcsolatban a különböző korszakokkal, mert immár minden láthatóvá vált, nincs többé lepel a törvény, a prófécia és az evangélium között. Az egyház történelme e földön, s az üdvözült egyház a mennyben, a Kálvária keresztje köré csoportosul. Ez a tárgykör, ez az ének – Krisztus minden mindenekben – hangzik dicshimnuszokban tízezerszer tízezer és ezerszer ezer, s a megváltottak megszámlálhatatlan seregeinek ajkáról az egeknek egein át. Mindannyian éneklik Mózesnek és a Báránynak énekét. Új ének, mert addig még sosem énekelték a mennyben. – Bizonyságtételek lelkészeknek, 433. o.

Figyelmetekbe ajánlom Jézust, áldott Üdvözítőmet. Őt csodálom, Őt magasztalom. Bárcsak aranyból lenne a nyelvem, hogy úgy dicsérjem Őt, ahogy szeretném! Bárcsak az összegyűlt mindenség elé állhatnék, s magasztalhatnám páratlan szépségét!

S mikor csodálom és dicsőítem Őt, szeretném, ha ti is velem dicsőítenétek. Dicsérd az Urat, még ha sötétbe buktál is. Dicsérd a kísértésben is. „Örüljetek az Úrban mindenkor – írja az apostol –, ismét mondom, örüljetek.” Ez hozna talán komorságot és sötétséget családotokba? Ellenkezőleg. Napsugarat fog hozni. Így majd az örök fény sugarait gyűjtitek a dicsőség királyi székéről, s árasztjátok magatok körül is. Hadd intselek, hogy fogjatok ehhez, árasszátok magatok körül a trón fényét és életet, nemcsak a magatok, hanem környezetetek ösvényére is. Legyen a célotok, hogy jobbá teszitek a körülöttetek élőket; feleme­litek őket, a mennyhez és dicsőséghez irányítsátok őket, s rávezessétek, hogy minden földi dolognál inkább keressék az örökkévaló, lényeges dolgokat, a hervadhatatlan örökséget, az örök gazdagságot. – Bizonyságtételek a gyülekezeteknek, 2. köt., 593. o.