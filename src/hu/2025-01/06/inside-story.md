---
title:  Történet
date: 07/02/2025
---

#### „NEM MEHETSZ EL MELLETTE!”

Andrew McChesney

Az amerikai misszionárius, Joanne (Park) Kim hazafelé tartott bérelt lakásába a mongóliai Ulánbátorban. Tél derekán jártak akkor, a délutáni hőmérséklet is -40 °C fok volt. Joanne egyszer csak meglátott egy részeg embert feküdni a járda szélén. Mivel már többször megtámadták az utcán illuminált állapotú férfiak, nem akart megállni. Mi van, ha most is támadás éri? Felgyorsította hát a lépteit, de aztán hirtelen megtorpant. Egy halk hang szólalt meg a lelkében: „Nem mehetsz el mellette!” Joanne küzdött a gondolattal, hogy hogyan segíthetne. „Uram, ez az ember kétszer olyan nehéz, mint én! Hogyan lehetnék a segítségére?” Körülnézett. Az utca kihalt volt. Sehol egy lélek.

Joanne ránézett az idegenre. „Ha itt hagyom, pár órán belül halálra fagyhat.”

Végignézett az lakóházakon. Mindegyik épületnek volt egy kis szobája a földszinten egy őr számára, tehát a bejárat aránylag barátságos hőmérsékletű volt. Megfogta hát a karjánál fogva az embert, és húzni kezdte. Valahogy elvonszolta az első épületig. Letette a bejáratnál, hátrébb lépett, és végigmérte. Újfajta érzés kúszott a szívébe. Részvétet és sajnálatot érzett.

Ez a találkozás fordulópontot jelentett Joanne missziómunkájában. Már nem ápolt keserű érzéseket támadói irányában. Ehelyett könyörület és részvét járta át a szívét. Végre tudott úgy szeretni, mint Jézus!

Joanne folytatta szolgálatot, és 1992-1998 között segített az első adventista gyülekezet megalapításában Ulánbátorban. 2017-ben visszatért, és most az Oktatási és Fejlesztési Osztály igazgatójaként dolgozik ott. „Még mostanában is érnek támadások, Sátán nem adja fel, de Isten megajándékozott a mongol nyelvtudással és a szívemet is megváltoztatta. Ő szereti a részegeket is, tehát nekem is segítenem kell, ahogy csak tudok.”



