---
title: Tanítói melléklet
date: 17/01/2025
---

### Isten tetszésére

#### Áttekintés

**Kulcsszöveg: Sof 3:17**

**Alapigék: Sof 3:17; Lk 15:4-32**

**Bevezetés: Istennek örömöt és megelégedettséget okoz, ha szeretetteljes kapcsolatban lehet teremtményeivel.**

**A tanulmány témái: Az e heti tanulmányunk három főbb témára összpontosít:**

1. Isten kedvét leli teremtményeiben, ami mutatja, mennyire értékesek vagyunk a szemében: mennyei Atyánk számára mindenki drága, felmérhetetlen értékű. Ezért gyönyörködik és leli kedvét fiaiban és lányaiban, amikor megtérnek és Őt keresik. Lukács 15 példázatai azt emelik ki, milyen nagy öröme van Istennek egy bűnös ember megtérésén, és hogyan ünnepel, amikor ez megtörténik. Kedvét leli megmentésünkben, ami mutatja, mennyire értékesek vagyunk a szemé­ben.
2. Isten öröme az embernek is okot ad arra, hogy örüljön és dicsőítse Istent, hiszen Ő túlcsorduló örömmel akarja betölteni szívünket. Örömét leli abban, ha az emberek boldogan dicsőítik Őt. Hívja népét, hogy tapasztalja a benne való örömöt, miközben imában és énekben dicsőítik Őt. Ez segít elképzelni, hogy milyen lesz az Ő öröme, amikor együtt lehet majd népével.
3. Krisztusra van szükségünk ahhoz, hogy Isten kedvére éljünk: az Ige arra hív minket, hogy dicsőítsük Istent, ajánljuk fel lelki áldozatainkat dicsőítéssel! Ne lankadjunk a jó cselekvésében és a bizonyságtevésben! Mindezt csak Krisztus közbenjárói szolgálata által tudjuk megtenni. Hisszük, hogy Istent dicsőíteni csak Krisztus értünk végzett munkája által tudjuk.

**Gyakorlati alkalmazás: Isten gyönyörködik teremtményeiben, és ez azt bizonyítja, milyen értékesek vagyunk az Ő szemében, milyen nagyra értékeli az egész teremtettséget. Hogyan értékelhetünk mi is ennyire minden egyes embert?**

#### Kommentár

**1. Isten gyönyörködik teremtményeiben, és ez azt mutatja, hogy értékesek vagyunk a szemében.**

A tékozló fiú példázata figyelemre méltó módon szemlélteti, milyen értékesek vagyunk Isten számára. Lukács 15. fejezetében a zúgolódó farizeusoknak mondott (Lk 15:2) mindhárom példázata azt hangsúlyozza, milyen nagy értéke van az (elveszett) embereknek Isten szemében. Fontos megjegyezni, hogy a farizeusok és írástudók nem láttak semmilyen értéket azokban, akiket Jézus jó szívvel fogadott (Lk 15:2). Ellen G. White rámutat, hogy „a farizeusok csak megvetették és elítélték őket. Krisztus pedig Istennek az atyai háztól elidegenedett, de az Atya által el nem felejtett gyermekeit üdvözölte bennük” (Krisztus példázatai. Budapest, 1999, Advent Kiadó, 123. o.).

A három példázat által Jézus megfeddte az elutasító magatartást. Azt hangsúlyozta, milyen öröme van Istennek az elveszettek visszanyerésében és elfogadásában. Más szóval, az öröm kifejezése a példázatokban azt mutatja, mennyire értékes az, aki elveszett. Az elveszett juh példázatában a pásztor fáradhatatlanul keresi az elveszettet, „mígnem megtalálja” (Lk 15:4), „és ha megtalálta, örömmel felveszi a vállára”, és úgy tér vissza (Lk 15:5). Minél inkább felfogjuk, mennyire örül a pásztor, annál inkább érzékeljük, mennyire értékes szemében az elveszett juh. A pásztor túláradó örömet és boldogságot érez, ezért hívja a szomszédait és barátait, hogy örüljenek vele (Lk 15:6).

Ugyanez jelenik meg a másik két példázatban is. Az elveszett érme esetében az asszony gondosan keresi az érmét, „amíg meg nem találja” (Lk 15:8). Aztán örömében hívja szomszédait és barátait, hogy örüljenek vele (Lk 15:9). Ami pedig a három példázat csúcspontját, a tékozló fiú példázatát illeti, a tékozló fiú nem elveszett, hanem tudatos, eltökélt lépésekkel távozott otthonról. Kezdetben nem mérte fel döntéseinek valódi következményeit. Amikor végül észhez tért, ráébredt, hogy bűne miatt elvesztette méltóságát és értékét az atyja szemében: „nem vagyok már méltó arra, hogy fiadnak nevezz” (Lk 15:19).

Az atya azonban nem azt tette, amire a fia joggal számított, hanem „odafutott, nyakába borult, és megcsókolta” (Lk 15:20). Ami pedig még meglepőbb, nem ez volt a jó szándék és öröm egyetlen kifejezése az atya részéről. Figyelmen kívül hagyva a fiú kérését, hogy úgy fogadja vissza, mint szolgái közül egyet, megparancsolja a szolgáknak, hozzák elő „a legszebb ruhát… gyűrűt a kezére és sarut a lábára” (Lk 15:22)! De ez még mindig nem elég. A legszebb ruhákat adatja rá, és ünnepséget rendez a tiszteletére: „Hozzátok a hízott borjút, vágjátok le, együnk most és vigadozzunk” (Lk 15:23). Röviden: az atya nemcsak visszafogadta a fiút, hanem örült is a hazaérkezésének.

**A tékozló fiú példázatában ugyanazt a mintát azonosítottuk be, mint az elveszett juh és az elveszett érme példázatában: az elveszettet megtalálták, és emiatt nagy az öröm. A tékozló fiú példázata azonban ennél egy lépéssel tovább megy, mikor az idősebb fiú megkérdőjelezi az ünneplés jogos voltát (Lk 15:28-30). Ez azért fontos, mert szemlélteti a farizeusok viselkedését, amit a fejezet eleje megemlít (lásd Lk 15:2). Ahogy a példázatban az idősebb fiú, a farizeusok is erős kritikával illették azt, hogy Jézus bűnösöket fogad az asztalához, közösséget vállal és együtt ünnepel velük. Ez a kritikus lelkület mutatja, mennyire lenézték azokat az embereket, akiket Jézus jó szívvel fogadott. A példázat azt tanítja, hogy milyen nagyra értékeli Isten a gyermekeit, és micsoda ünnepet rendez, amikor megtérnek és Őt keresik. Emiatt végződik a példázat az atya válaszával, amelyet idősebb fia ítélkező szavaira mond: „Vigadnod és örülnöd kellene hát” (Lk 15:32). Az angol NKJV fordítás szerint ez így hangzik: „Jogos volt, hogy vigadjunk és örüljünk.”**

Az eredeti görög szó, amelyet „jogos”-nak fordítottak, a dei ige, ami szó szerint azt jelenti: „szükségszerű”, „muszáj”, „kell valamit tenni”, illetve hangsúlyozza, hogy „valaminek meg kell történnie, mert úgy helyes, úgy illik” (lásd Frederick W. Danker és mások: A Greek-English Lexicon of the New Testament and Other Early Christian Literature. Chicago, 2000, University of Chicago Press, 214. o.). Egyes bibliafordítások így adják vissza ezt a kifejezést Lk 15:32-ben: „illő volt”, „így volt helyes”, „ezt kellett tenni”. Ennek a szóhasználatnak a fontos üzenete az, hogy nagyon értékes az, aki elveszett, de megtaláltatott. Ebből a szempontból hangsúlyos az atya mondata: vigadnunk „kellett”. Nem is lehetett mást tenni annak fényében, hogy milyen értékes az, akit megtaláltak. Az előző két példázathoz hasonlóan itt is az a helyzet, hogy az apa nem akar egyedül ünnepelni. Bevonja a szolgákat (Lk 15:22-27), és együttérzésétől indíttatva az idősebb fiát is kérleli, hogy vegyen részt az ünneplésben. A tékozló fiú nemcsak „a te fiad”, hogy az idősebb testvér szavaival éljünk (Lk 15:30), hanem ahogy az atya mondja: „a te testvéred” (Lk 15:32).

Tehát Jézus példázatai Lukács 15-ben azt tanítják, hogy Isten örül fiai és lányai üdvösségének, mert nagyon értékesek a szemében. Nemcsak azt szeretné, hogy érezzük: mennyire értékel, szeret és örül nekünk, hanem velünk akarja ünnepelni (és teljes szívből értékelni) testvéreink megváltását, hazatérését.

**2. Isten öröme az embernek is okot ad az örömre és dicsőítésre.**

Sof 3:17 és Zsolt 149:4 versei összecsengenek, Isten örömét hangsúlyozzák. A 149. zsoltár arra hív, hogy örömmel dicsőítsük Istent: „Örvendezzen Izráel az ő teremtőjében; Sion fiai örüljenek királyuknak” (Zsolt 149:2)! A zsoltár megerősíti, hogy az öröm kétirányú. Isten örül népének, és gyermekeit is hívja, hogy tapasztalják az örömöt benne, amikor örömmel dicsőítik Őt. Sof 3:14 is arra inti Isten népét, hogy örömmel énekeljen dicséretet az Úrnak: „Ujjongj, Sion leánya, harsogj, Izráel, örvendj és vigadj teljes szívedből, Jeruzsálem leánya!”

Ezt a felhívást követi Sof 3:17-ben az a gondolat, hogy a hatalmas, szabadító Isten népe között van, és „nagy örömmel örül neked, megújít szeretetével, ujjongással örvendezik neked.” Míg a 149. zsoltárban Isten öröme adja az okot az embereknek dicsőítésre és örömre, Sofóniás 3-ban a nevének adott dicsőítés vetíti előre Isten jövőbeni ujjongását és örömét, amikor majd népe között lehet.

**3. Krisztusra van szükségünk ahhoz, hogy Isten örömére élhessünk.**

A Szentírás Isten dicsőítésének többféle módjára buzdít (lásd pl. Zsid 11:5-6; 2Kor 5:9; Kol 1:10; 1Thessz 4:1). Zsid 13:15 bátorít, hogy folyamatosan ajánljuk fel Istennek lelki áldozatainkat. Dicsérete és hálánk kifejezése legyen mindig az ajkunkon, és legyen szokásunk a jó cselekvése és a bizonyságtevés. A következő vers így zárul: „mert Isten ilyen áldozatokban gyönyörködik” (Zsid 13:16). Figyelemre méltók Zsid 13:15 első szavai: nem magunktól kell felajánlanunk ezeket az áldozatokat. A dicséret áldozatát „általa”, vagyis Jézus által kell felajánlanunk. Más szóval, saját dicséreteinkkel és jó cselekedeteinkkel nem vagyunk képesek Isten kedvében járni. Csakis Krisztus által ajánlhatjuk fel lelki áldozatainkat – dicséretünket és tetteinket, amelyek tetszenek Istennek.

#### Gyakorlati alkalmazás

Az embereknek különleges értéke van. Azért vagyunk értékesek, mert Isten a saját képmására teremtett bennünket. Csodálatos arra gondolni, hogy számára drágábbak vagyunk, mint azt el tudnánk képzelni. Ezt a gondolatot szem előtt tartva beszéljük meg az alábbi kérdéseket:

1. Hogyan bizonyíthatja a tiszteletünk és a szeretetünk, hogy az emberek mennyire értékesek Isten szemében?
2. Hogyan mutatkozik meg a vallásos emberek részéről, ha alig becsülik mások méltóságát és értékét?
3. Akik szeretik Istent, azok szeretnék tudni, miként járjanak a kedvé­ben. Valójában hogyan járhatunk a kedvében? Összefügg-e a mások értékelése azzal, hogy Isten mennyire örül népe üdvösségének?
4. Mit tehetünk azért, hogy minden embert megbecsüljünk, örüljünk az üdvösségének, és hirdessük Isten jóságát és állhatatos szeretetét?
5. Mondjunk egy gyakorlati példát arra, hogyan teszi lehetővé számunkra Krisztus közbenjárása azt, hogy cselekedeteinkkel kedveskedjünk Istennek!

---

#### Ellen G. White idézetek

Jézus élete, „Kik az én testvéreim?” című fejezet.