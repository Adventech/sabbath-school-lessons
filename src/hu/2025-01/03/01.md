---
title:  Isten Tetszésére
date:  11/01/2025
---

### E heti tanulmányunk
Ézsaiás 43:4; Zofóniás 3:17; Márk 9:17-29; Lukács 15:11-32; Róma 5:8; 8:1; Efezus 5:25-28

> <p></p>
> „Veled van az ÚR, a te Istened, ő erős és megment. Nagy örömmel örül neked, megújít szeretetével, ujjongással örvendezik neked” (Zof 3:17, ÚRK).

Képzeljük el a következő jelenetet: apák napján egy ötéves kisfiú ügyetlenül becsomagolt ajándékkal áll az apukája elé, és boldogan nyújtja át a csomagot.

Most képzeljük el, hogy az apukája ezt mondja neki: „Fiam, nem érdekel az ajándékod, úgysem tudsz olyat adni, aminek örülnék. Hiszen bármit megszerezhetek magamnak. Egyébként is, vagy az én pénzemből vennéd, vagy az én pénzemből vett dolgokból készítenéd. Tartsd meg magadnak, nincs rá szükségem, nem kell, de azért szeretlek!” – Jaj!!

Mit gondolsz az apa reakciójáról? Olyan szavak jutnak az eszünkbe, hogy „szívtelen”, „rideg”, „érzéketlen”. Isten vajon így viszonyul hozzánk? Tehetünk egyáltalán bármit a kedvére? Nehéz elképzelni, de valóban élhetünk Isten tetszésére, annak ellenére, hogy bűnbe süllyedt és rosszra hajló emberek vagyunk! Más szóval, Isten nem úgy néz ránk vagy a neki vitt ajándékainkra, mint ez a képzeletbeli apa. Ellenkezőleg! Képes örömét lelni bennünk, de csak Krisztus által.

---

#### Ellen G. White idézetek

Az evangélium dicsőségének alapja az elbukott emberi nemzetség isteni képmásra való helyreállításának elve a jóindulat szüntelen megnyilatkozása révén. Ez a munka már a mennyei udvarokban elkezdődött. Isten ott határozta el, hogy szeretetének tagadhatatlan bizonyítékait az ember rendelkezésére bocsátja. „Mert úgy szerette Isten e világot, hogy az ő egyszülött Fiát adta, hogy valaki hiszen őbenne, el ne vesszen, hanem örök élete legyen.” (Jn 3:16)

Isten irgalmat tanúsított az emberiség iránt, ezért az Atya, a Fiú és a Szentlélek lefektették a megváltási tervet. E terv teljesedése érdekében született meg a döntés, hogy Isten egyszülött Fia, Jézus Krisztus feláldozza önmagát a bűnösökért. Vajon milyen mértékkel mérhető le ennek a szeretetnek a mélysége? Isten olyan intézkedéseket hozott, hogy az ember ne mondhassa, hogy Ő tehetett volna többet is. Krisztussal együtt a menny összes kincsét odaadta, hogy az ember megmentése semmiben se szenvedjen hiányt. Itt olyan szeretet mutatkozott meg, amelynek a csodálata kimondhatatlan hálával tölti be az emberi szívet. Ó, micsoda szeretet, semmihez sem fogható szeretet! Ezt csodálva a lélek megtisztul minden önzéstől. A tanítványt önmaga megtagadására készteti, és arra, hogy vegye fel a keresztet, és kövesse a Megváltót. – Counsels on Health, 222. o.

Krisztus, Isten iránti bizalmunkat erősítve, arra tanít, hogy új néven szólítsuk meg Istent. Olyan néven, amely az emberi szív legdrágább kapcsolataival fonódik egybe. Abban a kiváltságban részesít, hogy a végtelen Istent Atyánknak szólíthatjuk. Ez a név, ha neki és róla mondjuk, iránta érzett szeretetünk és bizalmunk jele, velünk való kapcsolatának és törődésének záloga. Az Atya szívesen hallja e nevet, ha segítségét és áldását kérve mondjuk. […]

Isten úgy tekint ránk, mint gyermekeire. Kiemelt a világból, kiválasztott, hogy a királyi család tagjai, a mennyei király fiai és leányai legyünk. Arra kér, hogy jobban bízzunk benne, mint a gyermek földi atyjában. A szülők szeretik gyermekeiket, de Isten szeretete nagyobb és mélyebb az emberi szeretetnél. Isten szeretete végtelen. – Krisztus példázatai, 141–142. o.

Sóvárogj a Mester megdicsőítésére! Csiszold jellemed minden kedvező vonását! A jellemépítés minden fokán Isten tetszésére kell élned. És ez lehetséges. Hiszen Énókh is Isten tetszésére élt romlott társai között. Ma is vannak Énókhok.

Tarts ki, mint Dániel, a becsületes államférfi, akit semmilyen kísértés nem tudott megrontani! Ne okozz csalódást annak, aki saját életét áldozta fel, hogy eltörölhesse bűneid! Ezt mondja: „Nálam nélkül semmit sem cselekedhettek.” (Jn 15:5) Ezt ne felejtsd el! Hibáidon biztosan győzni fogsz, ha belátod őket, és meglátod bennük a vészjelet. Így tudsz – Megváltódat megdicsőítve, az ellenségnek pedig csalódást okozva – a kudarcból győzelmet kovácsolni. – Krisztus példázatai, 332. o.