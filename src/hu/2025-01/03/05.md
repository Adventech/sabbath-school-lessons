---
title:  Élő Kövek
date:  15/01/2025
---

A szent Isten hogyan lelheti az örömét bennünk, bűnös teremtményekben?

`Olvassuk el Róm 5:8 és 8:1 verseit! Ezek szerint hogyan tekint ránk az Úr?`

Isten a kegyelmét árasztja az emberekre, még mielőtt ők felelnének rá. Mielőtt mi bármit mondhatnánk vagy tehetnénk, Ő felénk nyújtja a kezét, lehetőséget ad rá, hogy elfogadjuk vagy visszautasítsuk szeretetét. „Isten pedig a hozzánk való szeretetét abban mutatta meg, hogy Krisztus meghalt értünk, amikor még bűnösök voltunk” (Róm 5:8, ÚRK; vö. Jer 31:3). Mi pedig megbékélhetünk vele, sőt kedvesek is lehetünk a szemében a Megváltó munkájába vetett hit által.

`Vessük össze Zsid 11:6 és 1Pt 2:4-6 verseit! Hogyan lehetünk kedvesek Isten szemében?`

Isten közbelépése nélkül a bűnbe süllyedt ember nem lenne képes semmi értékeset vinni neki. Krisztus munkája által Ő azonban utat biztosított nekünk, kegyelméből és irgalmából. „Jézus Krisztus által” áldozhatunk „lelki áldozatokkal… amelyek kedvesek Istennek” (1Pt 2:5). „Hit nélkül pedig lehetetlen Istennek tetszeni” (Zsid 11:6), viszont Krisztus közbenjárói munkája révén Isten készségessé „teszi” a hívőket „minden jóra, hogy cselekedjétek az ő akaratát, azt munkálva bennünk, ami kedves előtte Jézus Krisztus által, akinek dicsőség örökkön örökké. Ámen” (Zsid 13:21, ÚRK). Aki hittel válaszol Istennek, az igaznak számít előtte – Krisztus közbenjárására, hiszen egyedül az Ő igazsága elfogadható Isten előtt. Krisztus közbenjárására méltónak számít az, aki válaszol Isten szeretetből fakadó kezdeményezésére (Lk 20:35), azt Isten elváltoztatja az Ő hasonlatosságára (1Kor 15:51-57; 1Jn 3:2). Nemcsak értünk, hanem bennünk is végzi megváltó munkáját.

`Miért különösen bátorító tudni, hogy Krisztus közbenjár értünk a mennyben?`

---

#### Ellen G. White idézetek

Nem bátorít kételkedésre. Az Úr újra meg újra kinyilvánítja hatalmát és kegyelmét, amiből meg kell tanulnunk, hogy minden körülmények közt jobb a hitet ápolnunk, a hitnek hangot adnunk, hit által cselekednünk. Ne engedjük meggyöngíteni szívünket és kezünket gyanakvó gondolatokra való hallgatással, hogy a kétség és bizalmatlanság magját hintsék el szívünkben (Zsid 3:12).

Az Úr együttműködik az akarattal és a tevékenységgel is. Az ember előjoga és kötelessége szaván fogni Istent, személyes üdvözítőjeként hinni Jézusban, és készségesen, azonnal engedelmeskedni Isten kegyelmes javaslatainak. A Szentírás isteni utasításait azért tanulmányozza, hogy elhiggye és engedelmeskedjék neki. Ne az érzéseire alapozza hitét, hanem Isten szavára és a bizonyítékokra. – A Te Igéd igazság, 7. köt., 927. o.

Isten mindent megtett, amit megtehetett, hogy kinyilvánítsa irántad való nagy szeretetét és irgalmát. „Úgy szerette a világot, hogy egyszülött Fiát adta, hogy ha valaki őbenne hisz, el ne vesszen, hanem örök élete legyen.” Nyugodjatok meg Isten szeretetének bizonyosságában… Isten nem azért szeret minket, mert mi előbb szerettük Őt; hanem „amikor még bűnösök voltunk”, Krisztus meghalt értünk, teljes és túláradó biztosítékot szerezve megváltásunkra. Noha engedetlenségünk által kiérdemeltük Isten nemtetszését és ítéletét, mégsem hagyott el minket, hogy egyedül, véges erőnkkel tusakodjunk az ellenséggel. Mennyei angyalok vívják értünk csatáinkat, és ha együttműködünk velük, győzedelmeskedhetünk a gonoszság erői felett. Ha közel hajolunk hozzá hitben, Ő is közel hajol hozzánk, családjába fogad, és fiainak, leányainak nevez minket. – Isten fiai és leányai, 53. o.

Az Atya és Krisztus kezdettől fogva tudott Sátán hitehagyásáról és Ádámot bűnbeejtő, megtévesztő csalásáról. A megváltási terv azért készült, hogy újabb lehetőséget kínáljon az elbukott emberiségnek a bűntelen életre. Krisztus a teremtéstől kezdve megbízást kapott a közbenjárói szolgálatra. Öröktől fogva Ő volt helyettesünk és kezesünk. Már a világ teremtése előtt eldőlt, hogy Krisztus isteni voltát emberibe kell burkolnia. „Testet alkottál nékem” (Zsid 10:5) – mondja Krisztus. […]

A megváltás munkája abban állt, hogy emberi létet adjon Krisztusnak, hogy az elbukott emberiség eggyé válhasson az Istenséggel. Krisztus egyrészt azért vette fel az emberi természetet, hogy az emberek eggyé lehessenek vele, miként Ő is egy az Atyával, hogy Isten úgy szerethesse őket, mint egyszülött Fiát; másrészt pedig azért, hogy az emberek isteni természet részeseivé lehessenek, és életük teljessé váljon Őbenne. – Szemelvények Ellen G. White írásaiból, 1. köt., 250. o.