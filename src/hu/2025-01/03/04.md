---
title:  Istennek Tetsző Módon?
date:  14/01/2025
---

Hogyan lehetséges az, hogy a világegyetem Istene örömét leli egyszerű emberekben, a valószínűleg végtelen univerzum egy parányi bolygóján élő, gyorsan tovatűnő protoplazma-halmazokban? Hogy lehet, hogy az emberek ennyire fontosak a Mindenható számára, akinek nincs szüksége semmire? Ezeket a kérdéseket két nézőpontból lehet vizsgálni. Először is, hogyan képes Isten örömét lelni valamiben? Másodszor pedig, bűnös létükre hogyan okozhatnak neki örömet az emberek? Ma az első szempont lesz a tanulmányunk témája, holnap pedig a második.

`Olvassuk el Zsolt 149:4, Péld 15:8-9 és Ézs 43:4 verseit! Hogyan leli örömét Isten a népében?`

Amint részben már a tegnapi szakaszban is láttuk, Isten örömét leli az emberekben, mert szeretetével a javunkat keresi, mint aki őszintén szeret valakit és törődik vele.

Az viszont bántja, ha népe rosszat tesz. Péld 15:8-9 szakasza szerint „az istentelenek áldozata”, „útja” „gyűlöletes az Úr szemében”, „az igazak könyörgése pedig kedves neki… szereti azt, aki követi az igazságot” (ÚRK). Ez a rész tehát nemcsak azt mutatja, hogy Isten nemtetszéssel figyeli a rosszat, hanem azt is, hogy a jóság kedves számára. Közvetlen a kapcsolat az isteni öröm és a szeretet között, ami az egész Szentírásban megmutatkozik.

Zsolt 146:8 szerint „szereti az Úr az igazakat.” 2Kor 9:7 megjegyzi, hogy „a jókedvű adakozót szereti az Isten.” Figyeljük meg először is, hogy mit nem mondanak ezek a versek! Nem azt mondják, hogy Isten csak az igazakat, csak a jókedvű adakozókat szereti, mert Ő mindenkit szeret. E verseken azonban mindenképpen átüt az az üzenetet, hogy Isten különleges értelemben szereti „az igazakat” és „a jókedvű adakozókat”. Péld 15:8-9 adja meg a kulcsot: abban az értelemben szereti őket, hogy a kedvét leli bennük.

`Gondolkozzunk el azon, hogy milyen szoros kapcsolatnak kell lennie a menny és a föld között, ha Isten, a világmindenség Teremtője ilyen meghitt, bensőséges módon, még érzelmileg is kötődik hozzánk! Minek a reményét találjuk ebben a gondolatban, különösen nehéz időkben?`

---

#### Ellen G. White idézetek

Imáinkat ne csak Krisztus nevében mondjuk el, hanem a Szentlélek sugallata szerint is. Ez a magyarázata annak, hogy a „Lélek esedezik miérettünk kimondhatatlan fohászkodásokkal” (Róm 8:26). Az ilyen imára Isten örömmel felel. Amikor buzgósággal és mélységes áhítattal Krisztus nevében imát rebegünk, ez az áhítat, amelyet Isten ébresztett, biztosítja a választ imánkra, – „véghetetlen bőséggel… feljebb, hogynem mint kérjük vagy elgondoljuk” (Eféz 3:20).

Krisztus így szólt: „Amit könyörgéstekben kértek, higgyétek, hogy mindazt megnyeritek, és meglészen néktek.” „Akármit kértek majd az én nevemben, megcselekszem azt, hogy dicsőíttessék az Atya a Fiúban.” János, a szeretett apostol a Szentlélek sugallatára nagyon érthetően és mély meggyőződéssel mondja: „Ha kérünk valamit az Ő akarata szerint, meghallgat minket: és ha tudjuk, hogy meghallgat bennünket, akármit kérünk, tudjuk, hogy megvannak a kéréseink, amelyeket kértünk Őtőle.” (Mk 11:24; Jn 14:13; 1Jn 5:14–15) Tehát ostromold kéréseddel az Atyát Jézus nevében! Az Atya becsüli ezt a nevet. – Krisztus példázatai, 147. o.

Ebben a veszedelmes időben tüzes imádságra van szükség, mely komoly hittel és Istenre való hagyatkozással párosul, amikor Sátán Isten népére veti árnyékát. Mindenki tartsa emlékezetben, hogy Isten örömét leli népe könyörgéseiben. Az elhatalmasodó bűn elszántabb imára indít, Isten pedig ígéretet tett az éjjel és nappal hozzá kiáltó választottai védelmezésére, ha hosszútűrő is irántuk. […]

Olyan hálás vagyok azért, hogy figyelmünket elfordíthatjuk a körülöttünk levő nehézségekről és az Isten népére váró elnyomásról, és hogy feltekinthetünk a világosság és hatalom egére. Ha Isten, Krisztus és a mennyei lények oldalára állunk, a Mindenható széles pajzsa lesz fölöttünk, Izráel magasságos Istene lesz segítőnk, és nem lesz okunk a félelemre. Akik bántani akarják Isten népét, az Ő szeme fényének akarnak ártani. – Szemelvények Ellen G. White írásaiból, 2. köt., 372–373. o.

Jézus a nagy világosság, amely kiárad minden földre született emberre. Az egész menny részt vesz abban a nagy küzdelemben, amely dúl itt a földön az igazság és a tévelygés, a világosság és a sötétség között. A világosság hatalmas forrása szüntelenül ragyog, és akik belekapaszkodnak sugaraiba, és e sugarakat másokra is tükrözik, e sötét világban a világosság hordozóivá válnak. Isten nem kedveli, amikor megengedjük elménknek, hogy tökéletlenségünkön időzzön, folyton siránkozzon saját állapotunk miatt, és csak a vétkeinkre, hibáinkra szegezze a szemünket. Jöjj Jézushoz! Ő a világ Világossága. Kapaszkodj hit által az Ő erejébe, és békülj meg vele. Továbbra is a gyengeségedről fogsz beszélni? Semmiképp sem, hiszen ezt kedveli az ellenség. Inkább összpontosíts arra a nagy segítségre, amit felkínált Jézus, a te Üdvözítőd! – Australian Union Conference Record, 1907. május 6.