---
title:  Nagy Örömmel
date:  13/01/2025
---

Valóban nem tudjuk egészen elképzelni, hogy Isten felbecsülhetetlen értéknek tart minden egyes embert, ezért örül annyira egyetlen megtérőnek is.

`Olvassuk el Zof 3:17 versét! Milyen megvilágításba helyezi ez az ige a tékozló fiú példázatát?`

Zof 3:17 verse kihangsúlyozza, hogyan örül megváltott népének Isten. A héber nyelvnek az örömre vonatkozó szinte minden szavát besűríti ebbe az egyetlen versbe, Istennek a megváltott nép feletti öröméről írva. Mintha nem is lehetne egészen bemutatni hatalmas örömét azon a napon.

Figyeljük meg azt is, hogy hol van Isten a vers szerint: népe között. A szeretetkapcsolatból származó megbékélés miatt van a népe között, mint az apa, aki már távolról észreveszi a fiát és odaszalad hozzá.

Ézs 62:4 verse hasonló képet fest a házasság hasonlatával. Isten majd úgy hívja népét, hogy „én gyönyörűségem”, a földet pedig: „Férjnél van” (ÚRK, RÚF)! Miért? A szöveg szerint azért, mert „gyönyörködik benned az ÚR, és országodnak férje lesz” (ÚRK). Örömének csúcspontja a helyreállítás napja lesz, amikor végre magához fogadja övéit, örül nekünk, mint az apa a tékozló fia visszatértekor.

`Mit fejez ki Ef 5:25-28 szakasza a szeretetről, amit nekünk is tükröznünk kell?`

Ez a szakasz arra kéri a férjeket, hogy úgy szeressék feleségüket, „amint Krisztus is szerette az egyházat, és önmagát adta érte”, „mint a saját testüket” (Ef 5:25, 28, ÚRK). Ezek a versek nemcsak arra világítanak rá, hogy a férj önzetlen, önfeláldozó szeretettel viseltessen a felesége iránt, hanem arra is, hogyan szereti népét (az egyházat) Krisztus: mint önmagát.

---

#### Ellen G. White idézetek

„Amint örül a vőlegény a menyasszonynak, akként fog néked Istened örülni.” „Ő megtart; örül te rajtad örömmel, hallgat az Ő szerelmében, énekléssel örvendez néked.” (Ésa 62:5; Sof 3:17) A menny és a föld az Atyával együtt örvendezve énekli: „Mert ez az én fiam meghalt, és fel­támadott; elveszett, és megtaláltatott.” – Krisztus példázatai, 207. o.

Mind az Ó-, mind az Újszövetség felhasználja a házassági kapcsolatot a Krisztus és népe között fennálló gyöngéd és szent egység szemléltetésére. Jézus gondolataiban az esküvői szertartás öröme előremutatott arra a boldog napra, amikor menyasszonyát hazaviszi atyja házába, és a megváltottak a Megváltóval együtt ülnek le a Bárány menyegzői vacsorájához. Így szól: „Amint örül a vőlegény a menyasszonynak, akként fog néked Istened örülni. […] Nem neveznek többé elhagyatottnak, […] hanem így hívnak: én gyönyörűségem; […] mert az Úr gyönyörködik benned.” (Ésa 62:5, 4) „Örül terajtad örömmel, hallgat az ő szerelmében, énekléssel örvendez néked.” (Sof 3:17) Amikor János apostol mennyei dolgok látomását kapta, így írt: „És hallám mintegy nagy sokaság szavát, és mintegy sok vizek zúgását, és mintegy erős mennydörgések szavát, mondván: Alleluja! Mert uralkodik az Úr, a mi Istenünk, a Mindenható. Örüljünk és örvendezzünk, és adjunk dicsőséget néki, mert eljött a Bárány menyegzője, és az ő felesége elkészítette magát. […] Boldogok azok, akik a Bárány menyegzőjének vacsorájára hivatalosak.” (Jel 19:6–7, 9) – Jézus élete, 151. o.

Tűzzük ki célul, hogy – amennyire csak lehetséges – a jellemünkbe épüljön minden kedvesség, s megtegyünk minden szívességet, ami megtehető a körülöttünk levők érdekében. A nyájas szavak sohasem hangzanak hiába. Jézus mint őhozzá intézetteket jegyzi fel ezeket. Hintsétek a nyájasság, a szeretet, a gyöngédség magját, s azok majd kivirágoznak és gyümölcsöt teremnek. […]

„Krisztus is szeretett minket – írja Pál apostol –, és adta magát érettünk ajándékul és áldozatul Istennek, kedves jó illatul.” Ez Krisztus életajándékának értünk hozott áldozata, hogy azzá válhassunk, amivé akarja – képviselőivé. Hogy jellemének illatát árasszuk, az Ő tiszta gondolatait, isteni vonásait fejezzük ki, amit megszentelt emberi élete mutatott meg, hogy láthassuk Őt emberi formájában. Így megértve Isten csodás tervét, az a vágy támadjon bennünk, hogy Krisztushoz hasonlóvá legyünk. Tiszták, szeplőtlenek, teljesen Istennek tetszők, folt és ránc vagy más efféle nélkül valók. – A Te Igéd igazság, 6. köt., 1118. o.