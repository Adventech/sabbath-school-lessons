---
title:  A Kozmikus Küzdelem Jellege
date:  27/02/2025
---

Megnéztünk olyan bibliai szakaszokat, amelyek az Isten és Sátán közötti kozmikus küzdelemről szólnak. Hogyan lehetséges egyáltalán ez a küzdelem? Hogyan szállhat bárki szembe a végtelen hatalmú Istennel? Amennyiben csupán erő kérdése volna, a harc már azelőtt véget ért volna, hogy elkezdődött. Ezért másfajta konfliktusról lehet szó. A Szentírás kinyilatkoztatja, hogy a küzdelem Isten jelleme körül dúl – hiszen az ördög súlyos rágalmakat terjeszt Istenről, hogy például Ő nem csak jóságos és szeretettel teljes. Az ilyen állításokat nem lehet erővel vagy brutális hatalommal cáfolni, hanem csak a két fél jellemének összehasonlításával. „Isten igazságosan kezelte a bűnt. Sátán viszont azt a módszert alkalmazta, ami Istentől távol állt: a hízelgést és a csalást. Meg akarta hazudtolni Isten szavát, és az angyalok előtt hamis színben tüntette fel kormányzási módszereit. Azt állította, hogy Isten nem jár el igazságosan, amikor törvényeket és szabályokat ró a menny lakosaira; hogy a meghódolás és engedelmesség megkövetelésével csupán a maga dicsőségét keresi. Ezért be kellett bizonyítani a menny lakói és az egész világegyetem előtt, hogy Isten kormányzása igazságos, törvénye tökéletes. Sátán úgy tüntette fel, hogy egyedül ő akarja a világegyetem javát szolgálni. Mindenkinek meg kellett azonban látnia a bitorló jellemét és valódi céljait. Időt kellett adni ahhoz, hogy gonosz cselekedeteivel leleplezze önmagát” (Ellen G. White: A nagy küzdelem. Budapest, 2020, Advent Kiadó, 428. o.).

`Olvassuk el Jn 8:44-45 és Jel 12:7-9 verseit! Mit tudhatunk meg ezekből a szövegekből az ördög jelleméről és stratégiájáról?`

Kezdettől fogva az volt az ördög terve, hogy megpróbálja elhitetni a teremtményekkel: valójában Isten nem igazságos és szeretettel teljes, a törvénye az elnyomás eszköze, ami ártalmukra van. Nem is csoda, hogy Jézus ezt mondta róla: „hazug és hazugság atyja” (Jn 8:44). Önmagáról azonban így vallott: „azért jöttem e világra, hogy bizonyságot tegyek az igazságról” (Jn 18:37). Az volt a célja, hogy nyíltan szembeszálljon Sátán hazugságaival és rágalmaival, legyőzze, majd pedig végleg elpusztítsa az ördögöt, minden hatalmát (Zsid 2:14; 1Jn 3:8).

Jel 12:9-10 verseinek azonosítása szerint Sátán a 1) „régi kígyó”, 2) aki a menny­ben vádolja Isten népét, és 3) ő a sárkány, aki elhiteti az egész földet. Az „ördög” szó görög megfelelője azt jelenti, hogy „rágalmazó”. Ez is mutatja: a küzdelem akörül forog, hogy ki mit hisz – még Isten jelleméről is.

---

#### Ellen G. White idézetek

Mivel Isten kormányzatának alapja a szeretet törvénye, az összes teremtett lény boldogsága azon múlt, hogy tökéletes összhangban vannak-e a törvény nagyszerű elvével, az igazságossággal. Isten szeretetből fakadó szolgálatot kíván minden teremtményétől – olyan hódolatot, amely Isten jellemének megértéséből fakad. A Teremtő nem talál örömet a kikényszerített engedelmességben. Mindenkinek szabad akaratot ad, hogy önként szolgálhasson neki. – A nagy küzdelem, 493. o.

A hatalmasságok és a sötétség erői összegyűltek a kereszt körül, és a hitetlenség pokoli árnyékát vetették az emberek szívébe. Amikor az Úr ezeket a lényeket teremtette, hogy királyi széke előtt álljanak, akkor szépek és dicsőségesek voltak. Kedvességük és szentségük megfelelt magasrangú állásuknak. Isten meggazdagította őket bölcsességével, és körülövezte őket a menny teljes vértezetével. Az Úr szolgái voltak. Ki tudná azonban felismerni a bukott angyalokban a dicsőséges szeráfokat, akik egykor a mennyei udvarokban szolgáltak?

A sátáni erők összeesküdtek a gonosz emberekkel, és arra igyekeztek rávenni a népeket, hogy Krisztust tartsák a bűnösök vezérének, a legnagyobb bűnösnek, és tegyék Őt a megvetés tárgyává. Azokat, akik kigúnyolták Krisztust, mikor a kereszten függött, az első nagy lázadó lelkülete befolyásolta és töltötte el. Az első nagy lázadó aljas és felháborító beszédekkel árasztotta el őket, és ő ihlette gúnyolódásaikat. Mindezzel azonban Sátán semmit sem ért el. […]

Krisztus lehajtotta a fejét és meghalt, de rendíthetetlenül megtartotta hitét és Isten iránti engedelmességét. „És hallék nagy szózatot az égben, amely ezt mondja vala: Most lett meg az idvesség és az erő és a mi Istenünk országa és az ő Krisztusának hatalma; mert a mi atyánk­fiainak vádolója levettetett, ki vádolja vala őket éjjel és nappal a mi Istenünk előtt.” (Jel 12:10) – Jézus élete, 760–761. o.

Isten azért adta törvényét, hogy szabályozza a nemzetek, a családok és az egyének életét. Nincs olyan ember, aki akár a legapróbb és legtitkosabb gonoszságot követi el, mégis megmenekül a törvény vádjai alól. A hazugság atyjának minden ténykedése fel van jegyezve a mennyei könyvekben, és akik Sátán szolgálatára adják magukat, hogy tanítá­saikkal és gyakorlatukkal a hazugságait képviseljék az emberek előtt, a cselekedeteik alapján lesznek elítélve. Az Isten ellen elkövetett leg­apróbb támadásról is számot kell adni. Amikor majd az Úr kézbe veszi az igazság kardját, akkor azt a munkát fogja elvégezni, amit csak a menny szenvedő Istene tud megtenni. Lesújt igazsággal, mivel Isten messzemenően gyűlöli a bűnt.

Az igazság úgy, ahogy Jézusban található, fontos leckékre tanít bennünket. Megmutatja, hogy Isten szeretete mennyire széles, mély és végtelen, és megmutatja, hogy Isten hajthatatlan, és meg fogja büntetni a lázadókat, akik lábbal tiporták törvényét. Ez az isteni szeretet együtt munkálkodik az Ő igazságával. Képes mélyre nyúlni az emberi szenvedés és romlás mélységeibe, hogy fölemelje az elesetteket és elnyomottakat, akik hittel és megtérő szívvel ragaszkodnak az igazsághoz. – Lift Him Up, 158. o.