---
title: Tanítói melléklet
date: 28/02/2025
---

### Kozmikus küzdelem

#### Áttekintés

**Kulcsszöveg: 1Móz 3:15**

**Alapigék: 1Móz 3:1-4; Ézs 14:12-15; Ez 28:12-19; Mt 13:24-30; Jn 8:44; Jel 12:7-9**

**Bevezetés: A kozmikus konfliktus nap mint nap hatással van minden emberre és az egész világegyetemre. Sátán megpróbálja kisajátítani az Istent megillető imádatot, de végül vereséget szenved.**

**A tanulmány témái: Az e heti tanulmány három fő témára összpontosít:**

1. A kozmikus konfliktus nem két mindenható erő harca, középpontjában Isten jellemének erkölcsi tökéletessége áll. A konfliktusban nem két, egymástól független hatalom küzd végtelen háborúban, mivel Lucifer Isten teremtménye, aki úgy döntött, hogy megkérdőjelezi Teremtője jellemét.
2. A kozmikus konfliktus Isten népét is érinti: az egész világegyetem érzi a hatásait. A mennyben Krisztus volt Lucifer lázadásának elsődleges célpontja. A pusztában megkérdőjelezte, hogy Jézus Isten Fia. Jézus mégis győzedelmeskedett, és felhatalmazást kapott arra, hogy Isten fiaivá és leányaivá tegyen minket.
3. A kozmikus konfliktust nem lehetett elhamarkodottan megoldani: eljön a nap, amikor Isten véget vet a gonosznak. Addig a gonoszság beérik, és így az Isten kormányzata ellen felhozott hamis vádjait minden teremtmény valós fényében láthatja meg.

**Gyakorlati alkalmazás: Hogyan tehet még tudatosabbá Istenre hagyatkozásunkban, hogy nap mint nap szembesülünk a kozmikus konfliktus hatásaival?**

#### Kommentár

**1. A kozmikus konfliktus nem két mindenható erő harca.**

A különböző vallási és filozófiai körökben a kozmikus konfliktusnak különböző értelmezései léteznek. Egy elterjedt, nem keresztény változat a dualizmus. Ahogyan C. S. Lewis rámutat, a dualizmus „az a hit, amely szerint minden dolog mögött két egyenlő és független hatalom áll, az egyik jó, a másik rossz. A mindenség a csatatér, ahol a jó és a rossz vég nélküli harcukat vívják”. Azt mondani, hogy ezek az erők egyformán önállóak, azt jelenti, hogy „mindkettő öröktől fogva létezik” (Keresztény vagyok. Budapest, 2006, Harmat Kiadó, 66-67. o.). A Bibliában nem ilyen kozmikus konfliktusról olvasunk. Bibliai perspektívából nézve, akit ma Sátánnak neveznek, azt „Isten teremtette, és kezdetben jó volt, ám később rossz útra tért”. A keresztény nézet szerint is „a világmindenség egy harcmező”, de a dualizmussal ellentétben „azt nem gondolja, hogy ez a háború független erők küzdelme. Sokkal inkább azt tartja, hogy egy polgárháború, egy lázadás zajlik, és a világnak az a része, ahol élünk, lázadók megszállása alatt sínylődik” (i. m. 71. o.).

Tehát nem két független, mindenható hatalom közötti kozmikus konfliktus zajlik, hanem valójában egy teremtmény lázadt fel a Teremtő ellen. Az ámító kígyó szerepéről 1Mózes 3. fejezetében tanultak szerint akörül dúl a háború, hogy milyen Isten jelleme, ami a törvényében tükröződik. Más szavakkal: megbízható-e Isten? Hihetünk-e a szavának? Nyilvánvaló, hogy ez a két kérdés döntő fontosságú egy szeretetteljes kapcsolat szempontjából. Lehetetlen valódi és mély szeretetkapcsolatot kialakítani azzal, akiben nem bízunk.

Lucifer Isten elleni lázadása a mennyben kezdődött. Ézs 14:12-15-ben és Ez 28:12-19-ben olvashatunk róla, és tanulságos, ha ezeket a fejezeteket összehasonlítjuk 1Mózes 3. és Jelenések 12. fejezeteivel. Míg Ézsaiás és Ezékiel szakaszai közvetlenül Babilon, illetve Tírusz királyaira utalnak, „mindegyik szakaszban egy elmozdulás található a földi királyok helyi, történelmi birodalmától a mennyei természetfeletti birodalom felé, amely Lucifert/Sátánt és a nagy küzdelem kezdetét írja le” (Richard Davidson: A közelgő millennium kozmikus narratívája. Journal of the Adventist Theological Society. 11/1-2. szám, 2000, 107. o.). Lucifer/Sátán istenként akarja magát felmagasztalni. Pontosabban Isten fenséges státuszát és hatalmát akarja kisajátítani, szeretetteljes jellemét azonban nem, amit az is bizonyít, hogy csalással (Ez 28:16) és hazugsággal (1Móz 3:4; Jn 8:44) próbálja céljait elérni.

**2. A kozmikus konfliktus Isten népét is érinti.**

A kozmikus konfliktus Lucifer Isten elleni lázadásával kezdődött a mennyben, és végül az egész világegyetemre kiterjedt, az angyalokra (Jel 12:7-9) és az emberekre (1Mózes 3) is. Mivel Éva engedett az ördög kísértésének, Ádám pedig szándékosan követte őt, a küzdelem színtere a mi világunk lett. Az emberi életet ez a kozmikus küzdelem határozza meg. Nap mint nap szembesülünk valóságával és hatásaival. Nyilvánvaló, hogy ez a forgatókönyv Isten népének történetére is igaz.

Krisztus már a mennyben Lucifer lázadásának elsődleges célpontja volt (Jel 12:7; lásd még Ellen G. White: Pátriárkák és próféták. Budapest, 1993, Advent Kiadó, 1. fejezet, „Miért engedte meg Isten a bűnt?”). Sátán fokozott támadásainak elsődleges célpontja volt a pusztában a testté lett Krisztus, Megváltónk, a második Ádám, Isten népének új képviselője (Róm 5:14; 1Kor 15:22, 45).

A Krisztus megkísértéséről szóló rész előtt Lukács beszámol arról, hogy Isten megerősítette: „Te vagy az én szeretett Fiam, benned gyönyörködöm” (Lk 3:22)! Ez a keresztségéről adott beszámoló része, amit Jézus nemzetségi táblázata követ, akit úgy nevez: „József fia” (Lk 3:23), majd visszafelé haladva jut el oda, hogy Ádám, „Isten fia” (Lk 3:38). Ezen a háttéren az evangélium figyelmes hallgatója/olvasója felméri: pusztai kísértése kezdetén Sátán megkérdőjelezte, hogy Jézus valóban „Isten Fia”-e (Lk 4:3), noha egyértelműen az, mint azt az isteni hang néhány verssel korábban kijelentette. Ha a megkísértés elbeszélését közvetlenül megelőző nemzetségtáblázatban Ádámot tekintjük fontos támpontnak, akkor szembetűnő a hasonlóság a kígyó édeni kísértésével, ahol Éva szintén megkérdőjelezte (lásd 1Móz 3:1, 4), amit Isten egyértelműen kijelentett neki és a férjének: ha esznek a jó és a rossz tudásának fájáról, meghalnak. Néhány verssel korábban találunk utalást erre (lásd 1Móz 2:17).

Mindenesetre az evangéliumban a megkísértésről szóló elbeszélés jó híre az, hogy Jézusban, az új Ádámban az emberiségnek más története van. Míg Ádám elbukott, addig Jézus győzött. A kozmikus küzdelemben ez új távlatot nyitott Isten fiai és leányai számára, mert Krisztus az új Ádám, vagyis az emberi család új feje.

Máté evangéliumában a kísértésről szóló rész közvetlenül Jézus keresztségének elbeszélése után található. Míg Lukács Ádámra utal, Máté Izrael népére gondol. A nemzetségi táblázat olyan személyekre összpontosít, mint Ábrahám és Dávid (Mt 1:1-17). A gyermekek megölésére vonatkozó rendelet (Mt 2:13-16) Mózes történetét idézi. Az Izrael népével való összehasonlítás még hangsúlyosabbá válik, ha észrevesszük, hogy Jézus a pusztában minden alkalommal olyan választ adott, ami a Szentírás szerint Izrael pusztai tapasztalataira utal (5Móz 6:13, 16; 8:3). Ahol Izrael elbukott, ott Jézus győzött, ami új távlatokat nyit Isten népe előtt a kozmikus küzdelemben, mivel jelképesen Krisztus az új Izrael helyére lép.

**3. A kozmikus konfliktust nem lehetett elhamarkodottan megoldani.**

Mt 13:24-30-ban a búzáról és a konkolyról szóló példázat a kozmikus küzdelem jelenlétére utal. Az ellenség gyomot vet a búza (a jó mag) közé. Ez nemcsak gonosz, hanem megtévesztő cselekedet is, mivel minden olyan megmentő kísérlet, amely a gyomnövények azonnali kiirtására irányul, veszélyeztetheti a búzát (Mt 13:29). Ezért a szükséges szétválasztás majd csak az aratáskor, vagyis az utolsó ítélet idején történhet meg (Mt 13:30).

Ellen G. White beszámolója a mennyei nagy küzdelem kezdeti szakaszában ugyanazt a bibliai elvet követi, amelyet a búzáról és a konkolyról szóló példázat is hangsúlyoz. Amikor Ellen G. White elmagyarázza, hogy Isten miért nem pusztította el azonnal Sátánt, rámutat: „A csaló befolyása nem szűnt volna meg teljesen, és nem semmisült volna meg egészen a lázadás szelleme. A bűnnek be kellett érnie. Sátánnak az egész világegyetem érdekében, amelynek korszakai szünet nélkül peregnek, alaposabban ki kellett bontakoztatnia elveit, hogy az Isten kormányzása elleni vádját igazi megvilágításban lássa minden teremtett lény, és hogy Isten igazságossága, irgalma és törvényének változhatatlansága örökre vitán felül álljon” (A nagy küzdelem. Budapest, 2020, Advent Kiadó, 428. o.).

#### GYAKORLATI ALKALMAZÁS

Az osztályban vitassuk meg a következő kérdéseket:

1. Hogyan tudnánk a legjobban elmagyarázni a kozmikus küzdelem természetét annak, aki nem hisz, figyelembe véve, hogy mindannyian szembesülünk annak hatásaival a világban?
2. Miközben elgondolkodunk azon, ahogyan Isten az ördög által felhozott hamis vádakat kezeli, mélyen megindít szerető és megbízható jelleme. Hogyan mutatkozik meg Isten jelleme, a szeretet abban is, ha a gyülekezetben bizalmon alapuló kapcsolatokat építünk?
3. Az, hogy valakit szeretünk-e és bízunk-e benne, az adott személy jellemétől is függ. Isten kegyelméből milyen erényeket kell ápolnunk az életünkben azért, hogy az Ő jellemét tükrözhessük?
4. Amikor az emberek eltávolodnak Istentől, már nincsenek bensőséges kapcsolatban vele, gyakran változik bennük a jelleméről kialakított kép is. E veszély elkerülése érdekében miként lehetünk tudatosabbak, hogy tapasztaljuk Isten jelenlétét és valóban bemutassuk Őt?

---

#### Ellen G. White idézetek

Bizonyságtételek a gyülekezeteknek, 5. köt., „Vallási és tudományos nevelés” című fejezet; Isten csodálatos kegyelme, „A csatamező” című fejezet.