---
title:  További tanulmányozásra
date:  28/02/2025
---

Ellen G. White: A nagy küzdelem. Budapest, 2020, Advent Kiadó, „A bűn eredete” c. fejezet, 423-433. o.

„Semmit sem tanít a Szentírás világosabban, mint azt, hogy Isten semmiképpen sem felelős a bűn létrejöttéért; hogy Ő nem vonta vissza önkényesen kegyelmét; hogy nem volt hiba kormányzatában, ami alkalmat adott volna a lázadásra. A bűn »betolakodó«, amelynek jelenlétét nem lehet megindokolni. A bűn titokzatos, érthetetlen; mentegetése egyenlő volna igazolásával…

Ha Sátán azonnal megszűnt volna létezni, Istent inkább félelemből szolgálták volna, mint szeretetből. A csaló befolyása nem szűnt volna meg teljesen, és nem semmisült volna meg egészen a lázadás szelleme. A bűnnek be kellett érnie.

Sátánnak az egész világegyetem érdekében, amelynek korszakai szünet nélkül peregnek, alaposabban ki kellett bontakoztatnia elveit, hogy az Isten kormányzása elleni vádját igazi megvilágításban lássa minden teremtett lény, és Isten igazságossága, irgalma és törvényének változhatatlansága örökre vitán felül álljon” (i. m. 423. és 428. o.).

**Beszélgessünk róla!**

`1) Sokan tűnődnek azon, hogy foganhatott meg a bűn Luciferben, aki bűntelen volt. Miért olyan „titokzatos”, „érthetetlen” a bűn? Hogyan magyarázhatjuk az első bűnt anélkül, hogy mentegetnénk vagy igazolni próbálnánk? Eredetének megmagyarázása miért lenne olyan, mintha igazolni akarnánk?`

`2) Isten miért nem törölte ki azonnal Sátánt az élők sorából? Miért kellett engednie, hogy kibontakoztassa elveit? Miként szolgálja ez az egész világegyetem örök érdekét?`

`3) Miért fontos tisztában lenni azzal, hogy az Isten és Sátán közötti küzdelem nem az erőviszonyokról, hanem valami másról szól? Miért érthetőbb, hogy a jellemek harcáról, nem pedig erőviszonyokról van itt szó?`

`4) Az életünk a kozmikus küzdelem „mikrokozmosza”. A küzdelem lényegének a megértése hogyan húzza félre a függönyt, hogy ezt így tudjuk látni? Hogyan tapasztalod talán most is a küzdelem valóságos voltát? Reakcióid hogyan mutatják be, melyik oldalon állsz?`

---

#### Ellen G. White idézetek

Bizonyságtételek a gyülekezeteknek, 5. köt., „Vallási és tudományos nevelés” című fejezet; Isten csodálatos kegyelme, „A csatamező” című fejezet.