---
title:  A Mennyei Küzdelem Kezdete
date:  25/02/2025
---

1Mózes 1-3. fejezete is rámutat, hogy a gonoszság létezett már Ádám és Éva bűnesete előtt. Noha még nem volt konkrét valóság az Édenben, de elvileg már feltűnt „a jó és gonosz tudásának fája” (1Móz 2:9, 17) névben is. Azután a kígyó hazugsággal vádolta Istent, amikor valójában ő hazudott. A kígyó létezése (Jel 12:9), valamint a hazugsága is azt mutatja, hogy a gonoszság ott volt. Tehát az Édenben már a bűneset előtt megmutatkozott a gonoszság.

`Vessük össze Ez 28:12-19 szakaszát 2Móz 25:19-20 verseivel! Miért bukott el ez a teremtmény?`

E szakasz szerint a mennyben kezdődött a gonoszság és a kozmikus küzdelem. Mielőtt bűnössé lett, a most Sátánként ismert lény oltalmazó kérub volt. Még azt olvashatjuk róla, hogy „Te voltál az arányosság pecsétgyűrűje, tele bölcsességgel, tökéletes szépségben. Édenben, Isten kertjében voltál” (Ez 28:12-13, ÚRK). Ez nem mondható el Tírusz királyáról (sem más emberről). Innen tudjuk, hogy itt Lucifer bukásának a történetébe pillanthatunk bele.

`Olvassuk el Ézs 14:12-15 verseit! Mit tudhatunk meg még ebből a szakaszból a nagy küzdelem eredetéről?`

Ézsaiás 14. fejezete szerint Lucifer elhatározta, hogy felmagasztalja magát és olyan lesz, mint Isten. Ez a vers kiegészíti az Ezékiel 28. fejezetében olvasottakat, vagyis hogy szépsége miatt szíve „felfuvalkodott” (Ez 28:17), pedig ennek inkább Isten dicsőítésére kellett volna késztetnie, hiszen Ő gyönyörűnek teremtette. Lucifer azonban felfuvalkodott, sőt Isten helyére tört, rágalmazni kezdte. Ez 28:16 versében az a héber szó, ami a fordításban „kereskedés” még azt is jelenti, hogy „rágalmazás”. Ez is jelzi, Sátán hogyan lép fel Isten ellen – és ellenünk.

`Hogyan értsük azt, hogy Lucifer, aki elbukott, eredetileg „feddhetetlen” (tökéletes) volt, „attól a naptól fogva”, amelyen teremtetett, „míg gonoszság nem lett található” benne (Ez 28:15, ÚRK)? Hogyan bukhatna el egy feddhetetlen teremtmény, ha tökéletességéhez nem tartozna hozzá az igazi erkölcsi szabadság?`

---

#### Ellen G. White idézetek

De volt valaki, aki visszaélt ezzel a szabadsággal. Benne – akit Krisztus után Isten a legjobban kitüntetett, és aki a menny lakói közül a leg­hatalmasabb és legdicsőségesebb volt – fogant meg a bűn. Bukása előtt Lucifer volt az első oltalmazó kerub. Szent volt és makulátlan. „Így szól az Úr Isten: Te valál az arányosság pecsétgyűrűje, teljes bölcsességgel, tökéletes szépségben. Édenben, Isten kertjében voltál; rakva valál mindenféle drágakövekkel.” „Valál felkent oltalmazó Kérub; és úgy állattalak téged, hogy Isten szent hegyén valál, tüzes kövek közt jártál. Feddhetetlen valál utaidban attól a naptól fogva, melyen teremtetél, míg gonoszság nem találtaték benned.” (Ezék 28:12–15) – A nagy küzdelem, 493. o.

Lucifer örökké élvezhette volna Isten megbecsülését, az angyalsereg szeretetét és tiszteletét; használhatta volna nemes képességeit mások áldására és Alkotója dicsőségére. De – mondja a próféta – „szíved fel­fuvalkodott szépséged miatt; megrontottad bölcsességedet fényességedben” (Ezék 28:17). Luciferben lassan-lassan kialakult az önfelmagasztalás vágya. „Ollyá tevéd szíved, minő az Isten szíve.” „Ezt mondád… az Isten csillagai fölé helyezem ülőszékemet, és lakom a gyülekezet hegyén… Fölibük hágok a magas felhőknek, és hasonló leszek a Magasságoshoz.” (Ezék 28:6; Ésa 14:13–14) Ahelyett, hogy igyekezett volna a teremtmények Isten iránti szeretetét és hűségét a legmagasabb szintre növelni, Lucifer megpróbálta szolgálatukat és hódolatukat a maga számára megnyerni. Ez az angyalfejedelem arra a dicsőségre sóvárgott, amelyet a végtelen Atya egyedül Fiának adott, és olyan hatalomra pályázott, amelynek a gyakorlása egyedül Krisztus kiváltsága volt. – A nagy küzdelem, 494. o.

Sátán esete szemlélteti, hogy mit is jelent az engedetlenség, hiszen az engedetlensége miatt vettetett le a mennyből. A legmagasabb szintű képességeket és talentumokat kapta, amit teremtett lény kaphatott, ő volt az oltalmazó kerub. Bukása előtt dicsőséges pozíciót töltött be Krisztus mellett, ám mivel Istennel egyenlő akart lenni, végérvényesen megromlott.

Ez a lecke arra kell késztessen bennünket, hogy rejtőzzünk el Krisztusban. Ő minden bölcsesség, értelem és minden erő forrása. Tekints Krisztus keresztjére, üdvösségünk egyedüli zálogára. Tekints a Megváltóra, amint életét adja értünk, hogy keresztényekké válhassunk! Aki igyekszik keresztényi életet élni, szembeszáll az ördög hazugságaival. Kételkedhetünk-e a nagy küzdelem végkifejletében? Isten él és uralkodik, és minden nap csodákat tesz. – This Day with God, 287. o.