---
title:  Az Anyai Szeretetnél Is Erősebb
date:  19/01/2025
---

Az emberi tapasztalatokban talán a szülői szeretet a legerősebb. A Biblia gyakorta használja a szülő-gyerek kapcsolat hasonlatát, hogy érzékeltesse Isten nagy jóságát az emberek iránt. Azt emelik ki ezek a képek, hogy Isten könyörülete hatványozottan nagyobb ennek az érzésnek legmélyebb és legszebb emberi megnyilvánulásánál.

`Olvassuk el Zsolt 103:13, Ézs 49:15 és Jer 31:20 verseit! Mit fejeznek ki ezek az igék Isten könyörületességéről, annak mélységéről?`

Isten szeretett gyermekeiként bánik velünk, úgy szeret, mint a jó szülő. Ézsaiás próféta szerint megeshet, hogy egy anya elfeledkezik gyermekéről, nem könyörül „méhe fián” (Ézs 49:15), Isten azonban sosem feledkezik meg övéiről, könyörületessége nem fogy el (JSir 3:22).

Érdemes megjegyezni, hogy itt a könyörületességet kifejező héber ráham szó szerepel, ami Isten irgalomban gazdag szeretetét jelzi. Általában úgy vélik, hogy ez a szó az anyaméhet jelentő héber kifejezésből (rehem) ered. Teológusok megjegyzik, hogy Isten könyörülete hasonlítható a méhen belüli anyai szeretethez. Valóban messze felülmúl minden emberi jóságot, még azt is, ahogy az anyák viseltetnek újszülötteik iránt.

Jer 31:20 versében Isten úgy nevezi szövetséges népét, hogy „drága fiam… kedves gyermekem”, pedig gyakran lázadtak ellene és megszomorították, ennek ellenére kijelenti: „Bensőm megindult miatta, bizony könyörülök rajta” (ÚRK). Az itt szereplő héber szó a ráham, a fordításban: „könyörülök”. A „bensőm megindult” fordulat különösen bensőséges módon ábrázolja az isteni érzelmet, ezzel is jelezve Isten népe iránti könyörületes szeretetének mélységét. Hűtlenségük dacára Isten továbbra is bőséggel árasztja könyörületét és irgalmát a népére, minden érthető elváráson túl.

`Sokak számára vigasztaló a felismerés, hogy Isten irgalma a szülői szeretethez hasonlítható. Persze vannak, akiknek ezt nem egyszerű megérteni, mert a szüleiktől nem kaptak szeretetet. Még hogyan lehet bemutatni nekik Isten könyörületét?`

---

#### Ellen G. White idézetek

Biztosan hallottátok annak az édesanyának a szomorú történetét, aki a férjével és a gyermekével a tél közepén próbált átkelni a Zöld-hegységen. Éjszaka hatalmas viharba kerültek. A férj segítségért indult, de közben eltévedt, és csak nehezen talált vissza a családjához. Az édesanya érezte a halál közeledtét, de még a jéghideg szélviharban is képes volt levetni felsőruháját, hogy megmentse a gyermekét. Az éjszakát a gyermek az édesanyja sáljával betekerve túlélte… és azon gondolkodott, hogy az édesanyja miért nem ébred föl.

Ez az eset is igazolja, hogy az anyát a gyermekéhez láncoló szeretet erősebb a halálnál. Isten mégis azt mondja, hogy egy édesanya hamarabb elfeledkezik gyermekéről, mint az Úr arról a lélekről, aki Őbenne bízik. Isten szeretetének a tudata elégséges ahhoz, hogy mélységes hálára ébresszen életünk minden napjában. Isten szeretete megszólít benneteket… Bízzátok magatokat Jézus szeretetére, és akkor a legmélyebb örömben lesz részetek. (Edsonhoz és Emmához intézett levél) – Letter 12, 1873. augusztus 9.

Krisztusnak a gyermekei iránti szeretete épp olyan erős, amilyen gyöngéd. Erősebb a halálnál, hiszen meghalt érettünk. És biztosabb bármely édesanya szereteténél. Az anyai szeretet változhat, Krisztus szeretete azonban változatlan. Pál mondja: „Mert meg vagyok győződve, hogy sem halál, sem élet, sem angyalok, sem fejedelemségek, sem hatalmasságok, sem jelenvalók, sem következendők, sem magasság, sem mélység, sem semmi más teremtmény nem szakaszthat el minket az Istennek szerelmétől, mely vagyon a mi Urunk Jézus Krisztusban.” (Róm 8:38–39)

Bármely próbában erőteljes vigasztalásra lelünk. Megváltónk talán nem törődik gyengeségeinkkel? Hát nem kísértetett meg Ő is mindenben hozzánk hasonlóan? És nem bátorított arra, hogy minden próbánkkal és nehézségünkkel járuljunk elé? Ne aggódjunk tehát a holnap terhei miatt… Aki erőt ad mára, erőt fog adni holnapra is. – In Heavenly Places, 269. o.

Mennyei Atyánk irgalommal teljes áldásaiban végtelen szeretetének és gyöngéd irgalmának számtalan bizonyítékát találjuk, melyek meghaladják még az édesanya buzgó ragaszkodását is megátalkodott gyermeke iránt. Amikor a kereszt fényében tanulmányozzuk az isteni jellemet, meglátjuk, amint az irgalom, a jóság és a megbocsátás összefonódik az igazsággal. Jánoshoz hasonlóan kijelentjük: „Lássátok milyen nagy szeretetet adott nékünk az Atya, hogy Isten fiainak neveztetünk!”

A trón közepén látjuk azt, akinek a kezei, lábai és oldala hordozza azokat a sebeket, amelyekkel megbékéltette az embert Istennel és Istent az emberrel. Ez a semmihez sem fogható irgalom egy végtelen Atyát mutat be, aki megközelíthetetlen fényességben lakozik, de aki Fia érdemei alapján elfogad téged. – Reflecting Christ, 284. o.