---
title:  Féltőn Szerető Isten?
date:  22/01/2025
---

A Biblia Istene „irgalmas Isten” (5Móz 4:31), héberül él rahúm. Az él jelentése: „Isten”, a rahúm pedig az „irgalmasság” (raham) szógyökből származik. Istent nemcsak irgalmas, hanem féltőn szerető Istennek (él qanná’) is nevezi az Írás: „az Úr, a te Istened emésztő tűz, féltőn szerető Isten ő” (5Móz 4:24; lásd még 6:15; Józs 24:19; Náh 1:2).

`1Kor 13:4 verse kijelenti, hogy „a szeretet nem irigykedik”, hogyan lehet Isten mégis „féltőn szerető Isten”? Olvassuk el 2Kor 11:2 versét, és közben gondoljunk bele, hányféleképpen vált hűtlenné Istenhez a nép a Biblia beszámolói szerint (lásd pl. Zsolt 78:58)! Ennek fényében hogyan értsük az isteni „féltékenységet”?`

Gyakran félreértik a „féltőn szerető Isten” kifejezést. Amikor egy férjre vagy egy feleségre mondjuk, hogy féltékeny, valószínűleg nem dicséretnek szánjuk. Sok nyelvben negatív gondolat társul a féltékenységhez, a Bibliában azonban Isten féltő szeretete egyáltalán nem negatív előjelű. Hasonló a szerető férj jogos elvárásához, hogy felesége kizárólagos kapcsolatban legyen vele.

Van olyan féltékenység (irigység), ami ellentétes a szeretettel (1Kor 13:4), de van jó, sőt jogos féltés is, amire Pál utal: „Isten szerinti féltő szeretet” (2Kor 11:2, ÚRK). Isten féltő szeretete csakis és kizárólag igazságos, talán jobb lenne úgy mondani, hogy Isten szenvedélyes szeretete a népe iránt.

Isten népe iránti szenvedélye (qanná’) mélységes szeretetéből fakad. Kizárólagos kapcsolatra vágyik velük, arra, hogy egyedül Ő legyen az Istenük. A Biblia mégis gyakran úgy ábrázolja Istent, mint akit a szerettei megvetnek, akinek a szeretete viszonzatlan marad (lásd Hóseás 1-3. fejezetek; Jer 2:2; 3:1-12). Isten „féltékenysége” tehát soha nem ok nélküli, hanem mindig a hűtlenség és az emberi gonoszság által kiváltott reakció. Isten féltő szeretete mentes az emberi féltékenység negatív jelentéstartalmától. Nem irigykedő, hanem mindig helyes, jogos a vágya a népével való kizárólagos kapcsolatra, amiben a javukat akarja.

`Hogyan tanulhatunk meg mi is olyan féltő szeretettel viseltetni az emberek iránt, ahogyan Isten fordul felénk?`

---

#### Ellen G. White idézetek

Féltőn szerető Istenünk van. Nem szabad Őt semmibe vennünk. […] Csak akkor találjuk meg Istent, ha keressük. Kíváncsi, kutakodó elmének nem fogja feltárni terveit az Úr. Ne próbáljuk gőgös lelkülettel elmozdítani a leplet, amely eltakarja fenségét. Az apostol így kiáltott: „Mely igen kikutathatatlanok az ő ítéletei s kinyomozhatatlanok az ő útai!” Irgalmának a bizonyítéka az is, hogy elrejti előlünk hatalmát, hogy Őt a titokzatosság félelmetes felhői övezik; mivel az isteni jelenlétet eltakaró lepel eltávolítása halált hozna ránk. Halandó elme nem képes befogadni annak a helynek a titkát, ahol a hatalmas Isten lakozik, és azt, ahogy munkálkodik. Csak annyit tudunk megérteni az irántunk tanúsított magatartásából és indítékaiból, amennyit kijelent számunkra. Igazságában mindenről Ő rendelkezik, nekünk pedig csak hálásnak és bizakodónak kell lennünk, ugyanakkor alázatos engedelmességet kell tanúsítanunk. Olyan mértékben fogja felfedni előttünk terveit, amennyire terveinek ismerete a javunkat szolgálja, azon túl pedig csak bíznunk kell mindenható karjában és szeretettel teljes szívében. – Lift Him Up, 361. o.

Isten az emberiséggel szembeni bánásmódjánál hosszan tűrő a megátalkodottak iránt. Az Úr kijelölt eszközeit használja, hogy hűségre szólítsa az embereket. Ha megtérnek, teljes bűnbánatot ígér. De mert Isten hosszan tűrő, az emberek visszaélnek irgalmasságával… Isten türelme és hosszútűrése, mely meglágyítja és lecsillapítja a lelket, homlokegyenest ellenkező hatással van a hanyagokra és bűnösökre. A féken tartás teljes elvetésére viszi, és megerősíti őket a szembeszegülésekben. […]

Kevesen értik meg a bűn bűnös voltát; azzal áltatják magukat, hogy Isten túl jó, hogy megbüntesse a vétkezőt. Azonban Mirjam, Áron, Dávid és sok más eset bizonyítja, hogy nem biztonságos vétkezni az Isten ellen tettekkel, szóval vagy akár gondolatban is. Isten végtelenül szerető szánakozó lény, mégis megemésztő tűznek, féltve szerető Istennek jelenti ki magát. – A Te Igéd igazság, 3. köt., 1166. o.

A házasság életre szóló egyesülés – a Krisztus és gyülekezete közötti egység jelképe. A férj és feleség tanúsítsanak egymás iránt olyan lelkületet, amilyet Krisztus mutat egyháza iránt.

Egyikőtök se törekedjék uralkodásra. Ebben a tekintetben az Úr lefektette irányadó elvét. A férj szeresse gyöngéden a feleségét, amint Jézus Krisztus gondját viseli az egyháznak. A feleség pedig tisztelje és szeresse férjét. Mindketten gyakorolják a szív jóságának lelkületét. Tökéljék el, hogy sohasem szomorítják el, vagy bántják meg egymást. […]

Ne tegyétek házaséleteteket a vetélkedés életévé. Ha ezt teszitek, mindketten boldogtalanok lesztek. Beszédetek legyen szívélyes, tetteitek legyenek gyöngédek. Mondjatok le egyéni kívánságaitokról. Nagyon ügyeljetek szavaitokra, mert erős hatást gyakorolnak a jóra vagy rosszra. Ne engedjetek meg magatoknak csípős szavakat. Töltsétek be közös életeteket a krisztusi lelkület illatával. – Bizonyságtételek a gyülekezeteknek, 7. köt., 46–47. o.