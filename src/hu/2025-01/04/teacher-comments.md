---
title: Tanítói melléklet
date: 24/01/2025
---

### Szenvedélyes és együttérző Isten

#### Áttekintés

**Kulcsszöveg: Ézs 49:15**

**Alapigék: Zsolt 103:13; Ézs 49:15; Hós 11:1-4, 8-9; Mt 9:36; 1Kor 13:4**

**Bevezetés: Isten fizikai és érzelmi értelemben is mélységesen együttérez népével.**

**A tanulmány témái: Az e heti leckénk három fő témára összpontosít.**

1. A szenvedélyes és együttérző Istent a Szentírás egy szülőhöz hasonlítja: Isten szeretetének erős érzelmi szempontjai vannak, mint a szülők esetében is. Az isteni szeretet anyai szeretetként használt metaforája azt a gondolatot közvetíti, hogy Isten emlékszik népére és könyörületet érez iránta. Az anya hasonlata bizonyos mértékig a legjobb illusztrációja Isten együttérzésének, szerető gondoskodásának és népe szükségleteire való odafigyelésének. A Szentírás Isten könyörületességét egy szerető és könyörületes apa képével is szemlélteti.
2. Szenvedélyes és könyörületes Istenünket a Szentírás a belső szervek képeivel ábrázolja: sok bibliai szakaszban használnak ilyen nyelvezetet az írók Isten szeretetének kifejezésére, mivel mélységes együttérzés mozgatja az emberek iránt. A héber együttérzés szó anyaméhszerű anyai szeretetet ábrázol, hangsúlyozva az anya gyermeke iránti együttérzését. Hasonlóképpen, Isten gyengéd szeretetet és együttérzést mutat népe iránt.
3. Szenvedélyes és könyörületes Istenünk jó és igazságos módon féltékeny: bensőséges és kizárólagos szövetségi kapcsolatra törekszik velünk, és hűséget kíván népétől. Ebben az értelemben Istent a Szentírás buzgónak és féltékenynek írja le. A szeszélyesség negatív felhangja helyett ez a nyelvezet azt a gondolatot közvetíti, hogy Isten a mi érdekünkben cselekszik: meg akar védeni az önkárosítástól és az ígéretek megszegésétől.

**Gyakorlati alkalmazás: Szenvedélyes és könyörületes Istenünk arra hív, hogy legyünk olyanok, mint Ő. A mások iránti részvéttől indíttatva figyelmesnek kell lennünk a körülöttünk élők iránt, egyházként pedig céltudatosan és aktívan törődjünk másokkal.**

#### Kommentár

**1. Szenvedélyes és együttérző Istenünket a Szentírás egy szülőhöz hasonlítja.**

**A Szentírás legszemléletesebb képe Istenről az apa és anya hasonlata, akik ideális esetben a szeretet és könyörület különleges alakjai az emberi kapcsolatokban. Isten és Sion párbeszédében (Ézs 49:14-23), ami Izrael vigasztalásáról szól, Izrael így kezd panaszkodni: „Elhagyott engem az ÚR, és elfeledkezett rólam az Úr” (Ézs 49:14)! Válaszában az Úr kihangsúlyozza, hogy Ő mindig megemlékezik népéről. Ezt egy édesanya hasonlatával ábrázolja. „Hát elfeledkezhet-e az anya gyermekéről, hogy ne könyörüljön méhe fián? És ha ő el is feledkezne, én nem feledkezem el rólad” (Ézs 49:15)! Az anya képe itt a megemlékezéssel és könyörülettel kapcsolódik össze. Viszont az elfelejtés gondolata a részvét hiányát hivatott ábrázolni.**

A végső következtetés tehát az, hogy az anya sosem feledkezik el méhe fiáról. Mindenki ilyen szintű odaadást vár el tőle. Ez a legjobb példa, amely Istennek a népe iránti együttérzését és szükségleteikről való gondoskodását szemlélteti. Persze igaz, hogy nem minden anya ilyen. Sokaknak gondoskodó és együttérző édesanyjuk van, másoknak azonban sajnos nem. Bár úgy tűnik, Ézs 49:15 az emberi figyelmesség és könyörület abszolút példájaként állítja elénk az anya képét, a szakasz számol a negatív tapasztalatokkal is, amelyeket a hanyag, könyörtelen anyák okoznak.

Vannak, akik elfeledkeznek gyermekeikről. Sajnos ez a szomorú valóság egyesek életében. Azonban Isten soha nem felejti el népét, mivel mindig könyörületes irántuk. Ez a szakasz gyönyörű képet mutat a szenvedélyes és könyörületes Istenről azok számára, akiknek gondoskodó édesanyjuk van, de azok számára is, akiknek anyjuk sok fájdalmat okozott.

Isten könyörületének leírásához a Szentírás az apa képét is használja. A 103. zsoltár az Urat dicséri irgalmáért. „Irgalmas és könyörülő az ÚR, késedelmes a haragra, és nagy a kegyelme. Nem fedd minduntalan, és nem tartja meg haragját örökké. Nem bűneink szerint cselekszik velünk, és nem álnokságaink szerint fizet nekünk” (Zsolt 103:8-10). Ezt követően a zsoltár Istent egy apához hasonlítja: „Amilyen könyörülő az apa a fiaihoz, olyan könyörülő az ÚR az őt félők iránt” (Zsolt 103:13).

**2. Szenvedélyes és könyörületes Istenünket a Szentírás belső szervek fogalmaival ábrázolja.**

A Biblia a könyörületességet belső szervek képeit felhasználva jeleníti meg. Ez a nyelvezet a Szentírásban az együttérzés leírásait, különösen az isteni együttérzésre való utalásokat teszi érzelmileg és fizikailag is kifejezővé. Például: „Az együttérzés héber szava”, amely a raḥamim, „etimológiailag a reḥem (méh) szóval rokon” (Shmuel Himelstein: „Együttérzés” szócikk, The Oxford Dictionary of the Jewish Religion. 2. kiad. szerk. Adele Berlin. Oxford, 2011, Oxford University Press).

Ez a gondolat Isten könyörületét szintén a gyermeket kihordó anya könyörületéhez hasonlítja. Ezt a kifejezésmódot Isten esetében nem szabad szó szerint venni, de ez az erőteljes ábrázolás valószínűleg a legjobb kép, hogy az emberi fogalmak és nyelv korlátai között valóban kifejezzük Isten szerető együttérzésének mélységét.

Hóseás 11-ben az Úr kifejezi Izrael iránti mélységes szeretetét. Kijelenti, hogy „mikor még gyermek volt Izráel, megszerettem őt” (Hós 11:1), „én tanítottam járni Efraimot, én vettem a karomba őket” (Hós 11:3). Azonban rámutat, hogy „népem megátalkodottan elfordul tőlem” (Hós 11:7). Mégis kifejezi szeretetét, és vágyódva mondja: „Hogyan adnálak oda, Efraim, hogyan szolgáltatnálak ki, Izráel” (Hós 11:8)? Belső szervek képét használva beszél érzelmeiről, még pontosabban „szíve megindulásáról/megváltozásáról” (Tanakh), amikor ezt mondja: „Megesett rajtad a szívem [ige: hpk], föllángolt minden szánalmam” (Hós 11:8)!

A hpk héber ige a szívvel kapcsolatosan jelenik meg Jeremiás siralmaiban is, ezúttal a mély, emberi fájdalom kifejezéseként. Itt ismét testi képeket használ: „Lásd meg, URam, milyen nyomorult vagyok, bensőm háborog, vergődik [ige: hpk] a szívem” (JerSir 1:20). Jeremiás siralmaiban a szív az emberi szívre utal, Hóseás könyvében pedig Isten szívére, és az érzelmek szintjén mutatja be Isten népe iránti szenvedélyét és együttérzését.

Hasonlóképpen használja az Újszövetség a splagchniomai igét (különösen a szinoptikus evangéliumokban) Jézus részvétének kifejezésére a népe iránt (lásd Mt 9:36; 14:14; 15:32; 20:34; Mk 1:41; 6:34; 8:2; Lk 7:13; lásd még Mt 18:27; Mk 9:22; Lk 10:33; 15:20). Figyelemre méltó, hogy az ide kapcsolódó splagchnon főnév, ami az érzelem, részvét gondolatát hordozza sok újszövetségi szakaszban (lásd Lk 1:78; Fil 1:8; 2:1; Kol 3:12), szó szerint a test belső részeire utal, konkrétan „a zsigerekre… belekre” (Frederick W. Danker és mások: A Greek-English Lexicon of the New Testament and Other Early Christian Literautre. Chicago, 2000, University of Chicago Press, 938. o.). Ahogy Craig Bloomberg Mt 9:36-hoz fűzött megjegyzésében hangsúlyozza: Jézus „érzései mélységes, »zsigeri részvétet« (észszerű, idiomatikus magyar megfelelője egy kifejezésnek [görög: splanchnos], ami a belekre, a vesékre utal)” (Matthew: The New American Commentary. Nashville, 1992, Broadman&Holman Publishers, 22. köt. 166. o.).

**3. Szenvedélyes és könyörületes Istenünk jó és igazságos módon féltékeny.**

A képben, amit az Ószövetség elénk tár Istenünkről, a féltőn szerető/féltékeny Úr is ott van (lásd 2Móz 20:5; 34:14; 5Móz 4:24; 5:9; 6:15; 32:16, 21; Józs 24:19; 1Kir 14:22; Zsolt 78:58; Ez 39:25; Náh 1:2, Jóel 2:18; Zak 1:14; 8:2). Ez a jellemzés megjelenik a második parancsolatban, amely az elsőre épül: „Ne legyen más istened rajtam kívül!” (2Móz 20:3), és tiltja bármilyen „faragott kép” (2Móz 20:4) készítését. A parancs hozzáteszi: „Ne imádd és ne tiszteld azokat, mert én, az ÚR, a te Istened, féltőn szerető Isten vagyok” (2Móz 20:5). Egy házastársi kapcsolathoz hasonlóan Isten kizárólagosságot és hűséget vár népétől. Amikor népe megtöri ezt a szövetségi kapcsolatot bálványok készítésével és imádásával, azzal féltékennyé teszik, haragra gerjesztik Őt (5Móz 32:16, 21; Józs 24:19; 1Kir 14:22-23; Zsolt 78:58; Náh 1:2, 14). Mint szent Isten (Józs 24:19; Ez 39:25), aki féltékenyen őrzi népével való kapcsolatát (Jóel 2:18; Zak 1:14; 8:2), reakciója valójában szent válasz a nép hűtlenségére és bálványimádására.

Az Isten féltékenységével kapcsolatos ószövetségi kép nyilvánvalóan különbözik attól, amikor Pál apostol az irigységtől óvta a gyülekezeti tagokat az Újszövetségben (lásd 1Kor 13:4; 2Kor 12:20; Gal 5:20). Pál pozitívan szól a szent, féltő szeretetről 2Kor 11:2-ben, az egyház iránti féltő szeretetről. Ez a különbségtétel a negatív féltékenység és Isten pozitív féltékenysége között a görög nyelvben is érzékelhető, ugyanígy az Újszövetségben a féltékenység két lehetséges definícióján keresztül is: 1) „pozitívan és intenzíven érdeklődni” (buzgóság); és 2) „intenzív negatív érzéseket táplálni egy másik ember teljesítménye iránt” (irigység). (Danker és mások: A Greek-English Lexicon of the New Testament and Other Early Christian Literature. 427. o.).

#### Gyakorlati alkalmazás

Isten kimutatja népe iránti könyörületét és szenvedélyes szeretetét, és bennünket is arra hív, hogy tegyük ugyanezt. Ezt szem előtt tartva beszélgessünk az alábbi kérdésekről:

1. Ha Isten könyörületességét egy gondoskodó anya könyörületességéhez hasonlítjuk, milyen szerepet játszik az emlékezés és a felejtés a könyörületesség gyakorlásában vagy annak hiányában? Mondjunk példákat!
2. Milyen módon lehetünk féltőn szeretők – pozitív módon – a gyülekezeti kapcsolatainkban, ahogyan Isten is az a népével való kapcsolatai­ban?
3. Hogyan lehetünk egyházként céltudatosak a másokkal való törődésben, és hogyan építhetjük be mások ügyét a saját lelki céljainkba?

---

#### Ellen G. White idézetek

Üzenet az ifjúságnak, „Érzelmek helyett megváltozott élet” című fejezet (71–72. o.)