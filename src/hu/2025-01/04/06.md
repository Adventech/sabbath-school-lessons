---
title:  Könyörületes És Szenvedélyes
date:  23/01/2025
---

A Biblia Istene irgalmas, a szeretete szenvedélyes, és az érzelmeit legfőképpen Jézus Krisztus mutatta be. Isten együttérző (vö. Ézs 63:9; Zsid 4:15), mélyen érintik népe fájdalmai (Bír 10:16; Lk 19:41), kész meghallgatni, válaszolni és vigasztalni (Ézs 49:10; Mt 9:36; 14:14).

`Olvassuk el 1Kor 13:4-8 verseit! Hogyan késztet ez a szakasz is arra, hogy emberi kapcsolatainkban igyekezzünk tükrözni Isten könyörületes, csodálatra méltó szeretetét?`

Vágyódunk a kapcsolatra azokkal, akikben az 1Kor 13:4-8 szakaszában ábrázolt szeretet él, de mennyire akarunk mi is ilyen szeretetteljessé válni? Nem tudjuk magunkat hosszútűrővé, jóvá tenni, azt sem tudjuk önerőből elérni, hogy ne legyünk irigykedők, kérkedők, durvák vagy önzőek. Magunktól képtelenek vagyunk annyi szeretetet felhalmozni, ami „mindent elfedez, mindent hiszen, mindent remél, mindent eltűr” és „soha el nem fogy” (1Kor 13:7-8). Ez a szeretet csak a Szentlélek gyümölcseként mutatkozhat meg az életünkben. Hála legyen Istennek azért, hogy a Szentlélek az Ő szeretetét árasztja azoknak a szívébe, akik hit által Krisztus Jézusban vannak (Róm 5:5)! Hogyan válaszolhatunk Isten mély érzelemmel teljes, ugyanakkor mindig tökéletesen igazságos, racionális szeretetére, hogyan tükrözhetjük azt a gyakorlatban – Isten kegyelméből és a Szentlélek ereje által? Először is az egyetlen helyes reakció, hogy imádjuk Istent, aki a szeretet. Másodszor pedig úgy, ha aktívan cselekszünk, könyörülettel, jóindulattal viseltetünk az emberek iránt. Nem elég egyszerűen vigaszt találni keresztény hitünkben, hanem késztetést is kell éreznünk mások vigasztalására! Végül pedig ismerjük el, hogy mi nem tudjuk megváltoztatni a szívünket, arra csak Isten képes! Tehát kérjünk Istentől új szívet, hogy olyan tiszta szeretettel forduljunk hozzá és az emberekhez, ami még nemesebbé teszi azt, ami jó, a pelyvát pedig eltávolítja belőlünk!

Így imádkozzunk: „Titeket pedig gyarapítson az Úr és tegyen bőségessé az egymás és a mindenki iránti szeretetben… Erősítse meg a szíveteket feddhetetlen szentségben Istenünk és Atyánk előtt, amikor eljön a mi Urunk, Jézus minden szentjével együtt” (1Thessz 3:12-13, ÚRK).

`Az ilyen szeretet csak akkor lehetséges, ha az ember meghal az „énnek”, természetes szíve önzésének, romlottságának. Milyen döntéseket kell meghoznunk ennek érdekében?`

---

#### Ellen G. White idézetek

A szeretet nem puszta benyomás, nem is átmeneti érzelem, ami a körülményektől függ, hanem élő elv, állandóan munkálkodó erő. A lelket a tiszta szeretet folyamai táplálják, melyek Jézus Krisztus szívéből, mint soha ki nem apadó kútforrásból fakadnak. Ó, mennyire megeleveníti a szívet, mennyire megnemesíti indítékait és elmélyíti érzéseit ez a közösség! A Szentlélek nevelése és vezetése alatt Isten gyermekei „részrehajlás és képmutatás nélkül” igazán, tisztán és mesterkéltségtől mentesen szeretik egymást.

Ez azért van, mert a szív szereti Jézust. Egymás iránti szeretetünk Istennel való közös kapcsolatunkból származik. Egy család vagyunk, és szeretjük egymást, amint Ő szeretett minket. […]

Úgy szeretni, ahogyan Krisztus szeretett, annyit jelent, mint önzetlenséget tanúsítani kedves szavakkal és szelíd tekintettel mindenkor és mindenhol… Az őszinte szeretet a mennyből származó drága tulajdonság, mely olyan arányban sokszorozódik, amilyen arányban másokra árasztjuk illatát. – Isten fiai és leányai, 101. o.

Megváltónk győzött, hogy megmutassa az embernek, miként győzhet ő is. Sátán összes kísértését Isten Igéjével győzte le. Bízva Isten ígéreteiben, erőt nyert, hogy engedelmes lehessen a parancsolatok iránt, s így a kísértő nem tudta legyőzni. Minden kísértésre a következőképpen válaszolt: „Meg van írva.” Isten tehát Igéjét adta számunkra, amely által ellenállhatunk a gonosznak. „Igen nagy és becses ígéretekkel ajándékozott meg bennünket; hogy azok által isteni természet részeseivé legyetek, kikerülvén a romlottságot, amely a kívánságban van e világon.” (2Pt 1:4)

Bátorítsd a megkísértettet, hogy ne tekintsen a körülményekre, saját gyengeségére vagy a kísértés nagyságára, hanem szemlélje Isten Igéjének erejét. Ez az erő a rendelkezésünkre áll. „Szívembe rejtettem a te beszédedet, hogy ne vétkezzem ellened.” „Az emberek cselekede­teinél a te ajkad igéjével vigyáztam az erőszakosnak ösvényeire.” (Zsolt 119:11; 17:4) – Temperance, 107. o.

Az énközpontú életben nem lehet növekedés, sem gyümölcstermés. Ha elfogadtad Krisztust személyes Megváltódnak, akkor igyekezz önmagadat elfelejtve másokon segíteni! Beszélj Krisztus szeretetéről és jóságáról! Végezz el minden kínálkozó feladatot! Érezz felelősséget másokért, és minden hatalmadban álló eszközzel igyekezz megmenteni az elveszetteket! Ha befogadod Krisztus Lelkét – az önzetlen szeretet és másokért való szolgálat lelkét –, magad is növekszel, és gyümölcsöt teremsz. A Lélek ajándékai beérnek jellemedben. Hited nő, meggyőződésed elmélyül, szereteted tökéletes lesz. Egyre jobban tükrözöd Krisztust mindenben, ami tiszta, nemes és szép.

„A Léleknek gyümölcse: szeretet, öröm, békesség, béketűrés, szívesség, jóság, hűség, szelídség, mértékletesség.” (Gal 5:22) Ez a gyümölcs soha nem romlik meg, hanem megtermi a maga gyümölcsét az örök életre. – Krisztus példázatai, 67–68. o.