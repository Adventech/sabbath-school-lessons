---
title: Tanítói melléklet
date: 14/02/2025
---

### A bűn problémája

#### Áttekintés

**Kulcsszöveg: Jel 21:4**

**Alapigék: Jób 38; 42:3; Róm 8:18**

**Bevezetés: Bár küzdünk azzal, hogy megértsük, miért van gonosz a világban, fel kell ismernünk határainkat, és reménységgel kell tekintenünk a végső megoldás felé.**

**A tanulmány témái: Az e heti tanulmány három fő témára összpontosít:**

1. A Biblia nyitott kérdéseket tartalmaz a gonosz problémájával kapcsolatosan: a szenvedés idején nehéz összebékíteni Isten szeretetének és végtelen jóságának gondolatát azzal, hogy a gonosz jelen van. A Szentírás több szereplője felteszi a „Meddig még?” kérdést, ami azt sugallja, hogy Isten közbelépését várják. Így reméljük mi is szenvedéseink és nehézségeink közepette, hogy Isten győzni fog a gonosz felett.
2. A gonosz problémakörével kapcsolatos magyarázataink korlátozottak: a rossz és a szenvedés állandó kihívást jelent az emberiség számára. Jób feltett néhány kérdést Istennek akkor, amikor tehetetlennek érezte magát. Ám ahelyett, hogy válaszokat adott volna neki, Isten még több kérdést vetett fel. Jób ekkor belátta, hogy csak korlátozott, ahogy a gonoszság valóságát értelmezni tudja.
3. Isten arra bátorít, hogy reménységgel közelítsük meg a bűn problémáját: meg kell tanulnunk együtt élni a megválaszolatlan kérdésekkel. A bűn egy betolakodó, és nincs ok, ami teljesen megmagyarázná jelenlétét a világban. Isten szeretete viszont segít reménységgel megközelíteni a problémát.

**Gyakorlati alkalmazás: Amikor a bűn és a szenvedés kérdésével foglalkozunk, el kell ismernünk: Jóbhoz hasonlóan nekünk is csak korlátozott képünk lehet a velünk és körülöttünk történő dolgokról. Hogyan lehet bátorságunk reménnyel tekinteni erre a kérdésre?**

#### Kommentár

**1. A Biblia nyitott kérdéseket tartalmaz a gonosz problémájával kapcsolatosan.**

A Biblia több szereplője felteszi Istennek a „Meddig még?” kérdést a világban tapasztalható gonoszságokkal és szenvedéssel kapcsolatban. Ez a kérdés háromszor fordul elő Zsolt 13:2-3 verseiben: a zsoltáros állandóan bánkódik ellenségei diadala miatt. „URam, még meddig tart ez? Végképp elfelejtkeztél rólam? Meddig rejted el arcodat előlem? Meddig kell tanakodnom lelkemben, és bánkódnom szívemben naponként? Meddig hatalmaskodhat rajtam ellenségem?”

A 94. zsoltár írója is zaklatott a gonoszok igazságtalan győzelmét látva. „Meddig fognak még a hitetlenek, URam, meddig fognak még a hitetlenek örvendezni” (3. vers)? Habakuk próféta könyvének bevezetője is komoly kérdéseket tesz fel az Úrnak, szintén használva a „Meddig?” kérdőszót. „Meddig kiáltsak még, ó, URam, és nem hallgatsz meg? Kiáltok hozzád az erőszak miatt, és nem szabadítasz meg! Miért láttatsz velem hamisságot, és miért kell szemlélnem a nyomorgattatást? Pusztítás és erőszak van előttem, viszály és versengés támad! Ezért inog a törvény, és azért nem érvényesül az igaz ítélet. A gonosz behálózza az igazat: ezért hoznak hamis ítéletet” (Hab 1:2-4).

Jeremiás próféta esetében ellentmondásos a helyzet: miközben a próféta hite biztos Isten igazságosságában, mégis rácsodálkozik az isteni ítéletekre. „Igaz vagy, URam, hogyha perelek is veled. Éppen ezért hadd beszéljek veled peres kérdésekről! Miért szerencsés az istentelenek útja? Miért boldogul minden hűtlenkedő” (Jer 12:1)? A „Meddig?” kérdést is felteszi: „Meddig gyászol a föld, és meddig szárad minden fű a mezőn? A rajta lakók gonoszsága miatt pusztul el állat és madár, mert azt gondolják: Nem látja meg a mi végünket” (Jer 12:4)!

A jelenések könyvében az ötödik pecsét felnyitása során tárul fel azoknak az embereknek a képe, akik „megölettek az Isten beszédéért és a bizonyságtételért, amelyet megtartottak” (Jel 6:9). Még pontosabban „az oltár alatt” vannak, és hangosan kiáltanak Istenhez: „Uram, te szent és igaz, meddig nem ítélsz még, és nem állsz bosszút vérünkért a föld lakóin” (Jel 6:10)?

A „Meddig?” kérdések arra utalnak, hogy az embert összezavarja a gonoszság problémája, de az isteni igazságszolgáltatás utáni mély vágyakozásról is árulkodnak. Habár Zsolt 10:1-2 nem használja a „Meddig?” kifejezést, ugyanaz a zavar és Isten közbelépésének erős vágya jelenik meg szavaiban: „URam, miért állsz távol? Miért rejtőzöl el a szükség idején? A gonoszok kevélyen üldözik a szegényt; essenek saját cselük csapdájába, amelyet koholtak.”

**2. A gonosz problémakörével kapcsolatos magyarázataink korlátozottak.**

A Szentírásban talán Jób könyve a leginkább zavarba ejtő irat a gonoszság problémakörével kapcsolatban. Jób 30:26, 27, 31 versei alapvető összefoglalót adnak arról, hogyan érez Jób a mélységes bánattal terhelt helyzetben. „Bizony, jót reméltem, és rossz következett, világosságot vártam, és jött a homály. Forr a bensőm, és nem nyugszik, megrohantak engem a nyomorúság napjai” (Jób 30:26-27). Hangszerek metaforikus képét használja negatív érzéseinek leírására: „Citerám hangja gyászosra vált, sípom pedig a jajgatók hangja lett” (Jób 30:31). Az ember azt várná, hogy Isten megjelenése a könyv végén megadja végre az elbeszélés lezárásához szükséges magyarázatot, de még több kérdés marad. Ahelyett, hogy Isten válaszokat adna, további kérdéseket tesz fel Jóbnak (lásd Jób 38–39). Lényegében a teremtés rejtelmeiről kérdezve akarja szembesíteni saját kicsinységével a Teremtő nagyságához képest. Amint Jób felméri az éles ellentétet és alázattal elismeri, hogy az csak korlátozott, ahogyan ő az életet és a teremtett világot érti, úgy látja magát, mint „aki tudatlanságból elhomályosítja az örök rendet”: „megvallom hát, hogy nem értettem; csodás dolgok ezek nekem, nem tudom fölfogni” (Jób 42:3).

Miközben tehát a gonoszsággal és a szenvedéssel kapcsolatos nehéz kérdéseket latolgatjuk, fel kell ismernünk, mennyire korlátozottak a lehetőségeink arra, hogy kellőképpen megértsünk és megmagyarázzunk sok olyan dolgot, ami velünk és körülöttünk történik. Paradox módon sok megválaszolatlan kérdéssel kell együtt élnünk, ugyanakkor korlátozott ismeretekkel bíró emberként fontos mindent megtennünk azért, hogy megértsük és megmagyarázzuk a dolgokat annak megfelelően, amit Isten kinyilatkoztatott. Ennek egyik módja a szabad akarat elvének feltárása. A szabad akarat Isten értékes ajándéka intelligens teremtményei számára, amit sajnos rosszul használtunk és használunk ma is.

Ellen G. White rámutat: „Ádám szabad akarattal felruházott erkölcsi lény volt. De rosszul használta fel szabadságát. Engedte, hogy az étvágya uralkodjon felette. Engedetlensége miatt elveszítette ártatlanságát. Szabad akaratából lett bűnös, kiszakította magát Isten kegyelméből” (132. kézirat, Letters and Manuscripts. 1902, 17. köt. 1. o.). Egy másik helyen így érvel: „A végtelen bölcsesség az ember elé helyezte a jó és a rossz, a bűn és a szentség megkülönböztetésének képességét. Isten kormányzata a szabad akaraton alapul, és nincs olyan lázadó vagy engedelmes cselekedet, ami nem szabad akaratból meghozott döntés, cselekedet lenne” (79. kézirat, Letters and Manuscripts. 1896, 11. köt. 1. o.).

A szabad akarat rosszra való felhasználása miatt így lett az Isten által tökéletesre teremtett világ a gonoszság, a bűn, a szenvedés és a halál világa. Bár ez nem magyaráz meg mindent a gonoszság és szenvedés témájával kapcsolatosan, de fontos része a korlátok között mozgó értelmezésünknek ezzel a problémával kapcsolatosan.

**3. Isten bátorít, hogy reménységgel közelítsük meg a bűn problémáját.**

Fontos hangsúlyozni, hogy a gonoszság problémájával kapcsolatosan vannak a Bibliában nyitott kérdések. Az erre vonatkozó magyarázataink korlátozottak, mert e pontok azt mutatják, hogy a gonoszságot egyszerűen nem lehet igazolni. Ellen G. White tömören kifejti ezt: „A bűn eredetére lehetetlen olyan magyarázatot találni, ami megindokolná létezését. De eleget tudhatunk mind a bűn eredetéről, mind végleges megszüntetéséről ahhoz, hogy világosan lássuk: Isten igazságosan és jóakarattal kezeli a bűnt. Semmit sem tanít a Szentírás világosabban, mint azt, hogy Isten semmiképpen sem felelős a bűn létrejöttéért; hogy Ő nem vonta vissza önkényesen kegyelmét; hogy nem volt hiba kormányzatában, ami alkalmat adott volna a lázadásra. A bűn »betolakodó«, amelynek jelenlétét nem lehet megindokolni. A bűn titokzatos, érthetetlen; mentegetése egyenlő volna igazolásával. Ha mentséget lehetne találni rá, vagy okot létezésére, akkor megszűnne bűn lenni. A bűnre egyetlen meghatározás van, amelyet Isten Igéje ad: »a bűn pedig a törvénytelenség«; egy olyan elv testet öltése, mely harcban áll Isten kormányzatának alapjával: a szeretet nagyszerű törvényével” (Ellen G. White: A nagy küzdelem. Budapest, 1985, H. N. Adventista Egyház, 438-439. o.). Tehát, amikor a gonosz problémájáról beszélünk, ne Sátánra fókuszáljunk, hanem a szerető Isten jellemére! Ez alapján tudjuk reménységgel megközelíteni a bűn bonyolult témáját, nem azért, hogy igazoljuk a gonoszt, hanem hogy ennél sokkal nagyobbra figyeljünk, nevezetesen az Istentől kapott reménységre (Róm 8:18), mert Ő „szemükről minden könnyet letöröl” (Jel 21:4).

#### Gyakorlati alkalmazás

Beszéljük meg az alábbi kérdéseket az osztályban:

1. Tapasztaltunk már olyan mély bánatot és szenvedést, hogy úgy éreztük, Isten nem hallja meg a kiáltásunkat? Ha igen, Jób története miként segíthet bízni az Örökkévalóban, a gonosz látszólagos diadala ellenére?
2. Nehéz időkben hogyan tudunk elmozdulni a világ gonoszsága feletti bánkódástól a remény felé?
3. Hogyan beszélhetünk a rossz valóságáról úgy, hogy az a gyülekezet fiatalabb nemzedéke számára is hasznos legyen?
4. Milyen tanácsot vagy magyarázatot tudunk adni annak, aki különösen nehéz körülmények közt van?

---

#### Ellen G. White idézetek

Jézushoz vezető út, „Isten szeretete az emberek iránt” című fejezet.