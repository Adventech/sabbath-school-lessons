---
title:  Történet
date: 14/02/2025
---

#### HANG A SÖTÉTBEN

Andrew McChesney

Grace Babcock egy haragos hangra ébredt az éjszaka közepén. „Nem tudod! Nem érted!” – mondta a hang.

Grace nem ijedt meg. Zavarta, hogy felébresztették. A holbrooki Indián Iskola tanáraként egy egyszobás apartmanban lakott. Tovább hallgatott:

„Isten úgy használ téged, mint egy bábot. Vakon követed Őt, ezt a zsarnokot!”

Grace-nek valóban küzdelme volt akkoriban az Isten iránti bizalommal. Szíve mélyéig megrendítette, amikor az egyik diákjuk meghalt egy autóbusz-balesetben. Sok kérdés forgott benne, de még nem volt képes feltenni azokat Istennek. A hang Istent vádolta, és Grace-nek ez sem tetszett. „Tűnj el! – mondta a hangnak. – Nem akarok beszélni veled!”

Csend lett. Nehéz csend. Akkor Grace megkérdezte Istent ezekről a vádakról, amiket most hallott. Továbbra is csend volt. Elaludt.

Másnap kiment a természetbe, a kedvenc helyére, ahol gondolkodni szokott. Leült egy barna kőre, és újra elmondta Istennek a vádakat. Csend volt. Amikor esteledett, hazament.

Másnap is megismétlődött, ami az előző éjjel történt. Viszont még amikor hazafelé tartott, megszólalt egy szelíd hang: „Nem kell tudnod a válaszokat a feltett kérdéseidre. Csak higgy és bízz bennem!”

„Rendben van, nem kell tudnom a válaszokat, de azt tudnom kell, hogy te jó vagy! Most nem vagyok biztos ebben.”

Otthon kinyitotta a Bibliatanulmányt, és olvasni kezdte. Közben egy hangot hallott. „Nézz fel!” Felpillantott és tekintete megállapodott egy kiszínezett rajzon, amely Jézust ábrázolta a kereszten, alatta pedig Jn 3:16 verse állt.

„Értünk hoztad ezt az áldozatodat, Jézusom! – sóhajtott Grace. – Te jó vagy! Mindenestől jó! Bár nem tudom mindenre a választ, de teljes szívemmel bízom benned!”

---

#### Ellen G. White idézetek

Jézushoz vezető út, „Isten szeretete az emberek iránt” című fejezet.