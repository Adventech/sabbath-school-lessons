---
title: Tanítói melléklet
date: 03/01/2025
---

### Isten őszinte szeretete

#### Áttekintés

**Kulcsszöveg: Hós 14:4**

**Alapigék: Mt 22:1-14; Jn 10:17-18; 17:24**

**Bevezetés: Isten túláradóan szeret mindenkit, jobban, mint ahogyan mi azt el tudjuk képzelni. Szeretete gazdag és irgalmas. Akkor is áldozatkészen árad, amikor az emberek hűtlenek hozzá.**

**A tanulmány témái: Az e heti tanulmány három fő témára összpontosít:**

1. Isten szeretetét nem a szükségszerűség határozza meg: ezt fontos megértenünk ahhoz, hogy felfogjuk, miként viszonyul az emberiséghez. Isten szeretete a spontán és gazdag jóakaratának kifejeződése. Nem a mi cselekedetünk váltja ki, vagy teszi szükségessé, és nem is valamilyen, az emberben rejlő lehetőségnek köszönhető. Isten úgy nyilvánítja ki szeretetét, hogy közben nem vár semmi előnyt vagy hasznot önmaga számára. Mindenkit szeret, ingyen szeret, mint volt ez Hóseás, Izrael esetében, vagy pedig most a miénkben.
2. Isten szeretetének hatáskörét lehetetlen felmérni: nem ok-okozati feltételeken alapul. Önként adta magát értünk. Állandó és változhatatlan szeretete még teljesebb mértékben mutatja kegyelmét. Szeretete felülmúl minden várakozást, mert ingyen adja kegyelmét, irgalmát és együttérzését még a legméltatlanabb embernek is.
3. Isten szeretetét vissza lehet utasítani: Isten önfeláldozó szeretetének teljességét ajánlja fel nekünk, de ez nem határozza meg előre az emberek válaszát. Szeretete nem kényszerít, szabadságot is ad, hogy elfogadjuk vagy visszautasítsuk.

**Gyakorlati alkalmazás: Szeretete felülmúl minden várakozást, mert ingyen adja kegyelmét, irgalmát és együttérzését még a legméltatlanabb embernek is. Hogyan változtatja meg ez a környezetünkben élő emberekhez való viszonyulásunkat, akik semmit sem tettek azért, hogy kiérdemeljék tőlünk az együttérzést?**

#### Kommentár

**1. Isten szeretetét nem a szükségszerűség határozza meg.**

A szabadság Isten szeretetének fontos jellegzetessége, nem valami okozza. Az ok-okozati kapcsolatban az okozat az ok természetes következménye. Ám ahelyett, hogy a szükségszerűség ok-okozati logikája határozná meg, Isten szeretete figyelemreméltó és önkéntes. Ezt a gondolatot mutatja be a Hóseásról és hűtlen feleségéről szóló történet. Ebből azt láthatjuk, hogy Isten szeretete nem foglalja magában a teremtés szükségességét, és hogy Isten szeretete ingyen ad.

**Hóseás és Isten szeretetének szabadsága: Hós 14:4 összekapcsolja Istennek az Izrael hűtlenségének meggyógyítására vonatkozó ígéretét elkötelezettségével, hogy szabadon fogja szeretni népét. Ez az ígéret megismétli Isten hitehagyó népének kegyelmes helyreállítását, amit Hós 2:14-23 szakasza előrevetít, és amit Hóseás saját, irgalmas viszonyulása szemléltet hűtlen felesége iránt (Hós 3:1-5). A próféta életrajzi tapasztalatával való összekapcsolás azt sugallja, hogy Isten szeretete a végsőkig nagylelkű.**

„Ez olyan szeretet, amit nem lehet kiérdemelni – hiszen mit is tudna Izrael bemutatni Jahvénak elfogadható fizetségként?” A nedabas héber szó azt jelenti, hogy Isten szabadon, ingyen fogja szeretni Izraelt, és ez magába foglalja „az »önkéntes áldozat«, vagy »nagylelkű áldozat« gondolatát is” (Douglas Stuart: Hosea-Jonah, Word Biblical Commentary. Dallas, 1987, Word Incorporated, 31. köt. 215. o.). Tehát Isten szeretetét nem okozza, illetve kényszeríti ki Izrael egyetlen cselekedete sem. Az az Ő szabadságának kifejeződése, ennélfogva teljesen önkéntes. Az isteni gyógyításról szóló szavak Hós 14:5-ben (lásd még Hós 5:13; 6:1; 7:1; 11:3) hangsúlyozzák Isten szeretetének önkéntes jellegét, mert Izrael képtelen hűségesnek maradni a saját erejéből. Ez az önkéntesség arra is utal, hogy akiket Isten szeret, azok teljesen érdemtelenek erre.

**Isten szeretete és a teremtés: a gondolat, hogy a szeretethez kapcsolatra van szükség, magával vonja azt is, hogy Istennek teremtményeket kellett létrehoznia ahhoz, hogy szerető Isten legyen. Ezt a gondolatot azonban a Szentírás nem támasztja alá, ugyanis Isten szabadságát és autonómiáját hangsúlyozza. Neki nincs szüksége semmire a teremtményei részéről (ApCsel 17:25). Sőt, Isten szeretete már a világegyetem megteremtése előtt létezett, ahogy ezt Jézus hangsúlyozta, mikor kijelentette: „[Atyám], szerettél engem már e világ teremtése előtt” (Jn 17:24). Tehát Isten szeretetének meglétéhez nem volt szükség a világ megteremtésére. A teremtés önkéntes tevékenység volt Isten részéről, amely örökkévaló, túláradó szeretetének szabadságából következett.**

**Isten szeretete szabadon ad: Jézus áldozati kereszthalála önkéntes, szeretetből hozott áldozat, felajánlás volt. Megváltónk nem csupán egy kegyetlen kivégzés áldozata lett. Ahogy Ő maga fogalmaz: „én leteszem az életemet, hogy újra felvegyem azt. Senki sem veszi el azt tőlem, hanem én teszem le azt magamtól” (Jn 10:17-18). Pál is hasonlóképpen fogalmaz: Krisztus „szeretett engem, és önmagát adta értem” (Gal 2:20). Tehát Jézus halála nem szükségszerűség volt, amit kivégzőinek kegyetlensége súlyosbított, hanem önként adta oda magát isteni szeretete szabadságának különleges kinyilatkoztatásaként.**

**2. Isten szeretetének hatáskörét lehetetlen felmérni.**

A gondolat, hogy Isten szeretete nem követi az ok-okozati logikát, azt jelenti, hogy nem lehet előre kiszámítani. Mózes öt könyvéből két közbenjárást említsünk meg, amit példaként felhozhatunk erre.

Az első példa Ábrahám közbenjárása (1Móz 18:23-33), amikor Isten kijelentette ítéletét Sodoma és Gomora ellen (1Móz 18:20). Ábrahám először Isten igazságosságára apellált, és azt kérdezte, valóban elpusztítja-e a várost, ha talál ott ötven igazat (1Móz 18:24-25). Az 50-es szám igazán védhető és észszerű volt Ábrahám számára, ám mivel ez a szám fokozatosan csökken, először 50-ről 45-re (1Móz 18:28), majd 45-ről 40-re (29. vers), 40-ről 30-ra (30. vers), 30-ról 20-ra (31. vers), végül 20-ról 10-re (32. vers), így már nem Isten igazságosságára, hanem inkább a kegyelmére apellált (1Móz 18:27, 30, 32). Úgy tűnik, ha az ötven még észszerű az igazságossághoz, a tíz már túl van a jogos elváráson. Ha a közbenjárás eleje azt a benyomást kelti is, hogy Ábrahám arról próbálja meggyőzni Istent: legyen igazságos és kegyelmes, a párbeszéd viszont rávilágít, hogy határozottan nem ez az indítéka. Ennek a közbenjárásnak a folyamata inkább azt mutatja be, hogy Isten szerető kegyelme magasabb és mélyebb, mint ahogy azt észszerűen várni vagy kiszámolni lehet.

A második példa az, amikor Mózes könyörgött az izraelitákért a Sínai-hegynél. A kezdeti benyomásunk az, hogy arról próbálja meggyőzni Istent, hogy legyen kegyelmes irántuk (2Móz 32:11-14, 31-33). De megint csak nem ez a helyzet. A Mózes és az Úr között lezajlott beszélgetés csúcspontján Isten dicsősége nyilvánul meg, ami a Mindenható szeretetének figyelemreméltó kinyilatkoztatása (2Móz 34:6-7). Azon kívül, hogy itt megerősítést nyer az isteni szabadság a kegyelemre azok iránt, akik nyilvánvalóan nem érdemlik meg azt (2Móz 33:19), az összehasonlítás aközött, hogy „irgalmas marad ezerízig” és „meglátogatja az atyák vétkéért a fiakat és unokáikat harmad- és negyedízig” (2Móz 34:7), arra utal, hogy Isten szeretetének körét nem lehet kiszámítani, és ez egészen világosan mutatja szeretetének szabadságát.

**3. Isten szeretetét vissza lehet utasítani.**

Isten szeretetének szabadsága azt is jelenti, hogy nem határozza meg előre az emberiség válaszát. Újra hangsúlyozzuk: Isten szeretete önkéntes, és nem foglalja magában az ok és okozat szükségszerű logikáját. Jeruzsálem miatti panaszában Jézus szomorúan beszél meghiúsult vágyáról, hogy szeretné megmenteni gyermekeit. Hangsúlyozza, hogy hányszor akarta egybegyűjteni őket, „miképpen a tyúk szárnya alá gyűjti csibéit, de ti nem akartátok” (Mt 23:37). A görög „thelo” igét kétszer használja ebben a versben, de különböző értelemben. Az első esetben az ige arra vonatkozik, hogy Isten meg akarja menteni azokat, akiknek a megváltásáért jött, a második alkalommal viszont arra utal, hogy ők nem osztoztak ebben a vágyban. Ebből következik, hogy az Isten által felajánlott szeretet nem dönti el a szeretetteljes választ azok részéről, akik felé az irányul. Sajnos, mivel a szeretetteljes vágyat nem viszonozzák, az beteljesületlen marad.

Az isteni szeretet elutasításának másik bibliai példája a menyegzői meghívásról szóló példázat, ahol sokan kaptak meghívót, de elutasították azt (Mt 22:3). Aztán a vőlegény kiterjesztette a meghívást mások felé, akik viszont tényleg elmentek a menyegzőre (Mt 22:9-10). A példázat végkövetkeztetése aláhúzza, hogy „sokan vannak a hivatalosok, de kevesen a választottak” (Mt 22:14). Ebben a mennyek országáról szóló példázatban (Mt 22:2) a kiválasztás szó használata nem arra vonatkozik, hogy Isten előre eldönti emberek sorsát (predesztináció), hanem azzal kapcsolatos, hogy az emberek elfogadják vagy elutasítják Isten meghívását. Más szavakkal: „Sokan vannak a meghívottak, de egyesek elutasítják, hogy jöjjenek; és másokat, akik viszont jönnek, de elutasítják, hogy alávessék magukat az ország elveinek, elutasítanak. Akik maradnak, azokat hívjuk »kiválasztottnak«” (D. A. Carson: Matthew, The Expositor’s Bible Commentary: Matthew, Mark, Luke. Grand Rapids, MI, 1984, Zondervan, 457. o.). A választás képessége az isteni szeretet szabadságának a másik jele, amely nyitott a szabadon eldönthető válaszokra: akár elfogadja valaki a szeretetét, akár elutasítja. De Ő arra kér, hogy szabadon fogadjuk el!

#### Gyakorlati alkalmazás

A már fentebb említett szempontok alapján, amelyek Isten szeretetének szabadságáról szólnak, beszéljük meg az alábbi kérdéseket az osztályban!

1. Hogyan értsük azt, hogy Isten szeretetét nem valamely tettünk eredményezi, hogy közelebb kerüljünk az Ő jelenlétéhez? Mondjunk erre legalább egy gyakorlati példát!
2. Hogyan használhatjuk fel a nem hívőkkel folytatott beszélgetéseinkben azt a gondolatot, hogy Isten szeretete felülmúlja az észszerű elvárásainkat, mert Ő szabadon mutatja ki együttérzését azok iránt is, akik a leginkább érdemtelenek erre?
3. A gyakorlatban hogyan fordulhat elő, hogy visszautasítjuk Isten szeretetét?
4. Isten szeretete nem alkalmaz kényszert, tehát mit tanuljunk szeretetéből, miközben azon gondolkodunk, hogy keresztényként igyekszünk hitelesen szeretni az embereket?

---

#### Ellen G. White idézetek

Az apostolok története, „Krisztus hű pásztora” című fejezet; A megváltás története, „Az ember szabad választása” című fejezet (37–39. o.).