---
title:  Történet
date: 03/01/2025
---

#### A BAMBUSZFÜGGÖNY NYITÁSA

Andrew McChesney

A moszkvai nemzetközi adventista gyülekezetben úrvacsora volt. Éppen egy dél-koreai diák előtt térdeltem, hogy megmossam a lábát. Megkérdeztem tőle, van-e valamilyen imakérése. „Imádkozz Észak-Koreáért! – kérte. – Az ott élőkhöz is el kell jutnia az evangéliumnak, hogy Jézus visszajöhessen!”

Így tudtam meg akkor, 2006-ban, mennyire a szívükön viselik a dél-koreai hetednapi adventisták az északon élő testvéreiket. Jézus mondta: „És Isten országának ezt az evangéliumát hirdetik majd az egész világon, bizonyságul minden népnek, és majd akkor jön el a vég” (Mt 24:14). A dél-koreai adventisták úgy tekintenek Észak-Koreára az evangélium hirdetése szempontjából, mint az egyház missziójának utolsó határvidékére, ezért imádságos szívvel keresik a módját, hogyan lehetne megnyitni a „bambuszfüggönyt”. Az adventista egyház 1904-ben kezdte el munkáját északon, majd onnan terjeszkedett dél felé. Ma az 52 millió lakosú Dél-Koreában 285 000 adventista él, de a 26 milliós északi országban egyetlen adventistáról sem tudunk. Kiszivárgott információk szerint Istennek megvan a népe Észak-Koreában is – mondta Beom Seok Oh, az Észak-ázsiai Divízió elnöke, aki felügyeli az egyház Észak-Korea érdekében végzett szolgálatát. Beszélt egy ott élő asszonyról, aki minden szombat reggel valamilyen speciális, szójaszószból készített főzetet ivott, hogy belázasodjon, és ne kelljen bemennie dolgozni, pedig az szombaton is kötelező. Amikor bebörtönözték, Bibliát csempészett be, és a föld alá rejtette, majd mindig titkon kiásta, amikor olvasni akarta. Később sikerült átszöknie a határon, és Dél-Koreában már szabadon dicsőíthette Istent. Amíg a határ meg nem nyílik, a dél-koreai adventisták segítenek a hozzájuk menekülő embereken. Egy diakónus házaspár beszámolt arról, hogy egy északról menekült férfinak adtak munkát, aki fél év múlva bizonyságot tett Istenbe vetett hitéről. Egy másik esetben Lee lelkész imádkozott egy családapáért, aki nagyon aggódott északon maradt családjáért. A férfi ezután bevallotta, hogy már korábban is hitt Istenben, és olvasta a Bibliát akkor is, amíg otthon élt. Ezek a beszámolók bizonyítják, hogy érdemes dolgozni az északról menekültekért.





---

#### Ellen G. White idézetek

Az apostolok története, „Krisztus hű pásztora” című fejezet; A megváltás története, „Az ember szabad választása” című fejezet (37–39. o.).