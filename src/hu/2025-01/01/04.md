---
title:  Szeretet – Ingyen
date:  31/12/2024
---

Isten nemcsak Izraelt vette körül továbbra is ingyen szeretetével, még ha újra és újra lázadtak is ellene, hanem bűnösségünk dacára ránk is folyamatosan árasztja ingyen szeretetét. Nem érdemeljük meg, soha nem is lennénk képesek kiérdemelni. Neki nincs szüksége ránk. A Biblia Istenének semmire nincs szüksége (ApCsel 17:25), az irántad, irántam és minden más ember iránti szeretete teljes mértékben a saját akarata.

`Vessük össze Jel 4:11 és Zsolt 33:6 verseit! Mit tudhatunk meg ezekből az igékből Isten szabadságáról – a teremtett világhoz viszonyítva?`

Isten teljes szabadsággal teremtette meg ezt a világot, ezért méltó minden dicsőségre, tisztességre és hatalomra. Nem volt szüksége arra, hogy bármit teremtsen. A világ alapjainak letétele előtt a Szentháromság tagjai között már megvolt a szeretetkapcsolat.

`Jn 17:24 verséből mit tudunk meg Isten szeretetéről a világ megteremtése előtti időből?`

Istennek nem volt szüksége teremtményekre, hogy szeretetének tárgyai legyenek. Szeretettel teljes jelleméből fakadóan mégis úgy döntött, hogy megteremti a világot és szeretetkapcsolatban él teremtményeivel.

Teljes szabadságában megalkotta a világot, gazdagon árasztva szeretetét, és továbbra is ingyen szeretettel fordul az emberekhez, az Édenben történt bűneset és a mi saját bűneink dacára is.

Az édeni bukás után Ádámnak és Évának nem lett volna joga tovább élni és élvezni Isten szeretetét. Azonban „aki hatalma szavával fenntartja a mindenséget” (Zsid 1:3), nagy szeretetéből, kegyelméből és irgalmából megtartotta az életüket, és utat biztosított arra, hogy szeretetben megbékéltesse a világot magával. Ez a békéltetés ránk is kiterjed.

`Mit árul el Isten szeretetéről és jelleméről az, hogy továbbra is szeretetet áraszt a bűnbe süllyedt, gonosz világra? Miért kell ennek szeretetre indítania bennünket iránta?`

---

#### Ellen G. White idézetek

Isten teremtett világa a szeretetét és hatalmát hirdeti. Ő hívta életre a világot, és mindent, ami abban van. Isten szereti a szépet. A számunkra teremtett világban nem csak azt bocsátotta a rendelkezésünkre, ami a kényelmünket szolgálja, hanem a földet és az eget szépséggel is felruházta. Az őszi gazdag termésben szeretetét és gondoskodását látjuk, a vidám napsugárban pedig a mosolyát. Karja alkotta a délceg hegyeket és sziklákat. Parancsára nőnek a hatalmas fák. A zöld pázsittal bebo­rított földre bokrokat és virágokat ültetett. […]

A földünket alkotó teremtő erő még mindig dolgozik, hogy fenntartsa a világegyetemet és a természetet. Isten karja igazgatja a bolygókat és azok rendezett pályáját a világegyetemben. Földünk nem saját ereje által járja évről évre a Nap körüli pályáját, és termi meg ajándékait. Isten szava tartja ellenőrzése alatt a természeti erőket. „Beborítja az eget felhővel, esőt készít a föld számára, és füvet sarjaszt a hegyeken.” (Zsolt 147:8) – Counsels to Parents, Teachers and Students, 185. o.

Mielőtt a föld alapjai letétettek, Atya és Fiú szent szövetséget kötött a Sátán által legyőzött ember megváltása érdekében. Ünnepélyes fogadalmat tettek, hogy Krisztus az emberi faj megmentésének biztosítékává válhasson. Krisztus ezt a szövetséget teljesítette. A kereszten felkiáltott: „Elvégeztetett!” E szavakat Atyjához intézte. Teljes egészében teljesítette fogadalmát, most pedig kijelenti: Atyám, elvégeztetett. Én Istenem, eleget tettem akaratodnak. Bevégeztem a megváltás munkáját. És ha igazságod elégtételt nyert, akkor „akiket nékem adtál, akarom, hogy ahol én vagyok, azok is énvelem legyenek”. (Jn 19:30; 17:24)

Ekkor Isten kihirdeti, hogy igazsága elégtételt nyert. Sátán vereséget szenvedett. Krisztus földi meghurcoltjai és katonái befogadást nyernek „ama Szerelmesben” (Eféz 1:6). Igaznak nyilváníttatanak a mennyei angyalok és az el nem bukott világok képviselői előtt.

Győzelmi énekük egyesül az angyali hárfák hangjával, és a menny betelik öröm- és dicsénekekkel. Győzött a szeretet. Az elveszett meg­találtatott. – Lift Him Up, 103. o.

Krisztus halála: Isten nagy szeretetének bizonyítéka, üdvösségünk záloga. A kereszténytől elvenni a keresztet, annyit jelentene, mint kioltani a napot az égen. A kereszt közelebb visz Istenhez és kiengesztel vele. Az atyai szeretet gyöngéd részvétével tekint Isten Fiának gyötrelmeire, amelyeket elszenvedett azért, hogy az embereket megmentse az örök haláltól. Bennünket pedig elfogad szeretett Fiában. […]

A kereszt által tudjuk, hogy az Atya végtelen szeretettel szeret bennünket. – Az apostolok története, 210. o.