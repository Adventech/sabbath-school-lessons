---
title:  Sok Hivatalos, De Kevés Választott
date:  01/01/2025
---

Isten nemcsak szereti az embereket szabad akaratából, de arra is hív bennünket, hogy viszonozzuk szeretetét. Lehetőséget ad, hogy szabadon választhassunk: elfogadjuk vagy visszautasítjuk a szeretetét. Ez kitűnik Krisztusnak a királyi menyegzőről szóló példázatából is.

`Olvassuk el Mt 22:1-14 szakaszát! Mi a jelentősége ennek a példázatnak?`

A menyegző példázatában a király a fia esküvőjét szervezi, és elküldi a szolgáit, „hogy a hivatalosokat meghívják”, „de azok nem akartak elmenni” (Mt 22:3, ÚRK). Nem is egyszer küldte el a szolgáit a meghívással, de a vendégek ügyet sem vetettek rá, sőt megragadták és meg is ölték a szolgákat (Mt 22:4-6).

Később, miután leszámolt a szolgái gyilkosaival, a király így szólt a többi szolgájának: „A menyegző ugyan kész, de a hivatalosok nem voltak rá méltók. Menjetek azért a keresztutakra, és akiket csak találtok, hívjátok el a menyegzőre” (Mt 22:8-9, ÚRK). Ezután következik még egy epizód, amikor kivetik a férfit, akin nem volt menyegzői ruha. Ez azt jelzi, hogy az ünnepségen való részvételhez a királytól kell megfelelő öltözéket kapni. A példázatot Jézus rejtélyes, de különösen jelentőségteljes mondással zárja: „sokan vannak a hivatalosok, de kevesen a választottak” (Mt 22:14).

Mit jelent ez? Végeredményben azok a „választottak”, akik elfogadták az Úr meghívását a menyegzőre. A görög kaleó („hívni”, „meghívni”) igét találjuk a példázatban. Az határozza meg, hogy végül ki a „választott” (eklektosz), hogy az adott személy önként elfogadja-e a meghívást.

Valójában Isten mindenkit hív, meghív a menyegzőre, de mindannyiunknak van lehetősége visszautasítani szeretetét. A szeretethez elengedhetetlen a szabadság. Isten soha nem fogja senkire rákényszeríteni a szeretetét. Szomorú még kimondani is, de valóban lehetséges visszautasítani az Istennel való szeretetkapcsolatot.

Azok a „választottak”, akik elfogadják a meghívást. Isten az Őt szeretőknek sokkal csodálatosabb dolgokat készített, mint azt elképzelhetnénk. Tehát minden a szeretet és az abban benne foglalt szabadság kérdéséhez vezethető vissza.

`Mi mutatja az életedben, hogy elfogadtad a meghívást a menyegzőre, és az alkalomhoz illő az öltözeted?`

---

#### Ellen G. White idézetek

Mindenki szabadon megválaszthatja, hogy milyen hatalom uralkodjék rajta. Senki sem bukhat olyan mélyre, senki sem olyan gonosz, hogy ne találhatna szabadulást Krisztusban. A megszállott ember ima helyett csak Sátán szavait tudta kiejteni, a szív kimondatlan kérése mégis meghallgatásra talált. Nincs olyan kiáltása a rászoruló léleknek, még ha nem is tudja szavakba önteni, mely észrevétlen maradna. Aki kész szövetségi kapcsolatra lépni a menny Istenével, azt nem hagyja Sátán hatalmában, sem saját természetének gyöngeségeiben. Hívja a Megváltó: „Fogja meg erősségemet, kössön békét velem, békét kössön velem!” (Ésa 27:5) – Jézus élete, 258. o.

Isten különleges lakomát készít az emberi nemzetségnek. A példázat szerint minden lélekért egy hatalmas ünnepet, vacsorát szerveznek. Mindazok, akik részt vesznek a vacsorán, örülhetnek a mennyei ünnepnek, ami nem más, mint maga az evangélium. Ez az ünnep mindazoknak a rendelkezésére áll, akik befogadják. Mindenki meghívást kapott, és bátorítva van, hogy jöjjön el.

Mindazok, akik részt vesznek az evangélium eme ünnepén, valójában kifejezik, hogy elfogadták Krisztust személyes Megváltójuknak. Az Ő különleges ruháját viselik. Elfogadták az igazságot úgy, ahogy Jézusban lett bemutatva, vagyis elfogadták Krisztus feddhetetlenségének ruháját. Csak azok tisztelik Krisztust, akik válaszolnak hívására: „Gyertek, mert immár minden kész, jöjjetek a Bárány menyegzőjére.” Ezek az emberek felöltözik a megtisztított jellem fehér ruháját, és ezzel arról tesznek bizonyságot, hogy immár nem úgy élnek, mint korábban, amikor tudatlanok voltak. Beszédük és beszédtémáik is megváltoztak. – The Upward Look, 304. o.

Értékelnünk kellene az értünk hozott nagy áldozatot, amely megfizette a mennyei szövőszékeken készült ruha, a feddhetetlenségünk ruhájának az árát. Az Úr meghívott a menyegzőre, és mindannyiunknak menyegzői ruhát készített. A feddhetetlenség ruhájáért végtelen ár lett kifizetve; ezért Isten elleni hatalmas lázadás, amikor valaki önigazultságának ruhájában kér bebocsátást a menyegzőre. Ezzel messzemenően megbántja Istent, hiszen nyíltan semmibe veszi a golgotai áldozatot.

Menyegzői ruha nélkül senki sem vehet részt ezen a menyegzőn. János írja: „Aki győz, az fehér ruhákba öltözik; és nem törlöm ki annak nevét az élet könyvéből, és vallást teszek annak nevéről az én Atyám előtt és az ő angyalai előtt.” Mielőtt az örökkévalóság szempontjából túl késő lenne, mindenki járuljon a mennyei Fejedelemhez, és vásároljon fehér ruhát, szemeire gyógyírt, tűzben megpróbált aranyat és a mennyei kegyelem olaját! – That I May Know Him, 264. o.