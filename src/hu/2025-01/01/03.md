---
title:  Viszonzatlan Szeretet
date:  30/12/2024
---

Hóseás története az egyik legmegdöbbentőbb példája annak, hogy mennyire szereti Isten a bűnbe süllyedt emberiséget. Megparancsolta Hóseás prófétának: „Menj, végy magadnak parázna feleséget és parázna gyermekeket, mert bizony paráználkodik az ország, nem követi az Urat” (Hós 1:2, ÚRK). Hóseásnak és hűtlen feleségének élő példázatként kellett bemutatnia, hogy Isten mennyire szereti a népét, még Izrael hűtlensége, lelki paráznasága ellenére is. Ez a történet tehát arról szól, hogy az Úr gazdagon árasztja szeretetét azokra, akik azt nem érdemlik meg.

Isten hűsége és szeretete dacára a nép újból és újból fellázadt ellene. A Szentírás ezért mutatja be többször is úgy az Urat, mint akinek a szeretetét nem viszonozza hűtlen házastársa. Népe iránti szeretete tökéletes és állhatatos, mégis megvetették, más isteneket szolgáltak, imádtak, amivel mélységesen megszomorították az Urat, megtörték a vele való kapcsolatot, az már helyrehozhatatlannak tűnt.

`Olvassuk el Hós 14:2-5 szakaszát! Mit árulnak el ezek a versek Isten rendíthetetlen szeretetéről népe iránt?`

Isten még a nép többszörös lázadása után is kijelenti: „Kigyógyítom őket hűtlenségökből; szeretem őket ingyen kegyelemből” (Hós 14:5). A nedábáh héber szó fordítása az, hogy „ingyen”, arra utal, amit önként, szabad akaratból ajánlanak fel.

Hóseás próféta könyvében, mint a szentírási beszámolók egészében csodálatra méltó Isten elkötelezettsége és könyörülete népe iránt. A nép újból és újból más szeretők után ment, látszólag helyrehozhatatlanul megtörték a szövetségi kapcsolatot, Isten azonban szabad akaratából továbbra is szeretettel vette őket körül. Nem érdemelték meg szeretetét, amit megvetettek, minden jogukat eljátszották, de Isten továbbra is szerette őket – anélkül, hogy erre bármilyen erkölcsi vagy egyéb dolog kényszerítette volna. A Szentírás itt és másutt is következetesen ír önkéntes, szabadon adott szeretetéről.

`Sokan távoli, kíméletlen uralkodónak, bírónak képzelik Istent. Mennyire tűnik másnak a hűtlen házastárs által megvetett, megszomorított fél képe által? Mit változtat ez azon, ahogyan az Istennel való kapcsolatunkra tekintünk?`

---

#### Ellen G. White idézetek

Az Úr azonban nem mondott le addig Izráelről, amíg minden lehetőt meg nem tett, hogy újra hűségre bírja. A hosszú, sötét évek alatt, amikor egyik uralkodó a másik után vakmerően egyre mélyebb bálványimádásba sodorta Izráelt, Isten egyik üzenetet a másik után küldte bűneibe visszaeső népének. Prófétái által megadott minden lehetőséget arra, hogy feltartóztassák a hitehagyás áradatát és visszatérjenek hozzá. A birodalom kettészakadását követő években élt és munkálkodott Illés és Elizeus. Az ország hallotta Hóseás, Ámos és Abdiás meleg szeretettel áthatott kérlelését is. Isten sohasem hagyta Izráelt nemes szívű tanúbizonyságok nélkül, akik hirdették csodálatos, bűntől megmentő hatalmát. – Próféták és királyok, 108. o.

Isten szeretete aranylánc, amely a véges emberi lényt Őhozzá köti, és ez a szeretet meghaladja az értelmünket. Emberi tudomány nem talál rá magyarázatot. Földi bölcsesség nem foghatja fel. A szülők szeretik gyermekeiket, Isten szeretete azonban nagyobb, szélesebb, mélységesebb. A nemzedékeken átívelő szülői szeretet, az emberi lélek kedvességének és gyöngédségének összes árjai is csupán patakocskáknak tűnnek Isten végtelen és kimeríthetetlen szeretetének óceánjához képest. Emberi nyelv nem képes körülírni azt. Életed minden napján elmélkedhetsz róla. A mennyei Atya szeretetét és együttérzését megérteni hivatott törekvésedben őszintén és kitartóan tanulmányozhatod a Szent­írást, felhasználhatod az Istentől kapott összes erődet és képességedet, az isteni szeretet akkor is végtelen marad számodra. Évszázadokon át tanulmányozhatod, mégsem fogod teljes mértékben megérteni Isten szeretetének hosszúságát és szélességét, mélységét és magasságát. […]

Isten szüntelenül figyel gyermekeire. – Signs of the Times, 1904. július 13.

Sátán eltökélt szándéka azt elérni, hogy az emberek ne figyeljenek fel Istennek egyszülött Fia feláldozásában megnyilvánuló szeretetére. Milyen eredménnyel tudjuk bemutatni a világnak Isten mély és értékes szeretetét? Egyedül akkor járhatunk sikerrel, ha képviselni tudjuk, hogy olyan „…nagy szeretetet adott nékünk az Atya, hogy Isten fiainak neveztetünk!” (1Jn 3:1) Szóljunk így a bűnöshöz: „Íme, az Istennek ama báránya, aki elveszi a világ bűneit!” (Jn 1:29) Ha Jézust az Atya képviselőjeként mutatjuk be, akkor el fogjuk tudni tüntetni azt az árnyat, amit Sátán azért vet ösvényünkre, hogy ne ismerjük fel Isten – Krisztusban megnyilvánuló – kibeszélhetetlen szeretetét és kegyelmét. Tekintsetek fel a Kálvária keresztjére, mely mennyei Atyánk mérhetetlen kegyelmének és korlátlan szeretetének mindenkori bizonyítéka! – Szemelvények Ellen G. White írásaiból, 1. köt., 156. o.