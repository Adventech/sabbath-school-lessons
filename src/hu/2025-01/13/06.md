---
title:  Legfőképpen Szeressétek Egymást!
date:  27/03/2025
---

A szeretet a törvény betöltése, tehát teljesen nem lehet úgy eleget tenni a követelményeinek, ha egyszerűen csak tartózkodunk rossz dolgok elkövetésétől. Az egész Szentírás kifejezi a szeretet törvényét, ami nemcsak azt parancsolja nekünk, hogy ne kövessünk el gonoszságot, hanem olyan tettekre késztet, amelyek Isten szeretetét mutatják be másoknak, nem kizárólag a gyülekezet többi tagjának, hanem a világnak, ahol olyan nagy szükség van az őszinte keresztény tanúságtételre.

`Olvassuk el Jak 2:1-9 verseit! Milyen fontos üzenetet találunk itt?`

Jakab itt erélyesen felszólal a társadalomban elkövetett igazságtalanságok ellen, külön megemlítve a szegények iránti tisztelet hiányát és azt, hogy a gazdagok elnyomják a kiszolgáltatottakat. Felhívja a figyelmet a felebarát szeretetének törvényére. Kijelenti, hogy aki ezt betartja, jól cselekszik (Jak 2:8). Ellen G. White így fogalmazott: „Az emberek iránt való szeretetünk földi kinyilatkoztatása Isten iránti szeretetünknek. Ezt az emberek iránt való szeretetet azért kellett Istennek belénk plántálni, hogy egy családnak a tagjaivá tegyen bennünket. A dicsőség Királya így lett eggyé velünk. Búcsúszavai beteljesednek: »Szeressétek egymást, amiképpen én szerettelek titeket« (Jn 15:12), amikor majd úgy szeretjük ezt a világot, ahogy Krisztus szerette, számunkra akkor lesz teljes Krisztus küldetése. Akkor a menny számára alkalmasak vagyunk, mert a menny már a szívünkben van” (Ellen G. White: Jézus élete. Budapest, 1989, Advent Kiadó, 547. o.). Akkor válunk alkalmassá a mennyre, ha úgy szeretjük a világot, ahogyan Krisztus szerette. Micsoda kijelentés ez arról, hogy mit jelent Jézus követőjének lenni! Jézus meghagyta követőinek: „amint én szerettelek titeket, ti is úgy szeressétek egymást” (Jn 13:34, ÚRK). Majd hozzáfűzte: „Arról ismeri meg mindenki, hogy az én tanítványaim vagytok, ha szeretitek egymást” (Jn 13:35, ÚRK). A keresztény hitben központi szerepe van a szeretetnek, mert az Isten szeretet (1Jn 4:8, 16). Aki pedig állítja, hogy szereti Istent, annak a többi embert is szeretnie kell (vö. 1Jn 3:11; 4:20-21). Péter apostol így bátorítja a keresztényeket: „Mindenek előtt pedig legyetek hajlandók az egymás iránti szeretetre; mert a szeretet sok vétket elfedez” (1Pt 4:8; lásd még 1Thessz 3:12; Zsid 10:24).

`Gondolkozzunk még azon, hogy mit jelent úgy szeretni a világot, ahogyan Krisztus szerette! Hogyan érthetjük meg jobban ez által a keresztényi tökéletesség fogalmát? Hogyan válunk alkalmassá az örök életre? Beszélgessünk erről a csoportban!`

---

#### Ellen G. White idézetek

Küldetésünk ugyanaz, amit szolgálata elején Jézus a maga küldetésének jelentett ki. „Az Úrnak Lelke van énrajtam – mondta –, mivelhogy felkent engem, hogy a szegényeknek az örömhírt hirdessem. Elküldött engem, hogy a töredelmes szívűeket meggyógyítsam; hogy a foglyoknak szabadulást hirdessek, és a vakok szemeinek megnyílását; hogy szabadon bocsássam a lesújtottakat; hogy hirdessem az Úr kedves esztendejét.” (Lk 4:18–19)

Tovább kell vinnünk a Mesterünk által ránk bízott művet. Ő mondja: „Ha odaadod utolsó falatodat az éhezőnek, és az elepedt lelkűt megelégíted: föltámad a sötétségben világosságod, és homályosságod olyan lesz, mint a dél. És vezérel téged az Úr szüntelen.” „Mert a szegény nem fogy ki a földről, azért én parancsolom neked, mondván: Örömest nyisd meg kezedet a te szűkölködő és szegény atyádfiának a te földeden.” (Ésa 58:10–11; 5Móz 15:11) – Bizonyságtételek a gyülekezeteknek, 8. köt., 134. o.



Törekednünk kell követni példaképünket, hogy krisztusi lelkület bennünk lakozzon. A Megváltó nem azok között találtatott, akiket a világ felmagasztalt. Nem azok között időzött, akik a könnyű életet és a gyönyöröket keresték. Helyről helyre járva igyekezett jót tenni. Segített a rászorulóknak, megmentette az elveszetteket, fölemelte az elesetteket, megszabadította az embereket a rabigától, betegeket gyógyított, kedves szavaival vigasztalta a megszomorodottakat és az összetört szívűeket. Tőlünk is ezt várja el. Induljunk el, igyekezzünk áldást szerezni a rászorulóknak, és vigasztalást a megszomorodottaknak. Minél inkább megosztjuk másokkal a krisztusi lelkületet, annál inkább fel­tárul előttünk a munka, amit végeznünk kell embertársaink érdekében. Így betelünk a veszendő lelkek iránti szeretettel és örömmel lépünk a mennyei Fenség lábnyomába. – Our High Calling, 180. o.

Szavaid, lelkületed és tetteid hasonlítanak-e Krisztusra? Ha szóban és lelkületben a jellemét képviseled, akkor keresztény vagy, hiszen kereszténynek lenni Krisztushoz hasonló életet jelent. A nyelv az életet uraló elvekről tesz bizonyságot – ez a szívet uraló erő legbiztosabb mércéje. Az ajkunkat elhagyó szavak alapján meg tudjuk ítélni, hogy milyen lelkülettel rendelkezünk, és milyen elvek vezérelnek. A nyelvet mindenkor vessük a Szentlélek uralma alá. […]

Hiszel Isten Fiában, mint személyes Megváltódban? Ha teljes szívvel hiszel, akkor Isten a lelkedben lakozik és a lelked Istenben. Immár Jézust képviseled… Amilyen mértékben válik az ember az isteni természet részesévé, olyan mértékben képes megosztani másokkal Krisztus jóságát. Jézus mondotta: „Új parancsolatot adok néktek, hogy egymást szeressétek; amint én szerettelek titeket, úgy szeressétek ti is egymást. Erről ismeri meg mindenki, hogy az én tanítványaim vagytok, ha egymást szeretni fogjátok.” „Ez az én parancsolatom, hogy szeressétek egymást, amiképpen én szerettelek titeket.” – Advent Review and Sabbath Herald, 1896. május 26.