---
title:  További tanulmányozásra
date:  28/03/2025
---

Ellen G. White: Jézus élete. Budapest, 1989, Advent Kiadó, „Legkisebb atyámfiai” c. fejezet, 542-547. o.

„Azokat, akik másoknak szolgálnak, a Főpásztor fogja szolgálni. Ezek maguk isznak majd az élő vízből és megelégedettek lesznek vele. Nem vágyakoznak majd izgató szórakozások után, vagy valami, az életükben bekövetkező változásra. Érdeklődésük nagy kérdése az lesz, hogy miként mentsék meg a pusztulásnak kiszolgáltatott lelkeket. Egymással való társalgásuk hasznos lesz. A Megváltó iránti szeretetük egységbe vonja össze a szívüket egymással.

Mikor rájövünk, hogy Istennel munkálkodunk együtt, akkor Isten ígéreteit nem közömbösen mondjuk el. Isten ígéretei a szívünkben égnek és ajkunkon lobbannak lángra. Mózesnek, mikor Isten arra hívta el, hogy szolgáljon egy tudatlan, fegyelmezetlen és lázongó népnek, Isten ezt az ígéretét adta: »Az én orcám menjen-e veletek, hogy megnyugtassalak« (2Móz 33:14)? Azután azt mondotta neki: »Én veled leszek« (2Móz 3:12). Ez az ígéret mindazoknak szól, akik Krisztus helyett munkálkodnak Krisztus lesújtott és szenvedő testvéreiért” (i. m. 547. o.).

**Beszélgessünk róla!**

`1) Olvassuk el 1Kor 13:4-8 verseit! 1Korinthus 13. fejezete szerint milyeneknek kell lennünk?`

`2) Mt 25:31-46 szakaszában mi választja el a kecskéket és a juhokat? Hogyan érthetjük meg Jézusnak ebből a beszédéből, hogy nem a cselekedetek általi megváltást tanítja?`

`3) Mit jelent az, hogy „amikor majd úgy szeretjük ezt a világot, ahogy Krisztus szerette, számunkra akkor lesz teljes Krisztus küldetése. Akkor a menny számára alkalmasak vagyunk, mert a menny már a szívünkben van” (lásd a csütörtöki tanulmányt)? Mit árul ez el Istenről és a mennyről? Hogyan élhetünk mind inkább a menny polgáraiként már most, vagyis Isten szeretetét bemutatva, világosságot és igazságot hozva az elnyomottaknak?`

`4) Milyen gyakorlati lépéseket tehetünk meg a gyülekezetünkben, amivel a környezetünkben bemutathatjuk, hogy Isten számára fontos a szeretet és az igazság? Mit végzünk jól a környéken? Hol kell javítanunk és jobban összpontosítanunk? A gyakorlatban milyen lépéseket tehetünk meg egyénileg és közösségileg, hogy az Isten szeretetéről és igazságáról eddig tanultak szerint járjunk el?`

„Méltó a megöletett Bárány, hogy vegyen erőt és gazdagságot és bölcsességet és dicsőséget és áldást” (Jel 5:12).

„Az események teljes mértékben igazolják Isten bölcsességét, igazságosságát és jogosságát. Világossá válik, hogy Isten a nagy küzdelem során tett minden intézkedésében tekintettel volt népének örök érdekeire és a teremtett világokra… A bűn történelme az egész örökkévalóságon át tanúskodni fog arról, hogy minden teremtmény boldogsága szorosan összefügg Isten törvényének létezésével. A nagy küzdelem összes tényét látva, az egész világegyetem – hűségesek és lázadók – egyként hirdetik: »Igazságosak és igazak a te utaid, óh szentek Királya!«

Az a nagy áldozat, amelyet az Atya és a Fiú az emberért hozott, világosan tárul a világegyetem elé. Ütött az óra, amikor Krisztus elfoglalja jogos helyét… A reá váró örömért – hogy megdicsőítheti a fiak sokaságát – nem törődve a gyalázattal, elviselte a keresztet. Felfoghatatlanul nagy volt a fájdalom és a gyalázat, de még nagyobb az öröm és a dicsőség. A Megváltó rátekint a képmására átalakult megváltottakra, akiknek jelleme Isten jellemének tökéletes tükre, és arca Királyuk arcának mása. Meglátja bennük lelke vajúdásának gyümölcsét, és elégedett…

A bűnnek csak egy emléke marad. Megváltónk örökre viselni fogja kereszthalálának nyomait…

A Biblia »hazá«-nak nevezi a szentek örökségét (Zsid 11:14-16). Ott a mennyei Pásztor élő vizek forrásaihoz vezeti nyáját. Az élet fája minden hónapban megtermi gyümölcsét, és leveleivel a népeknek szolgál. Ott kiapadhatatlan, kristálytiszta vízforrások fakadnak, és a partjukon hajladozó fák árnyékot vetnek az ösvényekre, amelyen az Úr megváltottai járnak. A szélesen elterülő síkságok gyönyörű dombokba torkollnak. Isten hegyeinek fenséges ormai magasra emelkednek. A békés rónákon, az élő vizek mellett Isten népe, a sokáig zarándok és vándor nép otthonra talál” (Ellen G. White: A nagy küzdelem. Budapest, 2020, Advent Kiadó, 572-575. o.).