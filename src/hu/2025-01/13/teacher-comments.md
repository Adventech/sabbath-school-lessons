---
title: Tanítói melléklet
date: 28/03/2025
---

### A törvény teljesítése a szeretet

#### Áttekintés

**Kulcsszöveg: Róm 13:8**

**Alapigék: 2Móz 20:2; Róm 13:8-10**

**Bevezetés: A Tízparancsolat Istennek népével való személyes és szövetségi kapcsolatát fejezi ki.**

**A tanulmány témái: Az e heti tanulmány három fő témára összpontosít:**

1. Isten törvénye inkább a kapcsolatokról, mint az elvont elvekről szól: Isten törvénye nem elvont elvek összessége, hanem a kapcsolat kifejeződése. A Tízparancsolat megfogalmazása szövetségi kapcsolatot feltételez Isten és népe között. Isten Mózessel folytatott párbeszéde ezt a kapcsolati nyelvezetet tükrözi, amelyben Isten sasként jelenik meg, aki szárnyain hordozza népét az Egyiptomból való szabadulás során. Ennek az ábrázolásnak a fő gondolata az, hogy Isten a népet önmagához vonja.
2. A Tízparancsolat az Isten és mások iránti szeretet helyes kifejezését írja le: a „ne tedd” dolgok felsorolása előtt a Tízparancsolat egy személyes, szeretetteljes megjegyzéssel kezdődik: „Én, az ÚR vagyok a te Istened” (2Móz 20:2). A parancsolatok listája kapcsolati, szeretetteljes válasz Izrael Istenének, aki megmentette őket. Az első négy parancsolat leírja a hűséges szeretetet, amit az embereknek ki kell mutatniuk Isten iránt. Az utolsó hat parancsolat a mások iránti szeretet konkrét formáit fejezi ki, amelyek végső soron azt jelzik, hogy Istent szeretjük.
3. Isten törvénye a szeretetben teljesedik be: a Római és a Galáciai levélben a törvény beteljesedésének gondolata egymás szeretet általi szolgálatához kapcsolódik. Pál a galáciabelieknek írva kifejti, hogy a törvényt azzal teljesítjük be, ha szeretjük felebarátainkat. A rómaiknak azt írja, hogy egymás szeretete a törvény beteljesedése. A Tízparancsolat utolsó hat parancsolata bemutatja, mit jelent, hogy „szeresd felebarátodat, mint önmagadat”.

**Gyakorlati alkalmazás: Hogyan változik meg az Istennel való kapcsolatunk, ha megértjük, hogy a Tízparancsolat nem csupán szabályok összessége, hanem a szeretet kifejezése és válaszunk Isten személyes és szeretetteljes kapcsolódására?**

#### Kommentár

**1. Isten törvénye inkább kapcsolatokra, mint elvont elvekre utal.**

Az az elképzelés, hogy Isten törvénye rideg elméletekből vagy személytelen alapelvekből áll, összeegyeztethetetlen azzal a bibliai képpel, amikor Isten a Sínai-hegyen kinyilatkoztatta Izrael népének a Tízparancso­latot. Fontos a Tízparancsolat megfogalmazását (2Mózes 20) a 2Mózes 19. fejezetében leírt szövetségi kapcsolat fényében olvasni. Attól kezdve, hogy Izrael megérkezett a pusztába (2Móz 19:1), Isten és Mózes párbeszéde a Sínai-hegyen az Isten és Izrael népe közötti szövetségi kapcsolatot hangsúlyozza. Mózesnek azt mondta az Úr, hogy a következőt mondja Izrael fiainak: „Láttátok, hogy mit tettem Egyiptommal, és hogy sasszárnyakon hordoztalak titeket, és magamhoz vontalak titeket. Most azért, ha figyelmesen hallgattok a szavamra, és megtartjátok szövetségemet, ti lesztek az én népem valamennyi nép közül, bár enyém az egész föld. És papok birodalma és szent nép lesztek” (2Móz 19:4-6).

Ennek a szakasznak lenyűgöző a kapcsolati nyelvezete. Az Egyiptomból való isteni szabadítást úgy ábrázolja, hogy Isten sasként hordozza Izrael fiait. Érdekes módon a hangsúly nem csupán azon van, hogy a nép elhagyta Egyiptomot, vagy az ígéret földjére megy. A lényeg, hogy Isten önmagához vonta a népet.

Ebben az összefüggésben Izrael népe felhívást kap arra, hogy tartsa meg Isten szövetségét, hogy hallja Isten hangját. Bár sok bibliafordítás úgy adja vissza a héber šmʿ igét, hogy az Isten hangjának való engedelmesség, ami helyes, de a szó szorosabb értelemben véve az Ő hangjának meghallását vagy meghallgatását jelenti (Ludwig Koehler és mások: The Hebrew and Aramaic Lexicon of the Old Testament. Leiden, 1994-2000, Brill, 1571. o.). Ha Izrael fiai úgy döntenek, hogy hallgatnak Isten szavára, akkor az Ő „tulajdona” (2Móz 19:5) vagy „személyes tulajdona” lesznek (lásd a sĕgūlâ főnév jelentését: i. m. 742. o.). Ez a kifejezés az Isten és népe közötti szövetségi kapcsolat személyes jellegéről is tanúskodik, amit a Tízparancsolat kifejtése tükröz 2Mózes 20. fejezetében.

**2. A Tízparancsolat leírja az Isten és mások iránti szeretet helyes kifejezését.**

Figyelemre méltó, hogy a „ne tedd” dolgok felsorolása előtt Isten a Tízparancsolatot 2Móz 20:2-ben személyes megjegyzéssel vezeti be („Én, az ÚR vagyok a te Istened”) és üdvözítő tevékenységét hangsúlyozza (szabadítás az egyiptomi rabszolgaságból). Más szóval, a parancsolatok nem egy rideg „ne tedd-del” kezdődnek, hanem személyes, szeretetteljes hangnemben. A további parancsolatok listája sem pusztán elvont törvényként értelmezendő, hanem Izrael Istenének adott szeretetteljes válaszként, mert Ő hatalommal és könyörületesen megmentette őket Egyiptomból.

2Móz 20:2 személyes, szeretetteljes hangnemének fényében az első négy parancsolat világosan meghatározza, hogy Izrael fiainak hogyan kell kifejezniük szeretetüket a személyes Isten iránt. Először is, ne legyenek más isteneik az Úr előtt. Az Isten iránti szeretetet itt a kizárólagos hűség kifejezésével fogalmazza meg az Ige. Másodszor, ez szükségszerűen magában foglalja, hogy ne készítsenek maguknak faragott képeket (bálványokat), ne imádják azokat. Az igazi imádat az Isten iránti szeretet őszinte kifejezése, nem pedig a bálványimádás. Harmadszor, az Isten iránti szeretet az Ő nevének tiszteletteljes említésében nyilvánul meg. Ahogy Kenneth Harris rámutat, Isten nevének hiábavaló használata arra utal, hogy „Isten nevében megtévesztő esküt teszünk, vagy Isten nevére hivatkozunk egy olyan cselekedet szentesítése érdekében, amellyel tisztességtelenül járunk el (3Móz 19:12). Tiltja Isten nevének említését mágiában, vagy illetlenül, vagy tiszteletlenül (3Móz 24:10-16)” (ESV Study Bible. Wheaton, IL, 2008, Crossway Bibles, 176. o.). Negyedszer, Istent szeretni azt jelenti, hogy szentnek tartjuk a hetedik napot, a szombatot, mint ami Isten teremtésének fontos emléke. Bár minden nap szeretnünk kell Istent, a szombat különleges alkalom arra, hogy kifejezzük a vele való szeretetteljes kapcsolatunkat.

Nyilvánvaló, hogy az első négy parancsolat közvetlenebbül kifejti, mit jelent az Isten iránti szeretet, míg a többi hat parancsolat azt részletezi, hogyan kell szeretni embertársainkat. Tágabb perspektívából nézve azonban az utolsó hat parancsolat is végső soron az Isten iránti szeretet fontos megnyilvánulása. Az ötödik parancsolat például összekapcsolja a szülők iránti szeretetet, a szülők tiszteletét a hosszú élettel azon a földön, amelyet az Úr Izraelnek ad. Ezért Isten ígérete közvetlenül kapcsolódik ahhoz, ahogyan Izrael gyermekei szeretik, tisztelik a szüleiket. Hasonlóképpen a másik ember szeretete és végső soron Isten szeretete szükségszerűen magában foglalja az élet megbecsülését (nem gyilkolunk), a szexuális tisztaságot és a házasság megbecsülését (nem követünk el házasságtörést), annak tiszteletben tartását, ami másoké (nem lopunk), a felebarátom igazáért való kiállását (nem teszek hamis tanúbizonyságot ellene) és az elégedettség lelkületét (nem áhítozom arra, ami a felebarátomé).

**3. Isten törvénye a szeretetben teljesedik be.**

A Római és a Galáciai levél kiemeli a törvény betöltésének gondolatát. Miután a szerző arra buzdítja a hívőket, hogy szeretetből szolgáljanak egymásnak, kifejti, hogy „az egész törvény ebben az egy igében teljesedik be: Szeresd felebarátodat, mint magadat” (Gal 5:14). Hasonlóképpen Róm 8:4-ben Pál arról beszél, hogy a törvény igazsága Krisztus és a Szentlélek által teljesedik bennünk. Róm 13:8-10 kétszer is említi, hogy a szeretet beteljesíti Isten törvényét: „Senkinek semmivel ne tartozzatok, hanem csak azzal, hogy egymást szeressétek, mert aki a másik embert szereti, az betöltötte a törvényt. Mert ez: Ne paráználkodj, ne ölj, ne lopj, ne kívánd – és ha valamely más parancsolat van –, ebben az igében van összefoglalva: Szeresd felebarátodat, mint önmagadat. A szeretet nem tesz rosszat a felebaráttal. Tehát a törvény betöltése a szeretet.”

Pál az adósság fogalmát használja úgy a polgári kötelességek (Róm 13:1-7) – amelyekhez az adófizetés tartozik (Róm 13:6-7) –, mint a szeretet keresztényi kötelessége esetében. Ami a szeretet kötelességét illeti: „A keresztényeknek ne legyen más adósságuk, csak az, amelyet soha nem lehet törleszteni – »az egymás szeretetének adóssága«. A szeretetre vonatkozó kötelezettségnek nincs határa” (Robert Mounce: Romans: The New American Commentary. Nashville, TN, 1995, Broadman & Holman Publishers, 245. o.). Ahogy az adósság egy másik személynek vagy intézménynek való tartozást jelent, úgy a törvény is kötelezettségeket ró ránk másokkal szemben. Folyamatos kötelezettségünk vagy tartozásunk lényege a szeretet.

#### GYAKORLATI ALKALMAZÁS

Az alábbi kérdéseket beszéljük meg az osztályban:

1. Hogyan válaszolhatunk annak, aki megkérdőjelezi Isten törvényét, és azt csupán szabályok halmazának tekinti?
2. Hogyan tudnánk megélni a szombatot sokkal értelmesebb módon, ami arra emlékeztet, hogy Isten törvénye kapcsolati, szeretetteljes válaszra hív minket?
3. Hogyan tudod Isten szeretetét gyakorlati módon megmutatni azoknak, akikkel nap mint nap találkozol, legyenek akár idegenek, akár barátok, akár családtagok?