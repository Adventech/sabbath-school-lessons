---
title:  Feltételekhez Kötött Kapcsolat
date:  07/01/2025
---

Isten mindenkit bensőséges szeretetkapcsolatba hív magával (lásd Mt 22:1-14). A meghívására adott helyes válasz része, hogy engedelmeskedjünk parancsának: szeressük Őt és a többi embert (lásd Mt 22:37-39). Attól függ, hogy élvezzük-e a vele való kapcsolat áldásait, hogy önként elfogadjuk vagy inkább elutasítjuk szeretetét.

`Olvassuk el Jer 16:5, Hós 9:15, Róm 11:22 és Júd 21 verseit! Mit tudhatunk meg ezekből az igékből arról, hogy Isten szeretetének áldásait vissza is utasíthatjuk, el is veszíthetjük?`

Többek között ezek a versek is azt mutatják, hogy az Istennel való szeretetkapcsolat áldásainak élvezése függ attól, hogyan reagálunk az Úr szeretetére. Azonban nem eshetünk abba a hibába, hogy azt gondoljuk: a szeretete valaha is megszűnik irántunk. Amint olvastuk, Isten szeretete örök. Hós 9:15 versében ugyan ezt mondja népéről az Úr: „nem szeretem őket többé”, de fontos észben tartani azt is, amit ugyanennek a könyvnek egy későbbi részében kijelent: „szeretem őket ingyen kegyelemből” (Hós 14:5). Hós 9:15 tehát nem jelentheti azt, hogy többé már nem fogja szeretni népét. Ez inkább arra utal, hogy az Istennel való szeretetkapcsolat bizonyos konkrét aspektusa feltételhez kötött. A kapcsolat folytatása szempontjából pedig meghatározó, hogy mi hogyan válaszolunk a szeretetére. „Aki ismeri az én parancsolataimat és megtartja azokat, az szeret engem; aki pedig engem szeret, azt szereti az én Atyám, én is szeretem azt, és kijelentem magamat annak” (Jn 14:21). Jézus azt is elmondta a tanítványainak, hogy „Mert maga az Atya szeret titeket, mivelhogy ti szeretettek engem, és elhittétek, hogy én az Istentől jöttem ki” (Jn 16:27). Ezek és még más igehelyek is azt tanítják: az Istennel való szeretetkapcsolat áldásainak megtartása attól függ, hogy elfogadjuk-e Isten szeretetét (és ennek részeként készek vagyunk-e közvetíteni is). Ez azonban nem jelenti azt, hogy a szeretete valaha véget érne. Azt nem tudjuk megakadályozni, hogy a nap süssön, de elzárhatjuk magunkat a sugarai elől, hasonlóképpen Isten örök szeretete ellen sem tehetünk semmit, azonban a vele való kapcsolatot véglegesen elutasíthatjuk, elzárva ezáltal magunkat annak minden áldásától, legfőképpen az örök élet ígéretétől.

`Milyen úton-módon láthatják és tapasztalhatják az emberek Isten szeretetének valóságát, akár viszonozzák, akár nem? A természet világában hogyan mutatkozik meg az isteni szeretet még a bűneset után is?`

---

#### Ellen G. White idézetek

A törvényt soha nem semmisítjük vagy fosztjuk meg méltóságától akkor, amikor Krisztust emeljük magasba, mint az erő egyedüli forrását, és bemutatjuk páratlan szeretetét az emberi bűnök büntetésének kiegyenlítésében, valamint az embernek tulajdonított igazságosságát. Sőt, ilyenkor a törvény olyan helyre kerül, ahol az azt megillető fény világíthatja és ragyoghatja körül. Ez egyedül a Kálvária keresztjéről származó világosság fényében lehetséges. A törvénynek egyedül a megfeszített és feltámadt Üdvözítőtől származó világosság fényében van csorbítatlan szerepe és helye a megváltási tervben. Ez csak lelkileg érthető meg. Krisztus nekünk tulajdonított igazságossága tüzes hitet, reményt és örömet gyújt az Őt szemlélő szívében. Ebben az örömben egyedül azok részesülhetnek, akik szeretik és megtartják Jézus szavait, melyek Isten szavai. – Szemelvények Ellen G. White írásaiból, 3. köt., 176. o.

A hívő ember számára hatalmas titok az a tény, hogy Jézus végtelen nagy áldozatot hozott a megváltása érdekében. Alázattal és remegő ajakkal jelenti ki: „Ő szeretett engem, és önmagát adta érettem. Szegénnyé lett, hogy az Ő szegénysége által én meggazdagodjak. A fájdalmak férfia nem vetett meg, hanem végtelen és megváltó szeretetét árasztotta rám, hogy a szívem megtisztuljon, utána pedig vissza­vezetett engem a parancsolatai iránti hűség és engedelmesség útjára. Irgalma, alázata és kereszthalála a megváltási terv legnagyobb csodái. Az a tény, hogy bűntelenül meghalt a bűnösért, az emberi szeretet bármilyen megnyilvánulását meghaladja. Azért tette mindezeket, hogy felkínálhassa számomra a feddhetetlenséget, hogy én is megtarthassam a törvényt, amit korábban áthágtam. Ezért dicsőítem Őt, és ezt fogom hirdetni minden bűnösnek. Így kiáltok: »Íme, Istennek Báránya, aki elveszi a világ bűneit!«” – Adventist Review and Sabbath Herald, 1888. október 11.

Kezdetben a teremtés egész műve Istent nyilatkoztatta ki. Krisztus volt az, aki kiterjesztette az egeket, és lerakta a föld alapjait. Keze függesztette helyükre a térben a világokat, és Ő formálta meg a mező virágait. Ő az, „aki hegyeket épít erejével” (Zsolt 65:7), „akié a tenger, és Ő alkotta is azt” (Zsolt 95:5). Ő halmozta el a földet szépséggel, Ő töltötte meg a levegőt dallammal, és Ő írta oda mindenre a földön, a levegőben és az égbolton az Atya szeretetének üzenetét.

A bűn megrontotta Isten tökéletes művét, de keze írása továbbra is olvasható rajta. A teremtett dolgok még mindig hirdetik kimagasló voltának dicsőségét. Nincs sehol semmi – az önző emberi szíven kívül –, ami önmagának élne… A virágok illatot árasztanak, és áldásul tárják fel szépségüket a világnak. A Nap világok ezreinek örömére ontja sugarait. – Jézus élete, 20. o.