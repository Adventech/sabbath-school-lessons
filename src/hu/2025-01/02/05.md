---
title:  A Kegyelem Elvesztése
date:  08/01/2025
---

Isten szeretete örök, és senki nem az érdemeiért kapja, de az ember visszautasíthatja. Lehetőségünk van rá, hogy elfogadjuk vagy elutasítsuk, csak azért, mert Isten már azelőtt ingyen szeretett bennünket tökéletes, örökkévaló szeretetével, hogy mi bármit is tettünk volna (Jer 31:3). Isten iránti szeretetünk válasz arra, amit már azelőtt árasztott ránk, hogy kérhettük volna.

`Olvassuk el 1Jn 4:7-20 szakaszát, különösen figyelve a 7. és a 19. versekre! Mit tudhatunk meg ebből a részből is Isten szeretetéről?`

Mindig Isten szeretete az első. Ha nem szeretett volna bennünket már előbb, nem viszonozhatnánk a szeretetét. Isten a szeretet, és a szeretet képességével teremtett meg bennünket, de minden szeretetnek Ő maga az alapja és a forrása. Mi választhatunk, hogy elfogadjuk-e, aztán pedig tükrözzük-e a szeretetét az életünkkel. Erre utal Krisztus példázata az adós szolgáról (lásd Mt 18:23-35).

A példázatbeli szolga semmiképpen nem tudta volna megadni a tartozását a gazdának. Máté 18 szerint tízezer talentummal volt adós. Egy talentum nagyjából hatezer dénárt ért, és egy napi munkáért általában egy dénár járt fizetségül (vö. Mt 20:2, ÚRK). Tehát egy átlagos munkásnak hatezer napig kellett dolgoznia, hogy egy talentumnyi pénzt keressen. Tegyük fel, hogy a munkaszüneti napokat leszámítva a munkás évi háromszáz napot dolgozott, és így háromszáz dénárt keresett egy év alatt, tehát nagyjából húsz évig kellett volna dolgoznia, hogy visszafizessen egy talentumot (hatezer dénárt). A tízezer talentum megfizetéséhez pedig kétszázezer év kellett volna. Röviden: soha nem lett volna képes megadni a tartozását. A gazda mégis megkönyörült a szolgáján, elengedte neki ezt az óriási adósságot.

A kegyelemben részesült szolga viszont nem volt hajlandó eltekinteni szolgatársa sokkal, de sokkal kisebb adósságától, ami csak száz dénár volt, inkább börtönbe küldte. Az eset hallatán a gazda haragra gerjedt és visszavonta kegyelmét, az adósság elengedését. A szolga elveszítette gazdája szeretetét, már nem volt számára bocsánat. Isten könyörülete és kegyelme ugyan végtelen, de az ember végleg visszautasíthatja, sőt el is veszítheti kegyelmének és irgalmának áldásait.

`Gondoljunk arra, amit Isten megbocsátott nekünk, és mibe került nekünk, hogy Jézus megbocsásson! Mi következik ebből a másoknak való megbocsátással kapcsolatban?`

---

#### Ellen G. White idézetek

A példázatbeli adós halasztásért könyörgött, megígérve, hogy „mindent megfizet”; és a király visszavonta az ítéletet. Az egész adósságot elengedte. E szolgának nemsokára alkalma nyílt arra, hogy kövesse gazdája példáját a megbocsátásban. Amikor kiment, találkozott az egyik szolgatársával, aki adósa volt egy kis összeggel. Neki a király elengedte tízezer talentumnyi tartozását. Az adósa csak száz dénárral tartozott. De a szolga, akivel ura olyan irgalmasan bánt, egész másként viselkedett szolgatársával. […]

Amikor az adós szolga könyörgött urának, hogy legyen türelmes, nem is fogta fel, milyen hatalmas összeggel tartozik. Nem is gondolt arra, hogy képtelen megfizetni. Azt hitte, hogy le tudja törleszteni adósságát. „Légy türelemmel hozzám – mondta –, és mindent megfizetek néked.” Sokan reménykednek abban, hogy saját cselekedeteikkel kiérdemlik Isten kegyét. Nem fogják fel, milyen tehetetlenek. Nem fogadják el Isten kegyelmét ingyen ajándékként, hanem saját jó cselekedeteikben bíznak. Szívüket nem szomorítja el és nem alázza meg a bűntudat. Ezért másokkal szemben követelőzők és könyörtelenek. Isten ellen elkövetett bűneik úgy aránylanak azokhoz a bűnökhöz, amelyeket testvérük követett el ellenük, mint a tízezer talentum a száz dénárhoz – majdnem egymillió az egyhez. Mégis ők azok, akik nem bocsátanak meg. – Krisztus példázatai, 245. o.

Ha az Úr úgy bánt volna az emberi családdal, ahogy az emberek bánnak egymással, megsemmisültünk volna. Ő azonban hosszan tűr, irgalmas és kegyelmes, megbocsátja törvénytelenségeinket és vétkeinket. Ha teljes szívvel keressük, akkor beköltözik hozzánk.

Jézus Krisztus irgalma, amit az emberek bűneinek megbocsátása terén tanúsít, arra tanít, hogy minden visszatartás nélkül meg kell bocsátanunk embertársaink ellenünk elkövetett tévedéseit és bűneit. Krisztus azért adta tanítványainak ezt a leckét, hogy helyreigazítsa a Szentírás akkori magyarázói által terjesztett téves tanításokat és gyakorlatokat.

Az ember csak Isten jóindulatának köszönhetően nyerhet üdvösséget, miután megbocsáttattak a bűnei. Azonban azok, akik irgalmának áldásában részesülnek, hasonló engedékeny és megbocsátó lelkületet kell tanúsítsanak az Úr családjához tartozók iránt. – The Upward Look, 43. o.

Isten atyai szíve hosszan tűr gyermekiért. Kitartó irgalmat és szeretetet tanúsított Izráel fiai iránt is. Türelemmel világított rá a vétkeikre, és várta, hogy beismerjék tévedéseiket. Amikor megtértek és megvallották bűneiket, megbocsátott nekik, és bár sokszor visszaestek ­bűneikbe, Isten részéről nem hangzottak el korholó szavak.

Krisztus határozottan kijelentette, hogy meg kell bocsátani annak az embernek, aki ismételten, még hetvenszer hétszer is vétkezik, de megtér. – The Upward Look, 298. o.