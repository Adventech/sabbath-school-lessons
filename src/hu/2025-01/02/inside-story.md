---
title:  Történet
date: 10/01/2025
---

#### A BIBLIA SIBÚ-JA

Andrew McChesney

Melvin nem volt biztos benne, hogy Isten porból teremtette az embert, vagy kukoricából. A Bibliában ezt olvasta: „Ekkor megformálta az ÚR Isten az embert a föld porából, és élet leheletét lehelte az orrába. Így lett az ember élő lélekké” (1Móz 2:7), azonban a 17 milliós cabécar törzs tagjai, akik Costa Ricában élnek, azt tanították neki, hogy Sibú („Isten” az ő nyelvükön) kukoricából alkotta meg az embert. Miután Melvin tanulmányozta a Bibliát egy hetednapi adventistával, úgy döntött, hogy a Biblia Sibúját fogadja el. Szüleivel és két testvérével együtt megkeresztelkedett.

Egy évvel később az édesanyja meghalt agyvérzésben. 40 éves volt. A cabécar hagyomány szerint a halottak bizonyos tekintetben tovább élnek, és örökre elvesznek a sötétségben, ha a család nem tart egy 4 napos szertartássorozatot, amelynek során átvezetik őket a másvilágra. Ilyenkor két disznót és három tyúkot vágnak le, hogy vendégül láthassák a gyászolókat. Aki ezt visszautasítja, önzőnek tartják, aki pedig önző, az átok a cabécar törzsben. Melvinnek és családjának a lelkész segített a törzsi területen kívül eltemetni az édesanyát. Melvin ekkor döntötte el, hogy lelkipásztor lesz, mert érezte, hogy törzse tagjainak hirdetni kell a Biblia Sibúját, aki nem kukoricából teremtette az embert, hanem porból, és aki nem kíván állatáldozatokat az üdvösségért, hiszen már odaadta értünk egyszülött Fiát. Ma Melvin Madriz teológushallgató a Costa Rica-i Központi Adventista Egyetemen. Miután végez a tanulmányaival, ő lesz az első adventista lelkipásztor a cabécar törzsből, amelynek jelenleg mindössze 30 tagja adventista.

