---
title: Tanítói melléklet
date: 10/01/2025
---

### Szövetség és szeretet

#### Áttekintés

**Kulcsszöveg: Jn 14:23**

**Alapigék: 5Móz 7:9; Zsolt 145:9; Ez 33:11; Mt 18:23-25; 2Pt 3:9; Júd 21**

**Bevezetés: Isten szeretete kapcsolatokra épül. A vele való szeretetteljes és bensőséges kapcsolat nem létezhet anélkül, hogy az ember viszontszeretettel válaszolna az Ő odaadására.**

**A tanulmány témái: Az e heti tanulmányunk három fő témára összpontosít:**

1. Isten szeretete feltétel nélküli. Ő mindenkit szeret, és kölcsönös, szoros kapcsolatot szeretne kialakítani. Szeretetének megnyilvánulása nem függ az ember tetteitől, vagy nem korlátozódik egy bizonyos embertípusra. Mindenkiben értéket lát, és mindenkit bőséges áldásokban akar részesíteni.
2. Isten szeretete egy feltételen alapuló kapcsolatot kezdeményez: jóakarata univerzális és feltétel nélküli, de arra vágyik, hogy konkrét, közeli, személyes kapcsolatot alakítson ki az emberekkel, amiben már ott van a feltételesség. Vagyis választ vár a szeretetére: spontán viszontszeretetet, engedelmesség és hűség formájában.
3. Isten azt szeretné, ha szeretete tükröződne az emberi kapcsolatokban: kölcsönös szeretetkapcsolatra törekszik, aminek folyamatosságához megfelelő emberi válaszra van szükség.

#### Kommentár

**1. Isten szeretete feltétel nélküli.**

Zsolt 145:8-9 hangsúlyozza Isten szeretetének figyelemreméltó és mindent magába foglaló voltát: „Irgalmas és könyörülő az ÚR, késedelmes a haragra, és nagy a kegyelme. Jó az ÚR mindenki iránt, és könyörülő szívű minden teremtményéhez.” A szeretet ebben a szakaszban kegyelemként, könyörületként, hosszútűrésként, irgalomként, jóságként nyilvánul meg. Ez a felsorolás azt visszhangozza, amit Isten az Ő dicsőségéről és jelleméről nyilatkoztatott ki Mózesnek 2Móz 34:6-ban. Zsolt 145:8-ban az a jelentése a héber hesed szónak, ami Zsolt 145:8-ban is megjelenik, hogy „kegyelem”, más verziókban: „szeretete hatalmas” (EFO), „szeretete nagy” (RÚF), „hűséges a szeretete” (angol NIV). A hesed magába foglalja a hűséget, a lojalitást, a jóságot, irgalmasságot (Ludwig Koehler és mások: The Hebrew and Aramic Lexicon of the Old Testament. Leiden, Brill, 1994-2000, 336-337. o.), és a [hűséges, lojális] szeretet jelentéstartományába tartozik (James Swanson: Dictionary of Biblical Languages with Semantic Domains: Hebrew [Old Testament]. Oak Harbor, 1997, Logos Research Systems, Inc.).

Isten szeretetének mindenkit magába foglaló jellegét még pontosabban hangsúlyozza Zsolt 145:9, ami aláhúzza: „Jó az ÚR mindenki iránt.” Ez a vers világosan beszél Isten jóságának univerzális voltáról, arról, hogy szeretete feltétel nélküli; vagyis, nem függ az emberi tettektől vagy reakcióktól. Zsolt 145:12 szerint az emberek fiainak meg kell ismerniük Isten csodálatos tetteit. A 15. vers azt írja: „mindenki szeme” rá figyel, várva, hogy idejében megkapja eledelét tőle. A 16. vers hozzáteszi: „Kinyitod tenyeredet, és ingyen megelégítesz minden élőt.” Végül egy általános meghívással zárul, amely szerint „Az ÚR dicséretéről szóljon ajkam, és szent nevét áldja minden test örökkön-örökké” (Zsolt 145:21)!

Ez az univerzális nyelvezet kiemeli Isten szeretetének mindent magába foglaló valóságát, feltétel nélküli jellegét, hiszen minden teremtmény az Ő gazdag áldásainak tárgya.

Isten feltétel nélküli szeretetének ez a képe összecseng azzal a gondolattal, amit az Úr ebben az igeversben fogalmaz meg: „nem gyönyörködöm a gonosz halálában, hanem abban, hogy a gonosz megtérjen az útjáról, és éljen” (Ez 33:11). Ugyanezt erősíti meg 2Pt 3:9 verse is, amely rámutat: Isten nem akarja, „hogy némelyek elvesszenek, hanem hogy mindenki megtérésre jusson”.

**2. Isten szeretete egy feltételen alapuló kapcsolatot kezdeményez.**

**Bár a 145. zsoltár hangsúlyozza Isten szeretetének mindenkire kiterjedő, feltétlen voltát, azonban különbséget tesz hűséges (Zsolt 145:10-11) és gonosz (Zsolt 145:20) emberek között. Továbbá a fejezet még konkrétabb és feltételes kapcsolatot emel ki Isten és az Őt keresők, szolgálók között. „Közel van az ÚR mindenkihez, aki hívja őt, mindenkihez, aki hűséggel hívja őt. Beteljesíti az őt félők kívánságát, meghallgatja kiáltásukat, és megsegíti őket” (Zsolt 145:18-19). Zsolt 145:20 szerint a hűségesek és a gonoszok között az az alapvető különbség, hogy az előbbi csoport szereti az Urat. „Megőrzi az ÚR mindazokat, akik szeretik őt, de minden gonoszt megsemmisít.” Ez a megkülönböztetés azt sugallja, hogy bár Isten szeretetteljes jóakarata univerzális, de vágyik arra, hogy egyénileg is szeretetkapcsolatokat alakítson ki az emberekkel, és ez a fajta kapcsolat már tartalmazza a feltételességet; vagyis azt, hogy az ember viszontszeretete nélkül nem lehet kialakítani. Igen, Isten szeretete feltétel nélküli és mindenkit magába foglal. A vele való szeretetkapcsolat viszont feltételes, mivelhogy az nem létezhet, ha az emberek nem válaszolnak szeretettel arra a szeretetre, amit Istentől kaptak. Vagyis az őszinte, szeretetteljes kapcsolat kölcsönösséget feltételez.**

Ez a gondolat – egy bizonyos mértékű kölcsönösség szükséges egy őszinte szeretetkapcsolathoz – létfontosságú annak megértéséhez, ahogy Isten szövetséges kapcsolatra lépett népével. Először is, ez a szövetség Isten feltétel nélküli szeretetén alapul. Ahogy 5Móz 7:6-8 rámutat Izraellel kapcsolatban: „Téged választott ki az ÚR, a te Istened, hogy saját népe légy neki minden nép közül e föld színén. Nem azért szeret az ÚR, és nem azért választott ki titeket, mintha minden népnél többen volnátok, hiszen minden népnél kevesebben vagytok, hanem… mert szeret titeket az ÚR, és megtartja az esküt, amellyel megesküdött atyáitoknak.” Habár Isten szeretetének alapja nem az, amit Izrael cselekszik, de az Isten és Izrael közötti szövetségi kapcsolat igényel bizonyos szintű kölcsönös szeretetet. A Mindenható hűséggel és irgalommal tartja meg szövetségét. Ahogy 5Móz 7:9 hangsúlyozza: Isten hűséges és „megtartja szövetségét és az irgalmasságot ezerízig azok iránt, akik szeretik őt, és megtartják parancsolatait.”

**3. Isten azt szeretné, ha szeretete tükröződne az emberi kapcsolatokban.**

Ha feltételes a szerető Istenünkkel való kapcsolat (nem a szeretete, mert az örökkévaló [Jer 31:3]), akkor azt el lehet játszani, már ami a kapcsolat emberi oldalát illeti. Például Hós 9:15 hangsúlyozza Izrael bűne és gonoszsága miatt, hogy megszűnt az Istennel való szeretetkapcsolatuk. Hasonló gondolat jelenik meg Jer 16:5-ben. Róm 11:22 azt húzza alá, hogy az Istennel való szeretetkapcsolat folytonossága az emberektől függ, akiknek meg kell maradniuk az Ő jóságában. Ebből a nézőpontból kéri a hívőket Júd 1:21 verse, hogy „tartsátok meg magatokat az Isten szeretetében”. Az Istennel való szeretetkapcsolat magában foglalja az emberek részéről azt, hogy megtartják parancsolatait (Jn 14:21) és szeretik egymást (1Jn 4:7). Ezek nem hétköznapi, emberi cselekedetek, hanem olyasmi, amihez Isten szeretete ad erőt, mert Ő előbb szeretett minket (1Jn 4:19; vö. 4:7).

A Mt 18:23-25 verseiben szereplő gonosz, engesztelhetetlen szolga példázata azt jelzi, hogy az Istennel való szeretetkapcsolatot elveszíthetjük, ha az nem tükröződik a másokkal való kapcsolatunkban. A példázat szembeálltja egymással az úrnak a szolgája iránti irgalmas, megbocsátó gesztusát annak megdöbbentő hiányával a szolga részéről – amit az NEM tanúsított szolgatársa iránt. Ennek az ellentétnek a fényében Jézus azt tanítja, hogy Isten szeretetteljes megbocsátása attól függ, vajon mi irgalmas lelkületet tanúsítunk-e mások iránt. Más szóval, az Istennel való szeretetkapcsolatunk feltétele, hogy az tükröződjön emberi kapcsolatainkban is (lásd Jn 4:7-12; 15:12; 1Jn 3:16), másképp biztosan elveszítjük. Ezt a szomorú eshetőséget nem szabad rideg feltételnek tekinteni, hanem komoly emberi hiányosságnak, hogy nem értik Isten jóságának és irgalmának mélységét. Ahogy Lk 7:47 rámutat: szeretetünk kifejezésében látszódik meg, mennyire tapasztaltuk Isten megbocsátását. Tehát ha nem szeretünk másokat, akkor még nem igazán értettük meg Isten irántunk való szeretetének mélységét.

#### Gyakorlati alkalmazás

Isten feltétel nélkül szeret mindenkit. Ahogy elfogadjuk ezt és válaszolunk rá, vagyis építjük a vele való szeretetkapcsolatot, azt is érezzük, hogy vágyunk az emberekkel való szeretetteljes kapcsolatokra is. Tehát Ő nemcsak árasztja a teremtményeire a szeretetét, hanem hagyja, hogy azok szabadon válaszoljanak (pozitívan vagy negatívan) rá, és kész minden embert képessé tenni arra, hogy kifejezze a szeretetet iránta és mások ránt. Ezen gondolat alapján beszéljük meg az alábbi kérdéseket:

1. Hogyan fejezhetjük ki feltétlen szeretetünket és tiszteletünket minden ember iránt, tekintet nélkül azok társadalmi helyzetére, jellemvonásaira vagy elért eredményeire?
2. Gondoljunk egy olyan történetre, ami a feltétel nélküli és a feltételeken alapuló kapcsolat közti különbséget példázza! Miként szemlélteti ez azt, hogyan értelmezzük Isten szeretetét és a velünk való kapcsolatát illetően a feltétel nélküliséget és a feltételességet?
3. Istennel való szeretetkapcsolatunk arra indít, hogy vágyjunk jót tenni másokkal, és abban örömünket is leljük. Ez ellentétes a mások szükségletei iránti közönnyel. Miként változtat az Istennel való kapcsolatunk azon, ahogyan családtagjainkkal, munkatársainkkal, szomszédainkkal viselkedünk?
4. Hogyan lehet feltétel nélküli a szeretetünk valaki iránt, aki nem akar tiszteletteljes, szerető kapcsolatba kerülni velünk? Vajon a feltétel nélküli szeretet folyamatos gyakorlásában ott rejlik a lehetőség, hogy az illető végül meggondolja magát? Indokoljuk válaszunkat!

