---
title:  Ingyen Kaptátok, Ingyen Adjátok!
date:  09/01/2025
---

A szolga soha nem fizethette meg az adósságát a gazdának, és mi sem tudjuk megadni Istennek, amivel tartozunk neki. Nem dolgozhatunk meg a szeretetéért, nem érdemelhetjük ki. „Az Isten pedig a mihozzánk való szerelmét abban mutatta meg, hogy mikor még bűnösök voltunk, Krisztus érettünk meghalt” (Róm 5:8). Csodálatra méltó szeretet! 1Jn 3:1 versében ez áll: „Lássátok milyen nagy szeretetet adott nékünk az Atya, hogy Isten fiainak neveztetünk!” Amit viszont megtehetünk és meg is kell tennünk, hogy a tőlünk telhető legjobban tükrözzük, továbbadjuk Isten szeretetét másoknak is. Hatalmas kegyelemben részesültünk, ezért nekünk is mennyivel inkább könyörülettel, megbocsátással kell viseltetnünk mások iránt! A kegyelmet kapott szolga elveszítette a gazda jóindulatát, az adóssága elengedését, mert ő nem úgy járt el a szolgatársával. Aki igazán szereti Istent, mindenképpen szeretettel fordul az emberek felé.

`Olvassuk el Jn 15:12, 1Jn 3:16 és 4:7-12 verseit! Ezek szerint milyen kapcsolat van Isten szeretete, az iránta és az egymás iránt tanúsított szeretetünk között?`

Nem sokkal Jn 15:12 verse után Jézus ezt mondta a tanítványainak: „Ti az én barátaim vagytok, ha azokat cselekszitek, amiket én parancsolok néktek” (Jn 15:14). És mit parancsolt meg? Többek között azt hagyta meg nekik (és nekünk is), hogy úgy szeressék az embereket, ahogyan Ő szeret. Az Úr itt és másutt is arra szólít, hogy szeressük Istent és egymást. Röviden: fel kell ismernünk, hogy Isten végtelen nagy adósságot engedett el nekünk, amit soha nem tudnánk törleszteni, csak a kereszten lehetett azt megfizetni értünk. Ezért tartozunk szeretettel neki, ezért áldjuk Őt, szeretettel és kegyelemmel fordulva az emberek felé. Lk 7:47 verse azt tanítja, hogy akinek sokat engedtek el, az nagyon szeret, „akinek pedig kevés bocsáttatik meg, kevésbé szeret” (ÚRK). Mivel az Isten iránti szeretetnek része az emberek iránti szeretet, szóval és tettekkel is hirdetnünk kell Isten szeretetének üzenetét. Segítsünk az embereknek hétköznapi dolgaikban itt és most, legyünk Isten szeretetének közvetítői, és mutassunk rá Jézusra is, aki örök életet ígér az új földön és új égen, a teljes egészében újjáteremtett világon, ahol többé már nem pusztít az Isten szeretetének elutasítása miatti bűn és halál!

`Konkrétan mit tehetünk azért, hogy szeretetteljes emberi kapcsolatainkkal kifejezzük Isten iránti szeretetünket? Mit tehetünk a következő napokban, hogy Isten szeretetét bemutassuk valakinek, később pedig az örök élet ígéretében való élet felé vezessük?`

---

#### Ellen G. White idézetek

Akik szoros közösségben élnek Krisztussal, bizalmi pozíciót nyernek. A szolga minden tőle telhetőt megtesz Uráért, így befogadást nyer annak családjába, akinek a parancsolatai iránt engedelmességet tanúsít. Kötelességünk hűséges teljesítése közben egyesülhetünk Krisztussal, és ha megtartjuk Isten parancsolatait, szabadon beszélhetünk az Úrhoz. Aki mennyei Urával beszélget úgy, mint egy baráttal, felsőbbrendű ismeretet szerez fenségéről, és a parancsolatok legengedelmesebb megtartójává válik.

„Ha én bennem maradtok, és az én beszédeim bennetek maradnak, kérjetek, amit csak akartok, és meglesz az néktek… Ti az én barátaim vagytok, ha azokat cselekszitek, amiket én parancsolok néktek… Barátaimnak mondottalak; mert mindazt, amit az én Atyámtól hallottam, tudtul adtam néktek.”

Annak a jelleme, aki hittel járul Isten elé, arról tesz bizonyságot, hogy a Megváltó uralja és vezérli mindenben az életét. Az ilyen ember folyton felteszi a kérdést: „Megváltóm, ez a te akaratod is?” Szüntelen Jézus Krisztusra, hitének szerzőjére és bevégzőjére szegezi tekintetét. Minden cselekedetével kapcsolatosan szem előtt tartja mennyei barátja akaratát, mivel tudja, hogy ez a bizalom az ő ereje. És bármilyen nehézség közepette szívét mindig Istenhez emeli. – That I May Know Him, 296. o.

Az Úr szeret téged, és míg Jézus lábnyomát követed, biztonságban vagy. Fontos, hogy minden Krisztus nevét viselő lélek csak az igaz úton járjon. Hogy miért? Azért, mert aki sántikál, az könnyen letéríthető az útról. Szörnyű dolog rossz példát nyújtani egy léleknek, és ezzel az általad is járt téves útra vezetni őt.

Merítsetek szüntelen Jézus kegyelmének gazdagságából, hogy bőséges tartalékra tehessetek szert. – The Upward Look, 275. o.

Akinek az érdekei teljes mértékben megegyeznek Krisztus érdekeivel, vágyódik Őt szolgálni, és minél többet dolgozik Ura munkájában, áldást szerezve másoknak, Jézus annál több világosságot és szeretetet áraszt rá, hogy azt továbbadhassa. Vigyázzatok, csak azt tanítsátok másoknak, amit magatok is tanultatok Krisztus iskolájában. Ismételgetnünk kell a tőle kapott leckéket, és az Ő jóságát, türelmét, kedvességét és szeretetét tanúsítsuk mások iránt. De csak azt oszthatod meg másokkal, amivel te magad is rendelkezel. Őrizzétek meg szívetekben Isten világosságát és szeretetét, hogy segíthessetek másoknak, hiszen sokkal több lelkesedésre, odaadásra és kitartó hitre van szükség. Legyetek éberek és imádkozzatok buzgóbban, ugyanakkor tanulmányozzátok a Szentírást, hogy megtanulhassátok a hit értékes leckéit. Őrizkedjetek attól, hogy az érzelmeiteket tekintsétek a hit feltételeinek – az érzelmek nem igazolják, hogy Isten gyermekei vagytok, ha tényleg nem vagytok az övéi. „Gyümölcseikről ismeritek meg.” Az engedelmesség és a hit egyesít bennünket Jézus Krisztussal. Meg kell tanulnotok elhinni Isten szavát. Csak így lesz szilárd talaj a lábatok alatt. – The Youth’s Instructor, 1886. augusztus 18.