---
title:  Szövetség És Szeretet
date:  04/01/2025
---

### E heti tanulmányunk
5Mózes 7:6-9; János 15:12; Róma 11:22; 2Péter 3:9; 1János 3:16; 4:7-20

> <p></p>
> „Jézus így válaszolt: Ha valaki szeret engem, megtartja az én beszédemet, és az én Atyám szeretni fogja azt, és ahhoz megyünk, és annál lakozunk” (Jn 14:23, ÚRK).

Sokan úgy tanulták, hogy a görög agapé szó az egyedül Istenre jellemző szeretetre utal, míg a szeretetet jelölő többi görög szó, mint például a phileó másfélét, az agapénál némileg kevesebbet fejez ki. Vannak, akik szerint az agapé az egyoldalú szeretet, ami csak ad, anélkül, hogy kapna, teljesen függetlenül a másik fél reakciójától.

Azonban a Szentírásban alaposan tanulmányozva az isteni szeretetet azt látjuk, hogy nem igazán helytállóak e széles körben elterjedt nézetek. Először is, a görög agapé ige nemcsak Isten szeretetére, hanem emberi szeretetre is utal, időnként még a nem jó felé irányuló emberi szeretetre is (2Tim 4:10; ebben a szövegben a magyarul ragaszkodásnak fordított szó a görögben az agapé). Másodszor pedig az egész Szentírásban nemcsak az agapé, hanem még más szavak is vonatkoznak Isten szeretetére. Például Jézus így tanított: „Mert maga az Atya szeret [phileó] titeket, mivelhogy ti szerettetek [phileó] engem” (Jn 16:27). Itt a phileó görög szó nemcsak az emberek közötti szeretetre utal, hanem Istennek az emberek iránti szeretetére is. Tehát ez a szó nem csupán a hiányos, nem teljes szeretetre vonatkozik, hanem még Istenére is.

A Szentírás azt is tanítja, hogy Isten szeretete nemcsak egyirányú, hanem alapvetően kapcsolati, ugyanis igen sokat jelent neki, hogy az emberek viszonozzák-e szeretetét, tükrözik-e mások felé is.

---

#### Ellen G. White idézetek

Isten mély és igaz szeretettel van az emberi család minden tagja iránt. Egyről sem feledkezik meg, egyet sem hagy árván és megtévesztett állapotban, hogy az ellenség legyőzhesse. Akik beálltak Krisztus seregébe, felveszik Isten teljes fegyverzetét, hordják azt, és védelmet kapnak az ellenség minden támadásával szemben. Biztos ígéretük van azoknak, akik igazán arra vágynak, hogy Istentől tanítottak legyenek és az Ő útjain járjanak, mely szerint megígérte, ha valakinek nincs bölcsessége és tőle kér, akkor készségesen és szemrehányás nélkül adja. Az apostol így folytatja: „De kérje hittel, semmit sem kételkedvén: mert aki kételkedik, hasonlatos a tenger habjához, amelyet a szél hajt és ide s tova hány. Mert ne vélje az ilyen ember, hogy kaphat valamit az Úrtól; a kétszívű, a minden útjában állhatatlan ember.” (Jak 1:5–7) Isten ott van minden ígéret mögött, és azzal hozzuk rá a legnagyobb szégyent, ha kérünk és nem hiszünk ígéretében, hanem kételkedünk és habozunk, majd pedig kimondjuk kételyeinket… Higgyük el, hogy amit Isten ígért, azt meg is cselekszi.

Szüntelenül imádkozzunk, legyünk éberek, munkálkodjunk és várjunk. Harcoljuk meg a hit nemes harcát. Szóljunk így magunkban: „Isten hívott meg. Hallotta imám. Szavát adta, hogy elfogad engem, és teljesíti ígéretét. Bízhatok Istenben, mivel úgy szeretett engem, hogy egyszülött Fia halt meg értem. Isten Fia az én Megváltóm. – A keresztény nevelés alapjai, 299. o.

Isten adta nekünk Jézust. Benne pedig Isten nyilatkozik meg. Megváltónk mondja: „Ha valaki szeret engem, megtartja az én beszédemet, és az én Atyám szereti azt, és ahhoz megyünk, és annál lakozunk.” „Amit azért ti kezdettől hallottatok, az maradjon meg bennetek. Ha bennetek marad az, amit kezdettől fogva hallottatok, ti is az Atyában és a Fiúban maradtok.” Ha ismerjük Istent és Jézus Krisztust, akit elküldött, a lélek kimondhatatlan örömet élvez. Ó, mennyire szükségünk van Isten jelenlétére! – Bizonyságtételek lelkészeknek, 169. o.

Isten határtalanul sok jót tett érettünk. Kegyelmi trónusa vonz bennünket, mivel ezen a trónon ül az, akit Atyánknak nevezhetünk. Ám Jehova nem találta teljesnek a megváltási tervet, ha csak a szeretetét fekteti bele. Ezért az oltárra egy isteni természetet magára öltött Védőügyvédet helyezett. Krisztus közbenjárói munkássága során Isten előtt fiai és leányaiként mutat be minket. Közbenjár azokért, akik befogadják. Megváltásukat saját vérén vásárolta meg. És saját érdemei alapján jogosítja fel őket arra, hogy a királyi család tagjai, a mennyei Király gyermekei lehessenek. Az Atya pedig végtelen szeretetet tanúsítva Krisztus iránt, barátait saját barátaiként fogadja be és üdvözli. Az Atya elfogadja az engesztelő áldozatot. A Fiú testet öltése, élete, halála és közbenjárói szolgálata Istent dicsőíti. – Counsels to Parents, Teachers and Students, 14. o.