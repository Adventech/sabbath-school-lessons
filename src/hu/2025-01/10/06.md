---
title:  Korlátok És Szabályok
date:  06/03/2025
---

A kozmikus küzdelem elsősorban Isten jelleme körüli vita, amit az váltott ki, hogy az ördög rágalmazta Istent – a jóságát, igazságosságát és uralmát. Egyfajta kozmikus szövetségi pert indított Isten ellen.

Az ilyen konfliktust nem lehet pusztán erővel lezárni, csak bizonyítással.

Amennyiben súlyos vádak merülnek fel egy hatalmon lévő személlyel szemben, a cáfolatnak az a legjobb (és talán az egyetlen) módja, ha lehetővé teszik a szabad, tisztességes és nyílt vizsgálatot. Mivel a vádak a szeretet teljes kormányzatát fenyegetik, azokat nem lehet egyszerűen a szőnyeg alá söpörni.

Mit jelent ez a kozmikus küzdelem és a gonoszság megértése szempontjából? Vajon Isten megszegi az ígéretét? Persze, hogy nem! Amennyiben beleegyezik a hatalom gyakorlásának szabályaiba, további cselekvése (erkölcsileg) korlátozott lesz, tehát a gonoszság a sötétség birodalmának ideiglenes fennhatósága alatt történik.

`Olvassuk el Mk 6:5 és 9:29 verseit! Ezek szerint hogyan köthetők a hithez és az imádsághoz még az isteni cselekedetek is?`

Látszik, hogy mindkét esetben vannak bizonyos korlátok, a hatalom gyakorlásának szabályai, amelyek dinamikusan kapcsolódnak a hithez és az imádsághoz is. Másutt bőséges bizonyítékot találunk az ima hatására, és ez csatornákat nyit az isteni cselekvés előtt, ami máskülönben (erkölcsileg) nem lenne elérhető. Azonban nem juthatunk arra a téves következtetésre, hogy a hit és az ima tényezőjén kívül nem létezik más. Valószínűleg van még sok más faktor is, amelyekről nincs tudomásunk.

Ez egybevág azzal, amit korábban láttunk a hatalom gyakorlásának szabályaival kapcsolatban. Ennek vannak olyan kitételei a nagy küzdelemben, amelyek korlátokat szabnak annak, amit Isten erkölcsi szempontból megtehet, legalábbis most. Ezért van az, hogy történnek rossz dolgok a sötétség birodalmának ideiglenes uralma alatt.

`Olvassuk el Róm 8:18 és Jel 21:3-4 verseit! Miért bízhatunk abban, hogy még ha most sok mindent nem is értünk, de Isten tudja, mi a legjobb, a legjobbat akarja, és majd véget vet a gonoszságnak, elhozza az örök boldogság korszakát?`

---

#### Ellen G. White idézetek

Istennek az a munkamódszere, hogy semmit sem tesz az ember hozzájárulása nélkül. Senkinek sem befolyásolja az akaratát. Azt teljes mértékben át kell adni Istennek, különben az Úr nem tudja elvégezni a mennyei munkát, amit elvégezhet az ember által. Jézus kijelentette, hogy egy bizonyos helyen nem tudott hatalmas dolgokat tenni az emberek hitetlensége miatt. Ott éppen azt akarta megtenni, amit Ő a legjobban tudott, de nem tehette, mert az emberi hitetlenség sorompót állított elé. A fazekas nem készíthet szép edényt, ha az agyag sosem kerül a kezébe. A keresztény élete a naponkénti odaszentelődés, az engedelmesség és a folyamatos győzelem élete, s így naponta új győzelmeket arathat. Ilyen a növekedés Krisztusban, a mennyei példakép szerinti élet. – That I May Know Him, 55. o.

Némely szegény lélek, akiket megbűvölt a spiritizmus tanítóinak ékesszólása, és akik behódoltak hatásának, később rájöttek szörnyű jellegére, elvetnék, menekülnének tőle, de nem tudnak, mivel Sátán hatalmában tartja, és nem hajlandó szabadon bocsátani őket. Tudja, hogy míg ellenőrzése alatt állnak, elvitathatatlanul az övéi. De ha egyszer kiszabadítják magukat hatalmából, soha nem veszi rá őket, hogy higgyenek a spiritizmusban, és ennyire közvetlen ellenőrzése alá helyezzék magukat.

Az egyetlen mód, amellyel az ilyen szegény lelkek legyőzhetik Sátánt, ha felismerik a különbséget a tiszta bibliai igazság és a kitalálások között. Mikor elismerik az igazság követelményeit, oda állnak, ahol segíteni lehet rajtuk. Kérlelniük kell a mélyen vallásos életet élőket, akik hisznek Isten ígéreteiben, hogy könyörögjenek értük a hatalmas szabadítóhoz. Küzdelmük késhegyig menő lesz. Sátán utánpótlást küld az ezeket ellenőrző gonosz angyaloknak, de ha Isten szentjei mély alázattal böjtölnek és imádkoznak, könyörgésük diadalmaskodni fog. Jézus szent angyalokat fog megbízni, hogy álljanak ellene Sátánnak, és ők visszaverik az ördögöt, megtörik az elesetteken gyakorolt hatalmát. – Bizonyságtételek a gyülekezeteknek, 1. köt., 343. o.

Mindannyian szembesülünk ellenségeskedésekkel, konfliktusokkal és önmegtagadással. Ezeket senki sem kerülheti el. Azon az úton kell járnunk, amelyen vezet Jézus. Lehet, hogy ez az út könnyek, próbák, gyász között vezet. Megtörténhet, hogy szomorúságot kell éreznünk a bűneinkért vagy a bűnös hajlamaink megfékezése érdekében vívott harcokért, vagy azért, hogy alá kell vetnünk ingatag jellemünket és szentségtelen vérmérsékletünket. Komoly erőfeszítésre van szükség, hogy élő, szent és Istennek tetsző áldozatként álljunk meg az Úr előtt. Ez a munka egész lényünket érinti. Elménkben egyetlen helyet sem szabad Sátán uralma alá engedni, hogy ott vigye véghez a terveit. Énünket feszítsük keresztre. Odaszentelődésre, engedelmességre van szükségünk, és olyan áldozatokat kell hoznunk, amelyek annyira nehéznek tűnnek majd, mintha a szívünket tépnék ki a helyéből.

Elkeseredsz, ha vereség ér, ha megvet és gúnyol ez a világ? Nem kellene, mivel Jézus ezekről már előre szólt. „Ha gyűlöl titeket a világ, tudjátok meg, hogy engem elébb gyűlölt ti nálatoknál” (Jn 15:18) – mondta. Pál apostol, a hithős így vall erről: „Mert azt tartom, hogy amiket most szenvedünk, nem hasonlíthatók ahhoz a dicsőséghez, mely nékünk megjelentetik.” (Róm 8:18) – That I May Know Him, 280. o.