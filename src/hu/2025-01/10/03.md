---
title:  A Sárkány A Jelenések Könyvében
date:  03/03/2025
---

A jelenések könyvén végigfutó gondolat, hogy a nagy küzdelem levegőbeli hatalmasságok harca. A könyv úgy mutatja be az ördögöt, hogy ő a „régi kígyó”, aki szembeszáll Istennel, és „mind az egész föld kerekségét elhiteti” (Jel 12:9).

`Mit tudhatunk meg Jel 13:1-8 szakaszából a sárkány hatalmának mértékéről?`

A sárkány (Sátán) nemcsak Isten (Jel 12:7-9), hanem a követői ellen is hadakozik (pl. Jel 12:1-6), de a leírás szerint ő áll azok mögött a földi birodalmak mögött is, amelyek üldözték Isten népét a történelem során.

„…a sárkány átadta neki [a tengerből feljövő fenevadnak] az erejét, trónját és nagy hatalmát” (Jel 13:2, ÚRK; vö. 13:5; 17:13-14). „És adatott neki nagyokat mondó és káromlásokat szóló száj, és adatott neki hatalom a cselekvésre negyvenkét hónapig” (Jel 13:5, ÚRK).

Tehát Sátán (a sárkány) erőt és uralkodói hatalmat ad a fenevadnak (egy földi, vallási-politikai erőnek), amely ezzel bitorolja az Istennek járó tiszteletet. A fenevad káromolja Isten nevét, harcol a szentjei ellen, sőt le is győzi őket, legalábbis egy bizonyos ideig. Az egész világra kiterjedő hatalmat és uralmat a sárkány, ennek a világnak a hamis ura adja neki.

Azonban Sátán csak meghatározott korlátok között tevékenykedhet, mint ahogy az ügynökei is, méghozzá csak egy behatárolt időszakban. „Annakokáért örüljetek egek és akik lakoztok azokban. Jaj a föld és a tenger lakosainak; mert leszállott az ördög tihozzátok, nagy haraggal teljes, úgymint aki tudja, hogy kevés ideje van” (Jel 12:12).

Sátán tudja, hogy „kevés ideje van” (Jel 12:12). A jelenések könyvében leírt események a prófétai idővonal mentén haladnak, és ez konkrét időhatárokat szab a gonosz erőknek (lásd Jel 12:14; 13:5).

Végül azonban Isten győz. „És az Isten eltöröl minden könnyet az ő szemeikről; és a halál nem lesz többé; sem gyász, sem kiáltás, sem fájdalom nem lesz többé, mert az elsők elmúltak” (Jel 21:4).

`Még ha ezt most nehéz is előre látnunk, a jó végül örökre szóló győzelmet arat a gonosz felett. Miért nem szabad soha megfeledkezni erről a biztos ígéretről?`

---

#### Ellen G. White idézetek

A nagy vörös sárkány, a párduchoz hasonló fenevad és a bárányszarvú fenevad jelképében Isten azt a három hatalmat mutatta meg Jánosnak, amelyek részt vesznek Isten törvénye lábbal tiprásában és népének üldözésében. Ez a háború az idők végéig folyik. Isten népét, kiket a szent asszony és gyermekei jelképeznek, jelentéktelen kisebbségként ábrázolja. Az utolsó időkben csak egy maradék lesz. Róluk szól János, mint akik megőrzik Isten parancsolatait és a Jézus bizonyságtételét. […]

Ettől kezdve Sátán és szövetségesei Isten esküdt ellenségei lettek világunkban, szakadatlanul háborút viselve az igazság és a szentség ügye ellen. Sátán most az emberek előtt hirdette, amit addig az angyaloknak hirdetett, Krisztus és Isten hamis fényben való feltüntetését. A világot megnyerte a maga ügyének. Még az állítólag keresztény egyházak is az első nagy hitehagyó oldalára álltak. – A Te Igéd igazság, 7. köt., 972. o.

Szüntelen veszélyben forgunk, hogy önhittek leszünk, a magunk bölcsességére támaszkodunk s nem Istent tesszük meg erőnkké. Semmi sem zavarja meg annyira az ősellenséget, mintha ismerjük mesterkedéseit. Igen fontos az éberség. Ha ismerjük veszedelmeinket, akkor érezni fogjuk az ima szükségét, mint Nehémiás, és mint ő, a veszélyben mi is elnyerjük a biztonságot nyújtó védelmet. Ha hanyagok és közönyösek vagyunk, az ellenfél csapdái bizonyosan legyőznek minket. Fontos tehát ébren lennünk. Mikor Nehémiás példája szerint imában Isten elé tárjuk aggodalmainkat és terheinket, nehogy azt képzeljük, hogy semmi tennivalónk sincs. Őrködnünk is kell, nem csupán imádkoznunk! Figyeljük elleneink mesterkedését, nehogy előnyhöz jussanak a lelkek félrevezetésében. Jézus Krisztus bölcsességével tegyünk erőfeszítéseket, hogy meghiúsítsuk szándékukat, mégse hagyjuk elterelni magunkat fontos tevékenységünktől. Az igazság erősebb a tévedésnél. Az igaz cselekedetek győznek majd a gonosztettek fölött. – A Te Igéd igazság, 3. köt., 1138. o.

Az Úr szánalommal, együttérzéssel és gyöngéd vágyakozással tekint megkísértett és megpróbált népére. Az elnyomók egy időre diadalmaskodhatnak Isten szent parancsolatainak ismerői fölött. Mindenki megkapja az első nagy lázadónak is megadott lehetőséget arra, hogy kimutassa cselekedeteinek mozgatórugóját. Mindenkit megpróbál, hogy meglássa, hűségesek vagy hűtlenek-e a mennyei országot irányító törvények iránt. Isten végül megengedi Sátánnak, hogy kimutassa hazug, vádoló és gyilkos jellemét. Ezzel népének végső diadalma még nevezetesebb, dicsőbb és teljesebb lesz.

Isten népe legyen igen éber! Ne saját, hanem kizárólag vezetője bölcsességében bízzon! Különítsetek el ima- és böjtnapokat. – Szemel­vények Ellen G. White írásaiból, 3. köt., 414. o.