---
title:  A Hatalom Gyakorlásának Szabályai
date:  01/03/2025
---

### E heti tanulmányunk
Jób 1:1-12; 2:1-7; Dániel 10:1-14; Márk 6:5; 9:29; János 12:31; 14:30; Jelenések 13:1-8

> <p></p>
> „aki a bűnt cselekszi, az ördögtől van, mert az ördög kezdettől fogva vétkezik. Azért jelent meg az Isten Fia, hogy az ördög munkáit lerontsa” (1Jn 3:8, ÚRK).

A kozmikus küzdelem jellegére rávilágító beszámolót találunk 1Kir 18:19-40 szakaszában, Illés Kármel-hegyi történetében, ahol az Úr leleplezi a népek úgynevezett „isteneit”. A bálványok mögött más is állt, tehát nem csupán az Izrael körüli népek pogány képzelgéseiről volt itt szó.

„Ördögöknek áldoztak, nem Istennek, isteneknek, akiket nem ismertek, újaknak, akik csak most kerültek elő, akiket nem rettegtek atyáitok” (5Móz 32:17, ÚRK). Pál még hozzáteszi: „amit a pogányok áldoznak, ördögöknek áldozzák és nem Istennek; nem akarom pedig, hogy ti az ördögökkel legyetek közösségben” (1Kor 10:20).

Tehát a népek hamis „istenei” mögött valójában démonok rejtőztek. Ez azt jelenti, hogy a bálványimádással és az idegen istenekkel kapcsolatos minden bibliaszöveg valójában a „kozmikus küzdelemhez” kötődik.

Ennek hátterén jobban érthető a kozmikus küzdelem témája, ami nagy mértékben befolyásolja, hogyan tekintünk a küzdelem jellegére, továbbá fényt vet a gonoszság problémájára.

---

#### Ellen G. White idézetek

A hamis papok látszólag merészen és kihívóan, de bűnös szívükben rémülettel csinálták meg oltárukat. Ráhelyezték a fát és az áldozatot. Aztán elkezdték varázsigéiket. Fülhasogató kiabálásuktól visszhangzott az erdő, és zengtek a környező hegycsúcsok, amint istenüket nevén szólítva kiáltották: „Ó, Baál! Felelj nekünk!” A papok oltáruk köré gyűltek, és ugrálva, vonaglással, sikoltva, hajukat tépve és testüket vagdalva könyörögtek istenükhöz, hogy segítsenek rajtuk. […]

Sátán szívesen segített volna azoknak, akiket rászedett, és akik neki szolgáltak. Szívesen szórt volna villámokat, hogy meggyújtsa az áldozatot. Jahve azonban határt szabott neki; féken tartotta hatalmát – és az ellenség fortélya nem tudott egyetlen szikrát sem juttatni Baál oltárára. – Próféták és királyok, 149–150. o.

Az új idők spiritizmusa az ókori boszorkányság és bálványimádás formái – amelyek alapja a halottakkal való kapcsolattartás – arra az első hazugságra épülnek, amellyel Sátán elámította Évát az Édenben: „Bizony nem haltok meg; Hanem tudja az Isten, hogy amely napon ejéndetek abból, […] olyanok lesztek, mint az Isten.” (1Móz 3:4–5) Mindkettő ugyanazon a hazugságon alapszik, amely a hazugság atyjától származik. […]

Az „ismerősök szellemei” nem a halottak lelkei voltak, hanem gonosz angyalok, Sátán hírnökei. Az ókori bálványimádásról – amely magába foglalta úgy a halottak imádását, mint a velük való bensőséges kapcsolatot – a Szentírás kijelenti, hogy az nem más, mint a démonok imádása.

Pál apostol arra inti keresztény testvéreit, hogy semmiképpen se vegyenek részt pogány szomszédaik bálványimádásában. Azt mondja: „[…] amit a pogányok áldoznak, ördögöknek áldozzák és nem Istennek; nem akarom pedig, hogy ti az ördögökkel legyetek közösségben.” (1Kor 10:20)… A halottak imádásával valójában a démonokat imádták. – Pátriárkák és próféták, 685. o.

Sátán, a bukott angyalok fejedelme, valamikor magas tisztet töltött be a mennyben. Rangban közvetlen Krisztus után következett. Ám a tudás, mellyel mind ő, mind a vele elbukott angyalok rendelkeztek Isten jelleme, jósága, irgalmassága bölcsessége és kitűnő dicsősége felől, menthetetlenné teszi bűnösségüket. […]

Sátán mennyei ügyködésének ugyanazok az elvei, melyekkel az emberi eszközökön át ügyködik. A romlott elveken keresztül lett minden földi birodalom és egyház is egyre inkább megrontva. Sátán kezdettől fogva ezen elvek gyakorlatba ültetése által vezeti félre s rontja meg az egész világot. Ugyanazt az ügyeskedést folytatja, melyet eredetileg a mennyei mindenségben elkezdett. Az egész világot azzal az erőszakossággal tölti meg most, mely Noé napjaiban megrontotta a világot. – A Te Igéd igazság, 4. köt., 1163. o.