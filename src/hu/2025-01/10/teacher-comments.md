---
title: Tanítói melléklet
date: 07/03/2025
---

### A hatalom gyakorlásának  szabályai

#### Áttekintés

**Kulcsszöveg: 1Jn 3:8**

**Alapigék: Jób 1:1-12; 2:1-7; Dániel 10; Lk 4:6; Jn 12:31**

**Bevezetés: Sátán törvénytelen uralkodó, ezért Isten korlátozza az uralmát.**



**A tanulmány témái: Az e heti tanulmány három fő témára összpontosít:**

1.  Sátán törvénytelenül bitorolja a hatalmat: Isten korlátozott és ideiglenes uralmat adott a neki, miután betört a földre a bűn, de ezt az uralmat nem jogosan szerezte meg. Isten korlátozta ugyan saját tevékenységét, hogy kiküszöbölje a gonoszságot a világból, de Jézus legyőzte az ördögöt. Krisztus győzelme a pusztai kísértésben és Sátán legyőzése a kereszten azt jelzi, hogy Sátán uralma törvénytelen és véges.

2.  Sátán rágalmaz és foglyokat ejt: Sátán törvénytelen uralkodó, az emberek mégis törvényes foglyai lehetnek uralmának. Emberi akaratunk hajlamos követni sugallatait, hacsak Krisztus nem lakik bennünk, nem irányítja vágyainkat és életünket.

3.  Sátán uralma korlátozott: Sátánnak van helye és ideje „uralkodni”, de Isten korlátokat szab neki. Az emberi történelem kibontakozásában a jóság természetfeletti erői állnak szemben a gonosszal, és a hívők imái hatékony erőforrást jelentenek velük szemben.

**Gyakorlati alkalmazás: Sátán ideiglenes uralma korlátozott. Jézus győzelme alapján nem kell a halálfélelem rabságában élnünk, de fontos továbbra is ébernek lenni és Isten erejére támaszkodni. Hogyan segíthet az imaéletünk ellenállni Sátán törvénytelen uralmának?**

#### Kommentár

**1. Sátán bitorolja a hatalmat.**

A szinoptikus evangéliumokban Sátán és Jézus harcának középpontjában a pusztai kísértés áll (Mt 4:1-11; Mk 1:12-13; Lk 4:1-13). A három szinoptikus evangélium közül Lukács közöl további részleteket Sátán állítólagos hatalmáról, amiről a harmadik kísértésben szó esik. Az ördög „egy pillanat alatt megmutatta neki a föld minden országát” (Lk 4:5), és felajánlotta neki „...mindezt a hatalmat... és annak dicsőségét; mert nekem adatott, és annak adom, akinek akarom” (Lk 4:6).

Vitatható, hogy Sátánnak valóban volt-e olyan hatalma, mint amit állított, és ha igen, hogyan szerezte. Miután a bűn belépett a világba, Isten valóban „jelentős szabadságot adott Sátánnak, hogy az egész világon gyakorolja romboló befolyását” (Sydney H. T. Page: Powers of Evil: A Biblical Study of Satan and Demons. Grand Rapids, MI, 1995, Baker Books, 98. o.). Ez a szabadság azonban nem azt jelenti, hogy törvényes hatalma van a világban. Amikor Jézus elutasította Sátán ajánlatát, nem tagadta hatalma legitimitását. János evangéliumában a Sátán és Jézus közötti ellentétet különösen az „e világ fejedelmére [uralkodójára]” tett utalások emelik ki (Jn 12:31; 14:30; 16:11). Jn 12:31-33-ban Jézus a világ megítélését és fejedelmének kiűzését hangsúlyozza. Jn 14:30-ban a tanítványaihoz intézett búcsúbeszédében rámutat arra, hogy „jön e világ fejedelme [uralkodója]”. E kijelentésben rejlő ellentmondást kiemelve hozzáteszi: „fölöttem nincs semmi hatalma.” A kijelentés valószínűleg Iskáriótes Júdás érkezésére utal, aki mint eszköz által „maga az ördög sietteti Jézus halálát”. A kereszt azonban nem az ördög diadala, hanem – meglepő módon – éppen az ő legyőzése (lásd D. A. Carson: The Gospel According to John. The Pillar New Testament Commentary. Grand Rapids, MI, 1991, Eerdmans, 508. o.). Amikor Jézus a tanítványoknak később a megígért Vigasztalóról, a Szentlélekről beszél, ismét hangsúlyozza, ezúttal Jn 16:11-ben, hogy „e világ fejedelme [uralkodója] megítéltetett”, ami mintha visszhangozná az ördög kivettetését (Jn 12:31).

A szinoptikusok Krisztus győzelmét hangsúlyozzák Sátán felett a pusztai kísértés során, János evangéliuma pedig azt emeli ki, hogy Jézus legyőzte Sátánt, e világ fejedelmét a kereszten (lásd még Powers of Evil: A Biblical Study of Satan and Demons. 129. o.), vagyis Jézus földi működésének végén. Mindkét esetből látjuk, hogy Sátán a bűnös világ törvénytelen és ideiglenes uralkodója, egy olyan világé, amelyet Isten szeret, de el is ítél, mert elutasította Jézust (Jn 1:10, 29; 3:16, 17, 19; 9:39; 12:31, 47; 14:17; 15:18-19; 16:8; 17:9, 14, 16, 21). Ahogy Robert Recker jelzi: Sátán „trónfosztott fejedelem, vagyis akinek a trónfosztása éppen folyamatban van” (Calvin Theological Journal. 6, 2. szám, 1971, 147. o.).

**2. Sátán rágalmaz és foglyokat ejt uralkodása alatt.**

Sátán törvénytelen uralkodó, a bűn miatt az emberek mégis törvényes foglyai lettek. Ellen G. White hangsúlyozza, hogy „a bukott ember Sátán törvényes foglya… Az ember természeténél fogva hajlamos követni Sátán sugallatait, és nem tud sikeresen ellenállni a szörnyű ellenségnek, hacsak Krisztus, a hatalmas Hódító nem lakik benne, nem irányítja vágyait és nem ad neki erőt” (Testimonies for the Church. 1. köt. 341. o.). Nem Isten az, aki „Sátánt »e világ fejedelmévé« tette, hanem... bűneik által az emberek tették azzá” (Page: Powers of Evil: A Biblical Study of Satan and Demons. 129. o.). Bár Sátán az emberi bűn révén a megromlott emberek törvényes uralkodója, jellemét és cselekedeteit tekintve mégis törvénytelen fejedelem. Jézus nyomatékosan hazugnak és gyilkosnak nevezi: Sátán „emberölő volt kezdettől fogva, és nem állt meg az igazságban, mert nincsen benne igazság. Amikor hazugságot szól, a sajátjából szól, mert hazug ő, a hazugság atyja” (Jn 8:44). Alapvetően a hazugság és a halálos fogság a lényege az ő „uralmának”, amelyet Jézusnak kell megdöntenie.

János evangéliuma hangsúlyozza, hogy „e világ fejedelmét” Krisztus keresztáldozata, feltámadása és az Atyához való mennybemenetele által győzte le és űzte el (Jn 12:31-33; 16:11). János 17-ben Jézusnak a tanítványaiért mondott közbenjáró imája azonban előre vetíti, hogy Sátán befolyása az emberiség felett nem ér véget a kereszttel. „Ellenkezőleg, János jelzi, hogy a Sátán által Jézus ellen szított ellenállás Jézus követői ellen is irányulni fog” (i. m. 130. o.). Jn 17:15-ben Jézus azért imádkozott, hogy az Atya őrizze meg „őket a gonosztól”, mert a világban vannak, de nem a világból valók (Jn 17:15-16). 1Jn 5:19 különbséget tesz Isten hívei és a világhoz tartozók között, szembeállítva Isten népét azokkal, akik az ördög hatalma alatt vannak: „Tudjuk, hogy Istentől vagyunk, és az egész világ a gonoszságban vesztegel.” Zsid 2:14-15 a „halál hatalmával” fejezi ki az ördög hatalmát a bűnös ember felett, amely rabszolgaságba taszítja őket. Ez a szakasz azt is tanítja, hogy halála által Jézus megsemmisíti ezt a hatalmat. Az Ő győzelme miatt tehát nem kell a halálfélelem rabságában élnünk, de mindig legyünk éberek és hagyatkozzunk Isten erejére. Az üdvösség története még nem ért véget, és „az ördög mint ordító oroszlán szertejár, keresve, hogy kit nyeljen el” (1Pt 5:8). Végső pusztulása előtt (Jel 20:10) továbbra is vádolja a hívőket Isten előtt (Jel 12:10). Jób története arra utal, hogy a rágalmazás (Jób 1:9-11; 2:5) része vádló stratégiájának.

**3. Sátán uralma korlátozott.**

A bűnös emberek Sátánt tették uralkodóvá, akinek rágalmazó vádjait Isten figyelembe veszi, és nem utasítja vissza egyszerűen azokat. Ezt azért teszi, hogy a vádak egyértelműen megdőljenek. Ezért van Sátánnak helye és ideje „uralkodni”, de ahogy Jób története is mutatja („rá magára nem nyújthatod ki a kezedet” [Jób 1:12], „az életét kíméld” [Jób 2:6]), Isten korlátokat szab neki.

Dániel 10-ben megismerjük a gonosz hatalmának határait. E fejezet szerint „az emberi történelem kibontakozását nem kizárólag az emberek döntései határozzák meg, mert van a valóságnak egy láthatatlan dimenziója, amelyet szintén figyelembe kell venni. Nevezetesen, a világegyetemben léteznek olyan rosszindulatú erők, amelyek a társadalmi-politikai térben gyakorolnak ördögi befolyást, különösen ott, ahol Isten népe érintett. Mindazonáltal ezeknek a gonosz erőknek a hatalma korlátozott, mert a jóság természetfölötti erői szembeszállnak velük, és a hívők hűséges imái is hatékonyak ellenük. Bármennyire is ellenségesek a gonosz erők Isten akaratával szemben, nem tudják megakadályozni annak megvalósulását” (Powers of Evil: A Biblical Study of Satan and Demons. 64. o.).

Ellen G. White szintén ír az emberi életben a kozmikus küzdelemről, és ebben az összefüggésben az ima fontosságát is kiemeli: „egyedül Isten képes korlátozni Sátán hatalmát” (Testimonies for the Church. 1. köt. 341. o.). Látta a gonosz angyalokat, akik a lelkekért küzdöttek, és Isten angyalait, akik ellenálltak nekik. „A konfliktus súlyos volt” (i. m. 345. o.). Hozzáteszi azonban: „nem a jó angyalok dolga, hogy akaratuk ellenére irányítsák az emberek elméjét. Ha engednek az ellenségnek, és nem tesznek erőfeszítést, hogy ellenálljanak neki, akkor Isten angyalai nem tehetnek mást, mint hogy féken tartják Sátán seregét, hogy ne pusztítsanak, amíg a veszélyben lévők további világosságot nem kapnak, ami arra készteti őket, hogy felébredjenek, és az égre tekintsenek segítségért” (i. m. 345. o.). Ebben az összefüggésben hangsúlyozza, hogy „az ég és a föld nagy parancsnoka korlátozta Sátán hatalmát”. Kiemeli az imádság fontosságát is: „Megváltónk meghallgatja a hit komoly imáját, és erősítést küld a hatalmas erejű angyaloknak, hogy megszabadítsák őt” (i. m. 346. o.).

#### GYAKORLATI ALKALMAZÁS

Jób könyve lenyűgöző betekintést nyújt a nagy küzdelem valóságába. Jób eldöntötte, hogy a körülmények ellenére is félni fogja Istent. Ezt figyelembe véve beszéljük meg az alábbi kérdéseket:

1.  Hogyan ösztönözhet bennünket Isten oltalma arra, hogy még jobban féljük, szeressük Őt és vágyakozzunk utána? Milyen módon jelenthet esetleg kihívást védelme néhányunk számára, vagy akadályozhatja a neki adott válaszunkat?

2.  Sátán uralma korlátozott, ami a Jób könyvében szereplő mennyei tanácskozás jelenetében válik nyilvánvalóvá. Mit árulnak el hatalmának korlátai Isten hatalmáról és tetteiről?

3.  Ellen G. White kiemeli a „Sátán hatalma” című fejezetben (Testimonies for the Church. 1. köt. 345. o.) az imádság fontosságát annak érdekében, hogy Isten angyalokat küldjön a szabadításunkra. Mi a szerepe tehát imaéletünknek az isteni cselekvés útjainak megnyitásában?



---

#### Ellen G. White idézetek

Isten csodálatos kegyelme, „Ádáz kísértések” című fejezet.