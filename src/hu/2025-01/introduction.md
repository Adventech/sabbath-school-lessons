### A szeretet és az igazság Istene

Az Isten szeretet – ahogy 1Jn 4:8, 16 verseiben olvassuk. Az egész Biblia erről tanúskodik. A keresztény hit a szeretet körül összpontosul, ami Isten jelleme. A szeretet Isten lényegi része, mindannak a középpontja, amiben hiszünk és amit tennünk kell. Ebből következően egész hitünket és minden tettünket befolyásolja, hogy milyen kép él bennünk a szeretetről. Például ha valaki úgy gondolja, hogy el kell nyerni vagy ki kell érdemelni Isten szeretetét, azt hiheti, Isten nem szereti őt, mivel bűnös és méltatlan. Az emberi kapcsolataiban pedig talán elvárja, hogy mások kiérdemeljék a szeretetét, ami egyenes út a problémákhoz.

Így és még számtalan más módon rendkívül sok következménnyel jár a hitünkre és az életmódunkra nézve az, ahogyan Isten szeretetét értjük. Csakhogy mi a szeretet? Ha megkérünk tíz embert, hogy határozzák ezt meg, tíz eltérő választ is kaphatunk. Még a keresztények között is sok mítosz és félreértés övezi Isten szeretetét.

A keresztények más-más módon felelnek például a következő kérdésekre: Vajon Isten szeretete viszonzást nem várva mindig csak ad? Az isteni szeretet tisztán önfeláldozó, vagy Isten is örömét leli az emberekben, lehet a kedvére tenni? Vajon érzelmi alapú Isten szeretete? Valóban törődik Isten az emberekkel? A szeretetét vissza lehet utasítani, el lehet veszíteni? Isten kölcsönös szeretetkapcsolatba lép a teremtményeivel? A harag összeegyeztethetetlen a szeretettel? Hogyan jár együtt a szeretet és az igazság? Ha az Isten szeretet, miért van gonoszság a világban, méghozzá olyan sok? Ember képes úgy szeretni, mint Isten? Ha igen, akkor milyen az a szeretet?

Néhány kérdésre nyilvánvalónak tűnik a válasz, ezeket mégis gyakran vitatják az isteni szeretethez való viszonyulás összefüggésében. Közelebbről nézve viszont sok természetesnek vélt felelet összeegyeztethetetlennek bizonyul azzal, amit Isten szeretetéről tanít a Szentírás.

Nem foglalkozunk egyszerre minden kérdéssel, de többek között ezeket is felteszünk a negyedév során. Látni fogjuk, hogy Isten szeretete jóval hatalmasabb, mint gondolnánk; amint a Szentírás bemutatja, messze felülmúlja azokat a fogalmakat, amelyeket a világunk nagy részében ma „szeretetként” fogadnak el. A következő hetekben közelebbről vizsgáljuk meg Isten szeretetének főbb, gyönyörű vetületeit a Bibliában.

A folytatásban pedig meglátjuk, hogyan kötődik elválaszthatatlanul össze az isteni szeretet és az igazság. A Biblia Istene szereti az igazságot (lásd pl. Ézs 61:8). Az Írás szerint olyan szorosan összetartozik az isteni szeretet és az igazság, hogy egyik a másik nélkül nem létezhet. Mivel Isten szeretet, komolyan odafigyel a világban tapasztalható igazságtalanságokra és szenvedésre, azonosítja magát az elnyomottakkal és a szenvedőkkel, kész volt felvállalni a fájdalmat és a szomorúságot, amit a bűn okozott a teremtett világban – sokat szenvedett, olyan sokat, hogy Ő vált a gonoszság legfőbb áldozatává.

A Biblia szerint Istent újból és újból megszomorítja a rossz és a szenvedés, mert minden egyes embert jobban szeret, mint ahogy azt elképzelnénk. Szeretetének mélysége látszik abban is, ahogyan Krisztus kesergett népe miatt: „Jeruzsálem, Jeruzsálem! Ki megölöd a prófétákat és megkövezed azokat, akik tehozzád küldettek, hányszor akartam egybegyűjteni a te fiaidat, miképpen a tyúk egybegyűjti kiscsirkéit szárnya alá; és te nem akartad” (Mt 23:37).

A Biblia gyakran úgy festi le a szerető Istent, mint akinek megtört a szíve, megszomorodott, mivel visszautasították szeretetét, és elveszett, akit szeretett. A Szentírás egész története elmondja: mit tett és tesz azért, hogy visszaállítsa a szeretetet a világmindenség legtávolabbi zugába is. Ezzel és még megannyi más témával foglalkozunk majd ebben a negyedévben.

John C. Peckham professzor az Adventist Review főszerkesztő-helyettese. Amikor a Bibliatanulmányt írta, teológiát és keresztény filozófiát tanított a Hetednapi Adventista Egyház Andrews Egyetemének Teológiai Szemináriumán.

Clifford R. Goldstein

_főszerkesztő_

### Néhány megjegyzés a magyar kiadáshoz

Tanulmányunkban a bibliai idézeteket többnyire a Károli-féle fordításban közöljük. Más idézeteknél zárójelben olvasható a forrás megjelölése. Számos idézet, valamint a bibliai könyvek neve és rövidítése az újonnan revideált Károli-bibliafordítás (rövidítve: ÚRK, Budapest, 2012, Veritas Kiadó) szerint szerepel. Szintén gyakran idézünk még a Magyar Bibliatársulat 2014-ben kiadott, revideált új fordításából (rövidítve: RÚF). Ha az idézetben egy, az oldalon már ismertetett műre hivatkozunk, akkor használjuk az i. m. (idézett mű) rövidítést.

Érdemes ellátogatni a Bibliatanulmányok internetes oldalára: www.bibliatanulmanyok.hu. A web-oldal formátuma letisztult és könnyen áttekinthető, egy helyen megtalálunk rajta minden szolgáltatást: az írott tanulmányt, a Tanítói mellékletet, a White-idézeteket, a hanganyagot, valamint a hetenkénti videobeszélgetéseket és a Misszió DVD-t. Az oldal nemcsak számítógépen, hanem táblagépen és okostelefonon is elérhető.

Az érdeklődőket várjuk a Facebook Bibliatanulmányok csoportjában az alábbi címen: https://www.facebook.com/groups/bibliatanulmanyok/.

Az adott heti bibliatanulmánnyal kapcsolatos beszélgetés megtekinthető a PAX Tv adásában csütörtökönként 17.00 órai kezdettel, valamint a Bibliatanulmányok honlapján, illetve kérhető e-mailben, videoüzenetként.

Továbbra is szeretettel ajánlom a Tanítói mellékletet és a White-idézetek gyűjteményét, mindkettő külön kiadványként is beszerezhető.

Zarkáné Teremy Krisztina

_a magyar változat szerkesztője_