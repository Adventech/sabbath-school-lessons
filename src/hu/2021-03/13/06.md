---
title:  Örüljetek Az Úrban Mindenkor!
date:  23/09/2021
---

Az okostelefonjainkon a Google térkép az egyik leggyakrabban használt alkalmazás. Sokan már nem emlékeznek arra, mihez is kezdtünk azelőtt, hogy GPS-alapú térképek voltak a telefonunkon. Talán kissé izgulunk egy olyan helység felé tartva, ahol még nem jártunk, de a Google térképpel még egy idegen városban is bátran útnak indulhatunk és elérhetjük az úticélunkat. Jó példa ez a bizalom arra, hogy milyen nyugalmat szeretne adni nekünk Isten a prófétai időrendjével. Néha rossz címet ütünk be az alkalmazásunkba, vagy nem követjük az utasításokat, mert azt hisszük, hogy ismerünk egy rövidebb utat. Mindkét esetben olyan helyen lyukadhatunk ki, ahová nem akartunk menni, és bizonyára a nyugalmunkat is elveszítjük.

`Olvassuk el Fil 4:4-6 szakaszát! Pál szerint hogyan találhatunk nyugalomra, valódi békességre, még a zaklatott és fájdalmas világban is?`

Pál ebben az igeszakaszban nem azt mondja, hogy örüljetek mindenkor, minden megpróbáltatásotok közben. Inkább arra szólít bennünket, hogy „Örüljetek az Úrban mindenkor”. Mindegy, éppen milyen helyzetben vagyunk, milyen próbák állnak előttünk, mert ha gondolatban Istennél, a jóságánál, a szereteténél és a kereszten értünk hozott áldozatánál időzünk, képesek leszünk örömet és nyugalmat találni megfáradt lelkünknek. Már a bibliaszöveg hangneme is nyugalmat, békességet és földöntúli reménységet áraszt. Képzeljük el, hogy milyen békességünk lehetne, ha valóban nem aggódnánk „semmi felől”! Ez talán nem tűnhet reálisnak a világon (Pálnak is temérdek aggodalma volt). Ám ha tudjuk, hogy végső soron mindent a szerető Isten irányít és majd kimenekít bennünket az országába, akkor az bizonyára segít megfelelő perspektívából látni azt, ami miatt éppen aggódunk. „Az Úr közel”? Ez annyit jelent, hogy mindig közel van hozzánk, és amint behunyjuk a szemünket és elalszunk a sírban, a következő pillanatban már Krisztus visszatérésének leszünk a tanúi.

Vitathatatlan, hogy az élet tele van feszültséggel, megpróbáltatással és küzdelemmel. Egyikünk sem menekülhet meg ezektől, minden bizonnyal Pál apostol sem tudott azoktól megszabadulni (lásd 2Korinthus 11. fejezete). Mondanivalójának azonban az a lényege, hogy örülhetünk annak, amit Krisztusban kaptunk, és valódi nyugalomra lelhetünk most is.

`Olvassuk el megint Fil 4:4-6 részét! Hogyan alkalmazhatjuk ezeket a csodálatos gondolatokat a jelenlegi próbáinkra és nehézségeinkre is?`

---

#### Ellen G. White idézetek

Amikor bajok vesznek körül, nehéznek tűnik örülni az Úrban, azonban sokat veszítünk, ha teret engedünk a hálátlan lelkületnek. Nagy előjoguk Krisztus békéjével rendelkezni minden pillanatban. Nem kellene megengednünk, hogy bármi is ilyen könnyen megzavarjon. Az Úr azért enged meg próbát vagy nehézséget az életünkben, hogy próbára tegyen, és ha türelemmel és bizalommal tűrünk a megpróbáltatásban, akkor Ő megtisztít minden salaktól, és megadja számunkra az örömteljes győzelmet. Nagy áldások várnak azokra, akik zokszó nélkül fogadják az Úrtól kapott igát. (…)

„Mindenben hálákat adjatok” (1Thessz 5:18) az isteni erőért, amely által Jézus Krisztus tart fenn benneteket… Amikor segítségért imádkoztok, megtörténhet, hogy nem azonnal fogjátok megtapasztalni az elvárt örömöt és áldást, de ha hiszitek, hogy Krisztus meghallgatja az imátokat, és válaszolni fog, akkor a Megváltó békessége fog megnyugodni rajtatok. – Our High Calling, 326. o.

Ma reggel fáradtan ébredtem. Elmém fölé felhők gyűltek össze, mégsem engedek az ellenség sugallatának, hogy ne bízzak az Úrban. Számomra most jött el a hit nemes harcának ideje. Most van itt az alkalom, amikor a cselekedetek által munkálkodó és lelket megújító, kitartó hitre van szükségem. Most még kitartóbban keresem az Urat.

Dávid ugyanerre bátorítja Salamont 1Krónika 28:29. versében. Az Úr prófétája pedig a következő üzenetet vitte Asa királyhoz: „Az Úr van veletek, ha ti is ővele lesztek; ha Őt keresitek, megtaláljátok; de ha Őt elhagyjátok, Ő is elhagy titeket.” (2Krón 15:2) A szív hit által halad előre. A hit nem egy érzelem, és nem a látottakon alapszik. (…)

Én hiszem, hogy az ígéret nekem szól, és ezért személyesen fogadom el. Az ígéretnek önmagában nincs semmi értéke, ha én nem hiszek teljes mértékben benne, aki adta azt, és aki teljességgel képes teljesíteni mindazt, amit megmondott. – This Day With God, 156. o.

Hatalmas előjogunk, hogy úgy járulhatunk Jézus elé, ahogy vagyunk, és az Ő szeretetére szegezhetjük a tekintetünket! Krisztus az egyedüli reménységünk. Csak Ő ragadhat ki bennünket a csüggedés és a reménytelenség verméből, hogy lábunkat sziklára helyezze. Bár a szükségben levő ember elkeseredésében képes belekapaszkodni Jézusba, mégis Ő fogja magához láncolni a vére árán megváltott lelkeket, és ezt sokkal nagyobb erővel teszi, mint amilyennel a bűnös ember megtehetné. (…)

Csodálatos Megváltónk van, aki feltámadt, hogy üdvözíthesse mindazokat, akik őhozzá jönnek! – That I May Know Him, 80. o.