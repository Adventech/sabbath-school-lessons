---
title:  Visszaszámlálás
date:  20/09/2021
---

Jézus az Olajfák hegyén széles ecsetvonásokkal festette le a jövőt, amikor a tanítványai megkérdezték: „Mondd meg nekünk, mikor lesz ez, és mi lesz a jele a te eljövetelednek és a világ végének” (Mt 24:3, RÚF)?

Máté evangéliuma 24. fejezetében feljegyzett híres prédikációja felöleli a történelem folyamát az Ő korától kezdve a második eljöveteléig, illetve az azon túli időkig. Krisztus fel akarta vázolni a végidei próféciák isteni időrendjét a különböző korokban élő népe tagjai számára, hogy a végidőben élők felkészülhessenek a legvégső eseményre. Azt akarta, hogy biztos nyugalomra találjunk a szeretetében, még akkor is, amikor körülöttünk minden a darabjaira hullik.

Az adventisták jól ismerik Dániel írását arról, hogy „Nyomorúságos idő lesz az, amilyen nem volt, mióta népek vannak” (Dán 12:1, RÚF). Jézus azt akarja, hogy felkészüljünk a második adventjét megelőző eseményre.

`Milyen lesz Jézus visszajövetele? Mit tehetünk, nehogy bárki megtévesszen bennünket? Olvassuk el Mt 24:4-8, 23-31 részeit!`

Jézus adventje valóságos esemény lesz a végidőben, és hatalmas a jelentősége, tekintettel arra, hogy mennyi helyet kap a próféciákban és Jézus prédikációiban.

Az egész világon csupán nyolcan álltak készen, amikor legutoljára egyetemes kiterjedésű krízishelyzet következett be. Jézus a visszajövetele váratlanságát ahhoz az esethez, az özönvízhez hasonlítja (Mt 24:37-39). Bár senki nem ismeri annak napját vagy óráját (Mt 24:36), Isten már tudatta velünk a prófétai menetrendet, amit figyelhetünk a világban körülöttünk zajló események között.

`Mi is szerepet kaptunk a profetikus drámában. Mi a feladatunk? Összpontosítsunk Mt 24:9-14 szakaszára!`

Nem csupán megfigyelői vagyunk a kozmikus küzdelemnek, az evangélium hirdetésében tevékeny résztvevőknek kell lennünk, nekünk is vinnünk kell azt az egész világra! Ez azt jelenti, hogy minket is üldözni fognak.

`Mit jelent az, hogy valaki „mindvégig állhatatos marad”? Hogyan lehet ezt megtenni? Milyen napi döntéseket kell meghoznunk azért, hogy ne valljunk kudarcot, amint az sokakkal megtörtént a múltban, illetve megesik majd a jövőben is?`

---

#### Ellen G. White idézetek

Isten irgalmasan eltakarta a jövőt a tanítványok elől. Ha akkor teljesen felfogták volna azt a két rettenetes dolgot: a Megváltó szenvedését és halálát, valamint városuk és templomuk elpusztulását – porig sújtotta volna őket a rémület. Krisztus csak a vázát adta meg azoknak a kiemelkedő eseményeknek, amelyek a történelem lezárulása előtt következnek be. Akkor nem értették meg teljesen a szavait; de később fény derült rájuk, mert a népének szüksége van a bennük rejlő eligazításra. A prófécia, amit Jézus mondott, kettős jelentésű volt. Miközben előrevetítette Jeruzsálem pusztulásának árnyékát, az utolsó, súlyos napok félelmetes eseményeit is jelezte. – A nagy küzdelem, 25. o.

Krisztus azután a tanítványokhoz fordult, és így szólt: „Meglássátok, hogy valaki el ne hitessen titeket. Mert sokan jönnek majd az én nevemben, akik azt mondják: Én vagyok; és sokakat elhitetnek.” (Mk 13:5–6) Sok hamis próféta jelenik meg, akik jogot formálnak a csodatételre, és kijelentik, hogy eljött a zsidó nép felszabadításának az ideje. Ez sokakat félrevezet majd. Jézus szavai beteljesedtek. Halála és Jeruzsálem ostroma között sok hamis Messiás jelent meg. Ő azonban ezt a figyelmeztetését azokhoz is intézte, akik napjainkban élnek. Azok a csalások, amelyek Jeruzsálem elpusztítása előtt történtek, minden korszakban megismétlődtek, és napjainkban is megismétlődnek. – Jézus élete, 628. o.

Végzetes tévedés azt hinni, hogy a lélekmentés munkája csak a hivatásos prédikátorokra hárul. Az Istennek szentelt egyszerű hívőt – aki aggódva lelkén viseli veszendő embertársai üdvösségét – bátorítsák azok, akikre az Úr nagyobb felelősség terhét helyezte. Isten egyházának vezetői legyenek tisztában azzal, hogy az Üdvözítő megbízása mindenkinek szól, aki hisz benne. Isten mindenkit elküld a szőlőjébe, noha nem avattak fel mindenkit a prédikátori tisztségre.

Azok közül, akik hallották az evangéliumot, százak, sőt, ezrek állnak még mindig tétlenül a piacokon, holott bármilyen formában tevékeny részt vehetnének ki a szolgálatból. Ezekhez szól Krisztus: „Miért álltok itt egész napon át hivalkodván?” És felszólítja őket: „Menjetek el ti is a szőlőbe.” (Mt 20:6–7) Miért nem követi több keresztény ezt a felhívást? Mert azzal mentegetőznek, hogy nincsenek a hit hirdetői tisztségére felavatva. Bárcsak meg tudnák érteni, hogy a prédikátori munkakörön kívül még milyen nagy munkát kell elvégezni, amelyet csak a megszentelt életű önkéntes tagok ezrei vállalhatnak fel és végezhetnek el!

Isten már régóta várja, hogy minden egyes tag tehetségéhez képest munkálkodjon, hogy az egész gyülekezetet a szolgálat lelkülete hassa át. Ha az Úr gyülekezetének tagjai teljesítenék a küldetésüket az ínséget szenvedő bel- és külföldi területeken, és így elvégeznék evangéliumi megbízatásukat, akkor csakhamar az egész világ meghallaná az intő figyelmeztetést, és az Úr Jézus mielőbb visszajöhetne e földre hatalommal és nagy dicsőséggel. „És az Isten országának ez az evangéliuma hirdettetik majd az egész világon bizonyságul minden népnek: és ekkor jön el a vég.” (Mt 24:14) – Az apostolok története, 110–111. o.