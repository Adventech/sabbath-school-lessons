---
title:  A végső nyugalom
date:  18/09/2021
---

### E heti tanulmányunk
Máté 24:4-8, 23-31; Filippi 4:4-6;  Zsidók 11:13-16; Jelenések 1:9-19; 14:6-12

> <p></p>
> „Hanem amint meg van írva: »Amit szem nem látott, fül nem hallott, és ember szíve meg sem sejtett, azt készítette el Isten az őt szeretőknek«” (1Kor 2:9, RÚF).

Éreztük már úgy, hogy egy nagy csata, a jó és a rossz közötti küzdelem közepében vagyunk? Sokan, még nem vallásos emberek is átélték már ennek a valóságát. Azért van így, mert ez az igazság. A jó és a gonosz, Krisztus (a jó) és Sátán (a rossz) közötti nagy harc közepében vagyunk.

Az élet tehát két síkon játszódik. A Krisztus és Sátán közötti nagy küzdelem globális szinten történik, sőt az egész világegyetem színterén, ugyanis a mennyben indult el (Jel 12:7). A zavaros események között viszont könnyen szem elől téveszthetjük azt a nagy tervet, amivel a jó Isten meg akarja menteni a világot. A háborúk, a politikai zavargások és a természeti csapások reménytelen rettegésben tarthatnak minket. Isten prófétai vezetése azonban segít, hogy a szemünket a teljes képre szegezzük, ami megmutatja, merre tartunk és hogyan jutunk el odáig.

A nagy küzdelem emellett sokkal személyesebb szinten is dúl. A mindennapokban mindannyiunknak kihívásokkal kell megküzdenünk a hit terén, ha pedig nem érjük meg Jézus második eljövetelét, akkor a halállal is szembe kell majd néznünk. Ezen a héten azt vizsgáljuk meg, hogyan találhatunk nyugalmat Jézusban a világszéles nyugtalanság, illetve annak ellenére, hogy nem ismerjük a saját jövőbeli helyzetünket, legalábbis rövidtávon nem. Azonban hosszútávon a kilátásaink valóban ígéretesek!

---

#### Ellen G. White idézetek

Krisztus elkezdte irgalommal teljes küldetését, de a jászoltól egészen a keresztig az ellenség támadásaival kellett szembenéznie. Sátán minden tenyérnyi területért megküzdött, és erejét megfeszítve próbálta legyőzni Jézust. A kísértések viharát küldte rá. Ámde minél kegyetlenebbek voltak a támadásai, Isten Fia annál szorosabban kapaszkodott Atyja karjába, és haladt előre véráztatta útján.

A Krisztus által elszenvedett konfliktus kegyetlenségével arányos volt az elért siker… Sátán igyekezett legyőzni Őt, hogy továbbra is e világ uralkodója maradhasson… Az Atya, a Fiú és Lucifer is saját jellemét nyilatkoztatta ki az egymáshoz való viszonyulásuk által. Isten az Ő szeretetének és igazságosságának jól látható jeleit kínálta fel. – Ref­lecting Christ, 58, o.

Isten Igéjében látjuk az ember megváltásának magasztos tervét, amely kiragadja az embert Sátán hatalma alól. Látjuk Krisztust, üdvösségünk Fejedelmét, amint nyílt küzdelemben győzi le a sötétség urát, és vívja ki számunkra a győzelmet. De ugyanakkor azt is megtudjuk, hogy e győzelem nyitotta meg számunkra a reménység kapuját, valamint az erő forrását, hogy vitéz katonákként mi is megvívhassuk saját csatánkat a ravasz ellenséggel, és Jézus nevében győzelmet arassunk. Minden léleknek szembe kell szállnia a sötétség erőivel. Fiatalt és időset egyaránt érnek támadások, és mindenkinek meg kell értenie a Krisztus és az ördög között dúló nagy küzdelem jellegét, és el kell ismernie, hogy ez a harc személyesen őt magát is érinti. (…)

Nem elég csupán elméleti szinten ismerni az igazságot… Az Igének át kell hatnia a szívet, hogy a Szentlélek beköltözhessen oda. Életünknek összhangba kell kerülnie az Ige elvárásaival. Az igazságot nem csak az értelem, hanem a szív és a lelkiismeret is be kell, hogy fogadja. – That I May Know Him, 192. o.

Sátán egy éber, fáradhatatlan ellenség, aki sohasem alszik. Tudja, hogy kevés ideje van, ezért mindenféle álnokságát latba veti annak érdekében, hogy a lelkeket csapdába ejtse és megrontsa. Üzenetem van számotokra: „Vigyázzatok és imádkozzatok, hogy kísértésbe ne essetek!” Ne engedjétek meg az ördögnek, hogy éket verjen közétek és Krisztus közé, és ne értékeljétek többre az emberi dolgokat az isteni dolgoknál. Ha őszinte hitetek van, akkor a hitetek engedelmességre fog vezetni. Isten nem vár el olyat tőlünk, amire nem vagyunk képesek. Minden hűséges és benne bízó léleknek Ő fog erőt adni… Ápoljátok a szívetekben Jézus szeretetét, az embertársak iránti tiszteletet, hiszen Krisztus az életét adta értetek. Isten előtt minden lélek értékes. Hatalmas csoda, hogy az Úr minden pillanatban megemlékezik és gondot visel rólunk. – The Upward Look, 20. o.