---
title:  Feladatunk
date:  21/09/2021
---

A történelemnek ez a nagy, prófétai képe nem engedi, hogy tétlenül hátradőljünk, miközben csak úgy maguktól kibontakoznak az események, amelyeket mi nem irányíthatunk. Sokan így állnak hozzá: „A végső események úgy fognak lezajlani, ahogyan Isten előre megmondta. Mi mást tehetnék tehát, mint azt, hogy azokkal sodródom? Elvégre mi egyebet tehetnék?” A keresztényeknek viszont nem így kell viszonyulniuk az őket körülvevő világhoz, főként nem a végső eseményekhez! A jelenések könyve 14. fejezete szerint a történelem mostani szakaszában az a feladatunk, hogy Isten ítéletéről beszéljünk, illetve segítenünk kell az embereknek felkészülni Jézus második eljövetelére.

`Olvassuk el Jel 14:6-12 részét! Mit tanít itt Isten nekünk? Mit kell hirdetnünk a világnak? Miért olyan sürgető ez az üzenet?`

Adventistaként hisszük, hogy „jelenvaló igazság” (2Pt 1:12) van a „hármas angyali üzenet” verseiben. Itt találjuk meg az elhívásunk lényegét mi, akik a földi történelem mostani szakaszában élünk. Figyeljük meg, hogy az örökkévaló evangéliummal, Krisztus halálának és feltámadásának nagyszerű hírével kezdődik. Egyedül ezen alapszik az üdvösségünk reménysége. Ott van az az üzenet is, hogy „eljött ítéletének órája” (Jel 14:7, RÚF), ami fontos útjelzőként mutat a vég ideje felé. Felszólítást is tartalmaz, hogy imádjuk azt, „aki teremtette a mennyet és a földet” (RÚF), szemben a Babilonban maradóknak szóló félelmetes figyelmeztetéssel – ők azok, akik imádják „a fenevadat és annak képmását” (Jel 14:9, RÚF). Végül Isten bemutatja végidei népét: „Itt van a szenteknek békességes tűrése, itt akik megtartják az Isten parancsolatait és a Jézus hitét” (Jel 14:12)!

`Olvassuk el Jel 14:11 versét! Mit tudhatunk meg ebből azoknak a nyugtalanságáról, akik a fenevadat és annak képét imádják?`

Sem éjjel, sem nappal nincs nyugalma azoknak, akik a fenevadat, illetve annak képét imádják? Különféle elképzelések keringenek azzal kapcsolatban, hogy ez mit is jelent. Abban azonban egyetértünk, hogy ők nem tapasztalják a nyugalmat, amit Isten kínál a hozzá hűségeseknek.

`Vajon miért az „örökkévaló evangélium” a hármas angyali üzenet első része? Miért kell mindig a szemünk előtt tartanunk ezt a nagyszerű igazságot, miközben hirdetjük az egész világon az üzenetet? Az evangélium megértése miért olyan fontos ahhoz, hogy nyugalmat találjunk?`

---

#### Ellen G. White idézetek

Isten nagyvonalú tervében, hogy megváltsa az elveszett embert, annak szükségessége alá helyezte magát, hogy emberi eszközöket használjon segítő kezeként. Az Úrnak segítő kézre van szüksége, hogy elérje az embereket. Azok közreműködésére van szüksége, akik keresztények akarnak lenni, akik gyorsan felismerik az alkalmakat, gyorsan észreveszik, mit kell tenniük társaikért. (…)

Körülöttünk mindenfelé ínségben levő lelkek élnek. Keressük meg ezeket a szenvedőket, és szóljunk hozzájuk alkalmas szavakat a szívük megnyugtatására. Mindenhol találunk ilyeneket. Legyünk mindig közvetítő eszközök, melyeken át a szánakozó szeretet üdítő vize folyik hozzájuk. (…)

Sokan vesztegelnek sötétségben. Ők elvesztették az útirányukat. Nem tudják, milyen ösvényt kövessenek. Akik tanácstalanságban voltak, keressenek meg másokat, akik ma tanácstalanok. Szólják hozzájuk a reménység, bátorítás szavait. Mikor végezni kezdik ezt a munkát, a menny fénye meg fogja világítani előttük az ösvényt, melyet követniük kell. Az elesettekhez szólt vigasztaló szavaik őket magukat is megvigasztalják. A mások segítése által magukat is kisegítik a nehézségekből. Öröm fogja elfoglalni a szomorúság és homály helyét. A szívük Isten Lelkével megtelve melegségtől izzik minden embertársuk iránt. – A Te Igéd igazság, IV. köt., 1151. o.

A lelket megmentő üzenetet, a harmadik angyal üzenetét kell hirdetnünk a világnak. Isten parancsolatai és Jézus hite különösen fontos, ezért kell erőteljesen hirdetnünk. Több szó esett az üzenet első felére vonatkozóan, míg a második felét csak részben érintették. Jézus hitét még nem értik teljes mértékben az emberek. (…)

Miért hallgatunk, amikor Krisztus feddhetetlenségéről és az emberiség iránti szeretetéről van szó? Miért nem kínáljuk fel mindazt az embereknek, ami által fölébrednének, és új életet kezdhetnének? (…)

Krisztus tökéletes jellemmel bír, ezért Őt kell felmagasztalni és hirdetni, mivel benne rejlik mindazoknak az ereje, megszentelődése és megigazítása, akik hisznek őbenne. – Reflecting Christ, 82. o.

János a Jelenések könyvében megjövendöli, hogy közvetlen Krisztus második eljövetele előtt hirdetni fogják az evangéliumot. Lát egy „angyalt az ég közepén repülni, akinél volt az örökkévaló evangélium, hogy a föld lakosainak hirdesse az evangéliumot, és minden nemzetségnek és ágazatnak és nyelvnek és népnek, ezt mondván nagy szóval: Féljétek az Istent, és néki adjatok dicsőséget; mert eljött az Ő ítéletének órája.” (Jel 14:6–7)

Miután felhangzik a figyelmeztetés, hogy eljött az ítélet ideje, és megszólalnak a hozzá kapcsolódó kinyilatkoztatások, a prófécia szerint eljön az Emberfia az ég felhőiben. Az ítélet idejének hirdetése egyben Krisztus közeli eljövetelének hirdetése is. Ez a szózat az örökkévaló evangélium. Jézus második eljövetelének hirdetése, a második advent közelségének hírüladása tehát az evangéliumi üzenet lényeges része. – Krisztus példázatai, 227. o.