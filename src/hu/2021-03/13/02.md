---
title:  Látomás A végidőről
date:  19/09/2021
---

Jézus legtovább élő tanítványa egy sziklás börtönszigeten ült, távol mindentől, amit csak szeretett. Mi zajlódhatott le János fejében, amikor a lakatlan szigeten találta magát? Hogyan kerülhetett oda, ráadásul olyan körülmények között? Elvégre látta Jézust felemelkedni, amint az ott álló két angyal ezt mondta: „Galileai férfiak, miért álltok itt az ég felé nézve? Ez a Jézus, aki felvitetett tőletek a mennybe, úgy jön el, ahogyan láttátok őt felmenni a menny­be” (ApCsel 1:11, RÚF).

Annak már több éve volt, Jézus pedig nem tért vissza. Az aznap jelenlévő többi apostol addigra már mind meghalt, a legtöbben mártírhalált szenvedtek a bizonyságtételük miatt. A fiatal egyház sokat változott egy emberöltő alatt, most pedig rettenetes külső üldözéssel, illetve belső eretnekmozgalmakkal kellett szembenézniük. János bizonyára egyedül érezte magát, elfáradt és nyugtalan volt. Majd hirtelen látomást kapott.

`Olvassuk el Jel 1:9-19 szakaszát! Milyen vigaszt kaphatott János ebből a látomásból?`

Jézus azt mondta a követőinek, hogy „Íme, én veletek vagyok minden napon a világ végezetéig” (Mt 28:20, RÚF). Ezek a szavak minden bizonnyal sokszor bátorították Jánost magányos száműzetése során. Jézus „kinyilatkoztatása” (RÚF), a látomása vigaszt jelenthetett a számára, mert tudta, hogy Krisztus „az Alfa és az Omega, kezdet és vég” (Jel 1:8), aki most különleges módon fedi fel magát a száműzött apostolnak. E versek után a világ jövőjéről szóló látomások következnek. A történelem csodálatos, panorámaszerű képe jelenik meg előtte, ami nekünk tulajdonképpen a keresztény egyház történelme, neki viszont még a jövő volt. Jánosnak azt is megmutatta Isten, hogyan ér majd mindez véget a sok megpróbáltatás és csapás után. „És láttam új eget és új földet, mert az első ég és az első föld elmúlt, és a tenger sincs többé. És a szent várost, az új Jeruzsálemet is láttam, amint alászáll a menny­ből az Istentől, felkészítve, mint egy menyasszony, aki férje számára van felékesítve” (Jel 21:1-2, RÚF).

A jelenések könyvében feljegyzett nagy apokaliptikus látomás segített Jánosnak biztos nyugalomra lelni Isten gondviselésében és ígéreteiben.

`Az élet időnként nehéz, sőt félelmetes is lehet. Viszont hogyan segít nyugalmat találni az a tudat, hogy Isten ismeri a jövőt és kedvezőek a hosszútávú kilátásaink?`

---

#### Ellen G. White idézetek

Pátmosz az Égei-tenger puszta, sziklás szigete, amit a római kormány a gonosztevők száműzetési helyéül jelölt ki. Isten szolgája számára azonban ez a szomorú hely a menny kapujává vált. A nyilvános élettől, az elmúlt évek lüktető tevékenységétől elzárva János apostol szoros közösségben élt Istennel, Krisztussal és a menny angyalaival. Tanítást, utasításokat kapott tőlük az egyház számára az idők végezetéig. (…)

Pátmosz szirtjei és sziklái között érintkezett János Teremtőjével. Áttekintette múltját, megemlékezett az áldásokról, amelyekben részesült, és szíve túlcsordult a mennyei békétől. Keresztény életet élt, így hát bátran elmondhatta: „Tudjuk, hogy átmentünk a halálból az életbe.” (1Jn 3:14) De egészen más volt a császár helyzete, aki őt száműzte. Csak harcmezőkre és vérfürdőkre tekinthetett vissza, elpusztított otthonokra, síró özvegyekre és szerencsétlen árvákra. Ilyen gyümölcsöket érleltek nagyravágyó tervei a világuralomért. – Az apostolok története, 570–571. o.

János visszaemlékezett azokra a csodálatos eseményekre, amelyeknek Jézus életében volt tanúja. Gondolatban még egyszer átélte azokat a drága alkalmakat, melyekben részesülhetett, és ez az emlékezés felemelte és boldoggá tette. Azonban egyszerre feleszmélt gondolataiból: egy világosan hallható hang szólt hozzá. Megfordult, hogy lássa, honnan ered a hang, és íme, legnagyobb csodálatára az Urat pillantotta meg, akivel együtt járt, akit szeretett, és szenvedéseinek tanúja volt. De milyen más volt a Megváltó megjelenése! Többé már nem a „leg­meg­vetettebb és legalázatosabb”. (…)

János, aki olyan végtelenül szerette Urát, aki minden szenvedésen át hűségesen kitartott mellette, és aki hű maradt az igazsághoz, még ő sem tudta elszenvedni Krisztus dicsőségének fényét, hanem mint halott terült el a földön. Ámde Jézus kinyújtotta kezét szolgájára, és így szólt hozzá: „Ne félj, én vagyok az első és az utolsó és az élő, pedig halott voltam, és íme, élek örökkön örökké.” János erőt nyert, hogy elviselhesse megdicsőült Urának jelenlétét. És ekkor fenséges jelenetekben mutatta meg előtte Isten az eljövendő századokkal való tervét. – Megszentelt élet, 77–78. o.

„És hozzájuk menvén Jézus szólt nékik mondván… És ímé, én tiveletek vagyok minden napon a világ végezetéig.” Ebben rejlik a mi erőnk és vigaszunk! Nem bízhatunk a magunk erejében. Az Úr azonban így szól hozzánk: „Én tiveletek vagyok minden napon”, és segítek a munkátokban, vezetlek, vigasztallak, megszentellek és támogatlak, sikerre viszlek, amikor olyan szavakat szóltok, amelyekkel felhívjátok az emberek figyelmét Krisztusra, és felkeltitek az érdeklődésüket a reménység és az igazság megértése iránt, hogy végül a sötétségből a világosságra menjenek át. (…)

Az idő múlása semmivel sem változtatta meg azt az ígéretet, amit az Úr adott tanítványainak a mennybemenetele előtt. Ő ma is épp olyan valóságosan áll mellettünk, ahogy a tanítványai mellett állt, és ez így lesz „a világ végezetéig”. – In Heavenly Places, 188. o.