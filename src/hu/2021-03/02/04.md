---
title:  A Nyugtalanság Lázadáshoz Vezet
date:  06/07/2021
---

A történet jó felütéssel kezdődik. Az izraeliták végre eljutottak Kánaán határára, majd tizenkét kémet küldtek a föld felderítésére, akik elképesztő jelentést adtak.

`Olvassuk el a kémek beszámolóját 4Móz 13:27-33 szakaszában! Melyik résznél foszlottak szerte az izraeliták reményei?`

Káleb közbelépése ellenére a kételkedők és a szkeptikusok szava kerekedett felül. Izrael nem merte elfoglalni azt, amit Isten nekik ígért. Nyugtalanságukban úgy döntöttek, hogy inkább sírnak és zúgolódnak, mint hogy elinduljanak és ünnepeljék a győzelmet. Amikor nyugtalan a szívünk, nehezünkre esik hitben járni. A nyugtalanság viszont nem csak az érzelmeinkre hat. A tudósok szerint egyértelmű a kapcsolat a nyugalom hiánya (az alváshiányt is beleértve), illetve az elhízást, függőséget és fokozott nyugtalanságot, boldogtalanságot eredményező rossz döntések között.

`Olvassuk el 4Móz 14:1-10 részét! Mi történt ezek után?`

A helyzet még rosszabbra fordult. Oda sem figyeltek Káleb kétségbeesett könyörgésére: „Csakhogy ne lázongjatok az Úr ellen” (4Móz 14:9). Az egész közösség a vezetők megkövezésére készült. A nyugtalanság lázadáshoz vezet, ami pedig végül halálba visz. „A hűtlen kémek nagy hangon vettek részt Káleb és Józsué bevádolásában. A nép pedig azt kezdte el kiáltozni, hogy kövezzék meg őket. A megkergült tömeg kődarabokat ragadott, hogy megölje e hűséges embereket. Az őrültségre jellemző ordítozással rohantak előre. Hirtelen a kövek kihullottak kezükből, és mélységes csend ereszkedett rájuk. Remegni kezdtek a félelemtől. Isten közbelépett, hogy megakadályozza gyilkos szándékuk megvalósítását. Isten jelenlétének dicsősége lángoló fényként világította meg a sátrat. Az egész nép megláthatta és szemlélhette az Úr jelenlétének ezt a feltűnő jelét. Egy náluknál hatalmasabb valaki nyilatkoztatta ki magát, és senki sem merte folytatni ellenállását. Azok a kémek, akik a hamis és bűnös jelentést hozták, a rémülettől lesújtottan lapultak meg és visszafojtott lélegzettel tűntek el sátraikban” (Ellen G. White: Pátriárkák és próféták. Budapest, 1993, Advent Kiadó, 353. o.). Ebben a pillanatban az Úr dicsősége nyíltan megmutatkozott. Amikor Mózes negyedik könyve 14. fejezetének történetét olvassuk, mintha a kép megmerevedne, hogy bele tudjunk hallgatni Isten és Mózes párbeszédébe. Az Úr tudta, hogy az Ő személye ellen lázadtak, még ha a köveket Mózesnek, Kálebnek és Józsuénak szánták is.

---

#### Ellen G. White idézetek

A reménység és a bátorság helyt adott a gyáva kétségbeesésnek, mikor a kémek befejezték hitetlenkedő beszámolójukat. Szívük teljesen megtelt a Sátán által felbujtott elkedvetlenítéssel, helytelenítéssel és ellenzéssel. Hitetlenségük sötét árnyékot borított az egész gyülekezetre, és megfeledkeztek az Úr hatalmas erejéről, amelyet már olyan sokszor kinyilatkoztatott választott népe érdekében. A nép nem várt arra, hogy a menny hatalma ismét visszatükröződjön rajtuk. Nem gondoltak arra, hogy az az Isten, aki ilyen messzire elhozta őket, bizonyára a megígért földre is elviszi őket, és nekik adja azt az országot. Nem idézték fel, hogy milyen csodálatos módon szabadította meg őket elnyomóik kezéből, mikor a Vörös-tengeren átvezető biztonságos ösvényt vágta számukra, a fáraó őket üldöző seregét pedig ugyanott elpusztította. Egyszerűen kihagyták a számításukból Istent, és úgy viselkedtek, mintha életük és jövőjük kizárólag csak seregeik erejétől függene.

Hitetlenségükkel korlátozták a menny hatalmát, és nem többé bíztak abban a kézben, amely mindeddig biztonságban vezette őket. Azután újból elkövették előző tévedésüket, és elkezdtek morgolódni, zúgolódni Mózes és Áron ellen. – Pátriárkák és próféták, 388. o.

Káleb megbízható volt, és állhatatos. Nem dicsekedett, nem sorolta fel az érdemeit és jó tetteit, mégis mindig a jó oldalán vetette latba a tekintélyét. És mi lett a jutalma? Amikor az Úr ítéletet hirdetett azok ellen, akik nem hallgattak a szavára, róla ezt mondta: „Szolgámat, Kálebet, mivel más lelkület töltötte el, és egészen mellettem állt, elvezérlem arra a földre, amelyen járt, és utódai birtokukba is veszik.” (4Móz 14:24) Míg a gyávák és zúgolódók a pusztában hullottak el, a hűséges Káleb otthonra talált az ígéret földjén. – Bizonyságtételek, V. köt., 303. o.

Ezek az emberek rossz útra tértek, konokul szembehelyezkedtek Kálebbel, Józsuéval és Mózessel, sőt, magával Istennel is. Minden lépéssel, amelyet megtettek, csak még elszántabbak lettek. Elhatározták, hogy kedvüket szegik mindazoknak, akik birtokukba akarják venni Kánaánt, és ennek megvalósítása érdekében fáradoznak. Eltorzították az igazságot, hogy fenntarthassák káros befolyásukat. „Olyan föld az – mondták –, amely megemészti lakóit.” Ez nemcsak rosszindulatú beszámoló, hanem hazugság is volt. Ez a hazugság önmagával is összeegyeztethetetlen, magának is ellentmondó volt… Mikor az emberek hitetlenségre adják a szívüket, akkor Sátán uralma alá helyezik magukat, és senki sem tudhatja, milyen messzire vezeti majd el őket. (…)

Ezután pedig lázadás és nyilvános zendülés következett be gyorsan, mert az ördög uralma teljes lett, és az embereket mintha megfosztotta volna józan eszüktől… Így már nemcsak Mózest, hanem magát Istent is azzal vádolták meg, hogy becsapta őket, mert olyan földet ígért nekik, amelyet ők nem voltak képesek birtokukba venni. Olyan messzire elmentek, hogy vezetőt is választottak maguknak abból a célból, hogy vezesse vissza a népet szenvedéseik és rabszolgaságuk földjére, ahonnan a Mindenható erős karja szabadította ki őket. – Pátriárkák és próféták, 389. o.