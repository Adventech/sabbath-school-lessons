---
title:  A Közbenjáró
date:  07/07/2021
---

`Milyen lehetőséget kínált fel Isten a lázadáskor Mózesnek? Olvassuk el 4Móz 14:11-12 verseit!`

Az Úr azt mondta, hogy elpusztítja az izraelitákat és egy új nemzetet hoz létre, akiknek Mózes lesz az atyja.

`Hogyan reagált Mózes a nyílt lázadásra, ami nemcsak ellene, hanem Isten ellen is irányult (4Móz 14:13-19)?`

Ebben a pillanatban látszik meg igazán, hogy milyen volt Isten embere. Mózes megörökített válasza előre mutat a Közbenjáróra, aki több mint ezernégyszáz évvel később a nehézségekkel küzdő tanítványaiért imádkozik majd (János 17. fejezet). Több teológus és bibliakutató annak példáját látja Mózes reakciójában, amit Krisztus tesz értünk. Kérdés sem fért a vétkességükhöz, ahogy a miénkhez sem. Mózes mégis így könyörgött: bocsáss meg nekik „a te irgalmasságod nagy volta szerint” (4Móz 14:19)! Amit az Úr akkor tett Mózes közbenjárására, ugyanazt teszi velünk Jézusért, az Ő halála, feltámadása és értünk való közbenjárása miatt.

Mózes így imádkozott: „Kérlek, kegyelmezz meg e nép hamisságának a te irgalmasságod nagy volta szerint, amiképpen megbocsátottál e népnek Egyiptomtól fogva mindeddig” (4Móz 14:19). A lázadás és a nyugtalanság közepébe talál a kegyelem. A megbocsátás új kezdetet kínál.

Viszont ennek ára van. A kegyelmet nem adják olcsón. A bűnbocsánat ellenére a népnek el kellett viselnie lázadása következményeit, az a nemzedék nem léphetett be az ígéret földjére (4Móz 14:20-23).

Isten valóban megtartotta őket a pusztában még harmincnyolc évig, enni adott nekik, a szentélyből szólt hozzájuk. Mellettük volt a pusztaságban. Aztán meghaltak és a következő nemzedék vette át a stafétabotot, talált nyugalmat az ígéret földjén. Ez ítéletként hangzik, de valójában kegyelem. Hogyan lett volna képes az a nemzedék meghódítani Kánaán erős városállamait, ha nem tanultak meg bízni Istenben? Hogyan világíthattak volna a nemzetek között, ha ők maguk is sötétben botorkáltak?

`Milyen nehéz leckét tanultunk már meg a megbocsátott bűnök következményeiről?`

---

#### Ellen G. White idézetek

Isten népének vezetői közül Mózes volt a legnagyobb. Az Úr nagy megtiszteltetésben részesítette, nem azért, mert az egyiptomi udvarban nevelkedett, hanem mivel a legszelídebb ember volt. Isten szemtől szemben beszélt vele, ahogy a barátjával beszél az ember. Aki arra vágyik, hogy a menny megtiszteltetésben részesítse őt, legyen szerény. Az Úr munkáját végzőket alázatuknak kellene megkülönböztetni másoktól. Akit szelídsége különböztet meg, azt Krisztus megbízhatónak nevezi. „Az ilyenen át ki tudom nyilatkoztatni magam a világnak. Nem fogja az önzés szálait szőni a szövetbe. Kinyilatkoztatom magam neki, ahogyan nem nyilatkoztatom ki a világnak.” – A Te Igéd igazság, I. köt., 1113. o.

Mózes elcsüggedt, amikor látta, hogy a családok a sátraik előtt állva zúgolódnak és siránkoznak. Az Úr elé tárta a nehéz helyzetet, az izraeliták engedetlen lelkületét, valamint azt is, hogy őt az Úr atyaként helyezte a nép élére Izrael terheinek hordozására. Megkérdezte, miként hordozhatná ezt a nagy terhet, hiszen folyamatosan hallgatnia kell a nép zúgolódását a parancsolatok, valamint maga Isten ellen. Kijelentette, hogy szívesebben vállalja a halált, minthogy végig kelljen néznie, ahogy az izraeliták a vétkükkel büntetést vonnak magukra, és így ellenségeik örülhetnek majd a nyomorúságuknak. – Spiritual Gifts, IV/a köt., 16. o.

A bűn elvakítja a szemet, megcsalja a szívet. A becsületesség, szilárdság és kitartás olyan vonás, melyet mindenki törekedjen komoly lelkiismeretességgel ápolni; hiszen ellenállhatatlan erővel ruházza föl birtokosát olyan hatalommal, ami erőssé teszi őt a jó tettekre, erőssé a gonoszsággal való szembeszegülésre, erőssé, hogy elviselje a bajokat. Ez az a hely, ahonnan a legfényesebb tündökléssel ragyog fel a valóban kiváló jellem. (…)

Istentől nyertük szellemi és erkölcsi képességeinket, erőnket, mégis mindenki nagymértékben a maga jellemének építője. Minden nap kissé magasabb lesz az épület. Az Úr szava figyelmeztet bennünket, hogy vigyázzunk: épületünk az örök sziklára alapuljon. Közeleg az idő, amikor munkánk úgy áll majd leplezetlenül, amint van. Most van itt az ideje, hogy műveljük a mennytől kapott képességeinket, hogy olyan jellemet alkossunk, mely hasznos idelenn, de hasznos lesz a magasztosabb életre is ezután.

Az élet minden cselekedete, legyen még oly jelentéktelen is, meg­teszi a maga hatását a jellem alakulására. A jó jellem értékesebb, mint a világi javak, kialakítása pedig a legnemesebb foglalkozás, melyet az ember űzhet. – Bizonyságtételek, IV. köt., 655–657. o.