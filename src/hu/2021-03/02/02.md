---
title:  Nyugtalanul A pusztában
date:  04/07/2021
---

Izrael népe minden bizonnyal nyugtalan és boldogtalan volt, amikor a Sínai-félszigetet elhagyva Kánaán felé indult. Több mint egy év telt ez azóta, hogy kivonultak Egyiptomból (4Móz 1:1). Készen álltak rá, hogy belépjenek az ígéret földjére. Népszámlálást tartottak és rendbe szerveződtek. Láthatták az isteni jóindulat és az Úr jelenlétének elképesztő, egyértelmű jeleit, mégis panaszkodtak, amikor a Sínai-félsziget elhagyása után először megálltak.

`Olvassuk el 4Móz 11:1-15 szakaszát! Mi miatt keseregtek az izraeliták?`

Izrael népe az egyiptomi hús, uborka, dinnye, póréhagyma, hagyma és fokhagyma után áhítozott. „Ki ad nekünk végre húst enni? Emlékezünk, hogy Egyiptomban ingyen ettünk halat, uborkát, dinnyét, póréhagymát, vöröshagymát és fokhagymát. Most pedig elepedünk, mert semmit sem látunk a mannán kívül” (4Móz 11:4-6, RÚF). A szelektív memória súlyos esete ez, mert emlékeztek az ételre, de a rabszolgaságot és az elképesztő nehézségeket elfelejtették (vö. 2Mózes 1. fejezetével).

Már több mint egy éve Isten mannáját ették, mégis nyughatatlanul másra vágytak. Ez még Mózesre is hatással volt. Nem könnyű zúgolódó emberek csoportját vezetni. Mózes azonban tudta, hogy kihez forduljon. „Miért tet­tél szolgáddal ilyen rosszat? Miért nem vagy jóindulattal hozzám, miért raktad rám ennek az egész népnek a gondját” (4Móz 11:11, RÚF)?

`Hogyan válaszolt Isten a panaszokra? Olvassuk el 4Móz 11:16-33 részét!`

Az Úr tudja, hogy mire van szükségünk, amikor nyugtalanná válunk. Izrael esetében fürjeket adott nekik, hogy csillapítsa a hús iránti vágyukat. A nép viszont nem éppen olyan húst akart. Amikor boldogtalanok, nyugtalanok és mérgesek vagyunk, a haragunk tárgya általában csak kirobbantja a konfliktust, de valójában nem az okozza. Izrael fellázadt Isten vezetése ellen. Ettől nekünk is óvakodnunk kell, mindegy, milyen helyzetben vagyunk, mert sokkal könnyebb ebbe beleesni, mint gondolnánk!

`Miért könnyű emlékeinkben szebbnek látni a múltat, mint az valójában volt?`

---

#### Ellen G. White idézetek

Mikor Isten kivezette Izrael gyermekeit Egyiptomból, az volt a célja, hogy tiszta, boldog és egészséges népként telepítse le őket Kánaán földjén. Vegyük szemügyre azokat az eszközöket, amelyek segítségével ezt megvalósította volna. Fegyelmet vezetett be köztük, ami – ha jókedvvel követik – jót eredményezett volna nekik és utódaiknak. Nagymértékben megvonta tőlük a húst. Követelőzésüknek eleget téve adott ugyan húst közvetlenül a Sínai-hegyhez való érkezés előtt, de csak egyetlen napig. Isten ugyanolyan könnyűszerrel adhatott volna nekik húst is, mint mannát, de ez a megszorítás a nép javára történt. Az volt a szándéka, hogy szükségleteiknek megfelelőbb táplálékot nyújt az izgalmi állapotot okozó ételnél, amelyhez sokan Egyiptomban szoktak hozzá. Egészségesebb állapotba kívánta hozni megromlott étvágyukat, hogy majd örvendeni tudjanak annak a tápláléknak – a föld gyümölcseinek –, amelyet Isten eredetileg nyújtott Ádámnak és Évának az Édenben. – Étrendi és táplálkozási tanácsok, 377. o.

Sátán, a betegségek és a nyomorúságok forrása a legnagyobb sikerekkel fogja hitegetni Isten népét… Kezdetben kísértéseivel környékezte meg az elegy népet (azokat az egyiptomiakat, akik hittek), hogy később zúgolódásra és lázadásra késztesse őket. Ezek az emberek nem elégedtek meg az Istentől kapott egészséges táplálékkal. Megromlott étvágyuk még több ételt, de főleg húst követelt…

Zúgolódásuk rövid idő alatt megfertőzte az egész népet. Kezdetben Isten nem tett eleget érzéki vágyaiknak, hanem büntetést szabott ki rájuk, a legbűnösebbeket pedig villámlással sújtotta halálra. De ettől sem alázkodtak meg, hanem még inkább zúgolódtak…

„És szél jött ki az Úrtól, és hozott fürjeket a tengertől, és bocsátotta a táborra… Akkor felkelt a nép, és azon az egész napon és egész éjjel és az egész következő napon gyűjtöttek maguknak fürjeket… A hús még foguk között volt, és meg sem emésztették, amikor az Úrnak haragja felgerjedt a népre, és megverte az Úr a népet igen nagy csapással.” (4Móz 11:16–23, 31–33)

Zúgolódtak, lázongtak Mózes és az Úr ellen, mert nem azt kapták, ami végül annyira károsnak bizonyult. Az étvágyuk uralta őket, és Isten eleget tett a vágyaiknak, húst adott nekik, utána pedig hagyta, hogy viseljék érzéki vágyaik következményeit. – Spiritual Gifts, IV/a köt., 15–18. o.