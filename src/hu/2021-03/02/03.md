---
title:  A Nyugtalanság Ragályos
date:  05/07/2021
---

`Olvassuk el 4Móz 12:1-3 szakaszát! Mi miatt mérgelődött Mirjám és Áron?`

Mirjám és Áron – úgy tűnik – Mózesre a kusita felesége miatt haragudott. Cippóra Midiánból származó idegen volt (lásd 2Móz 3:1). Még Izrael „elit” köreiben is megmutatkozott a bűnös természet, ráadásul nem valami kellemes módon (ha egyáltalán létezhet olyan).

A bibliaszöveg viszont egyértelműen megmutatja, hogy ez csak ürügy volt. Lényegében a prófétaság ajándéka miatt panaszkodtak. Az előző fejezetben Isten azt mondta Mózesnek, hogy válasszon ki hetven embert Izrael vénei közül, akik segítenek neki a vezetés ügyintézéssel kapcsolatos terheit hordozni (4Móz 11:16-17, 24-25). Áronnak és Mirjámnak is fontos vezető szerepe volt (2Móz 4:13-15; Mik 6:4), ekkor viszont úgy érezték, hogy az új vezetői felállás fenyegeti a helyzetüket, ezért kérdezték: „Vajon csak Mózes által beszélt az Úr? Nem beszélt-e miáltalunk is” (4Móz 12:2, RÚF)?

`Hogyan felelt Isten a panaszukra? Olvassuk el 4Móz 12:4-13 részét! Vajon miért volt ilyen határozott?`

Isten válasza egyből megérkezett, félreérthetetlen volt. A prófétaság ajándéka nem fegyver, amit hatalomszerzésre lehetne használni. Mózes alkalmas volt a vezetésre, mivel megtanulta, hogy a legvégsőkig az Úrra kell bíznia magát. Mirjámot talán azért említi az 1. vers Áron előtt, mert ő lehetett a Mózes elleni támadás felbujtója. Áron ekkoriban már Izrael főpapjaként szolgált. Nem léphetett volna be a sátorba és nem járhatott volna közben a nép érdekében leprásan. Isten egyértelműen kimutatta, hogy mindkettőjükre haragszik, amikor Mirjámot átmeneti bélpoklossággal büntette. Emellett segített, hogy a családja hozzáállása is jó irányba változzon. Áronnak a nővéréért mondott könyörgése megerősíti, hogy neki is része volt az esetben (4Móz 12:11). Ekkor pedig azt látjuk a bírálgatás és a nyugtalanság helyett, hogy Áron Mirjámért könyörög, ugyanakkor Mózes is közbenjár érte (4Móz 12:11-13). Az Úr ilyen lelkületet szeretne látni a népe között. Meghallgatta a könyörgésüket és meggyógyította Mirjámot.

`Mindig könnyű bírálni az egyházi vezetést, mindegy, melyik szintről legyen szó. Ám mennyivel jobb lenne az egyház helyzete és a saját lelkiállapotunk is, ha közbenjárnánk a vezetőinkért, még ha nem is értünk velük egyet!`

---

#### Ellen G. White idézetek

Irigységében Mirjám azt gondolta, hogy ő és Áron a Mózes felesége miatt lettek elhanyagolva. Úgy vélte, hogy Cippóra befolyásolta a férjét, azért nem kérte ki a tanácsukat a fontos kérdésekben, mint ahogy korábban szokta. Az Úr hallotta a Mózes elleni zúgolódást, és rossz néven vette… „És felgyulladt az Úr haragja őreájuk, és elment. És a felhő is eltávozott a sátor felül, és ímé, Mirjám poklos volt, fehér, mint a hó… Kiáltott azért Mózes az Úrhoz, mondván: Isten, kérlek, gyógyítsd meg őt!… Kirekesztetett azért Mirjám a táboron kívül hét napig. És a nép nem indult tovább, míg vissza nem hívatott Mirjám.”

Azzal, hogy Mirjám Isten választott szolgája ellen lázadt, nemcsak a testvére ellen, hanem maga Isten ellen is tiszteletlenséget tanúsított. Áront is rávette az irigység lelkületére. Áron előreláthatta volna a gonoszságot, és rámutathatott volna a bűnre, ehelyett azonban inkább csatlakozott testvére lázadásaihoz. Mirjám és Áron zúgolódásai dorgálásként kerültek be a szent történelembe mindazokért, akik hajlanak az irigységre és azok elleni zúgolódásra, akikre az Úr a munka nehezét helyezte. – Spiritual Gifts, IV/a köt., 20–21. o.

Harci fegyvereinket az ellenség ellen kell irányítanunk, de sosem azok felé, akik a királyok Királyának csapatában menetelnek, és fér­fiasan vívják az urak Urának csatáit. Senki ne célozzon olyan katonára, akit Isten elismerése övez, és akit az Úr különleges üzenet hirdetésével és feladat elvégzésével bízott meg a világban.

Előfordulhat, hogy Krisztus katonáinak nem minden lépését jellemzi tökéletesség, hibáik azonban ne olyan szavakat hozzanak elő harcos társaik részéről, melyek meggyengítik, hanem amelyek megerősítik és segítik őket felgyógyulni az adott területen. Ne hozzanak szégyent Isten dicsőségére, és ne adjanak lépéselőnyt Királyuk legkeserűbb ellenségének! – Szemelvények Ellen G. White írásaiból, III. köt., 344. o.

A katonák ne ítélkezzenek értetlenül és durván bajtársaik fölött, ne túlozzák el azok tévedéseit. Testvéreiket vádolva ne tanúsítsanak sátáni lelkületet. Majd eljutunk oda is, hogy a világ tévesen és hamisan fog ítélkezni fölöttünk, miközben mi az igazságot hirdetjük, és Isten lábbal tiport törvényét védelmezzük, ezért senki se szerezzen már most gyalázatot az Úr művének azzal, hogy Krisztus katonáinak hibáit kipellengérezi, főleg, ha a tévedők beismerik botlásaikat, és igyekszenek helyrehozni azokat.

Akik balga módon mások elé tárják testvéreik hibáit, Isten vádjaival fognak szembesülni, mert sokkal nagyobb a bűnük hibázó testvérük vétkénél. Az atyafiak kritizálása és elítélése olyan, mintha magát Jézust kritizálnák, és fölötte ítélkeznének. – 48. levél, 1894.