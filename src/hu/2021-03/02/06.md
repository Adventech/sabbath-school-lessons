---
title:  Hit Vagy Önteltség
date:  08/07/2021
---

`Milyen hasonlóságot veszünk észre Izrael pusztai vándorlása és Istennek közvetlenül a második advent előtt élő népe között (lásd 1Kor 10:1-11)?`

A világtörténelem során Isten népe az ígéret földjét kutatva vándorolt a pusztában. A pusztaságnak sok arca van. Most inkább a média véget nem érő ostroma, az érkező üzenetek folyamatos csippanása, illetve a szűntelen szórakozás mély zúgása formáját ölti. Szerelemként akarja eladni a pornográfiát, a problémáinkat pedig az anyagelvűséggel próbálja megoldani: ha csak egy kicsit is fittebbek, fiatalabbak, jóbb módúak, vonzóbbak lehetnénk, akkor minden gondunk eltűnne.

Az izraelitákhoz hasonlóan mi is nyugtalanul keressük a békességet, gyakran rossz helyen.

`Hogyan reagáltak az izraeliták Isten ítéletére 4Móz 14:39-45 szakaszában?`

Jellemző, ahogy Izrael az isteni ítéletet fogadta. Kimondták: „Bűnösök vagyunk.” „Itt vagyunk, menjünk hát arra a helyre, amelyről az Úr beszélt” (4Móz 14:40, RÚF).

A komolytalan kötelezettségvállalás olyan, mint a helytelenül beadott oltás: nem működik. Az orvosok ma azt javasolják, hogy a születés utáni első huszonnégy órában kell beadni a Hepatitis B oltást. Ez jó kezdet. Ám az első szúrás után még nem alakul ki védettség a fertőzéstől, ha azt nem követi másik két vagy három ismétlőoltás, a megfelelő időben és mennyiségben.

Izrael lázadó lelkületű pálfordulása halálba és csalódásba torkollott, amit a 14. fejezet utolsó versei jegyeznek fel, mivel a nép nem volt hajlandó elfogadni Isten új iránymutatását, inkább makacsul támadást indított a szövetség ládája, illetve Mózes vezetése nélkül. Az elbizakodottságnak nagy ára van, halálba vezet. Igen gyakran a félelem hajtja. Mivel tartunk valamitől, olyan döntéseket hozunk, amelyeket később megbánunk.

`Idézzünk fel olyan alkalmakat, amikor hittel tettünk valamit, illetve amikor elbizakodottan léptünk! Mi volt a fő különbség?`

---

#### Ellen G. White idézetek

Magasra kell tennünk a hit mércéjét. Túl kevés hittel rendelkezünk. Isten Igéje a biztosítékunk. Úgy kell azt elfogadnunk, ahogy van, egyszerűen kell elhinnünk minden szavát. Az Ige alapján kérhetünk nagy dolgokat, és hitünk mértéke szerint meg is fogjuk azokat kapni. Ha szívünket megalázzuk az Atya előtt, ha életünk elrejtőzik Krisztusban, akkor magasztos és szent tapasztalatokat szerezhetünk.

Az igazi hit azt jelenti, hogy pontosan azt teszed, amit Isten parancsolt, és nem követed el azt, amire Ő nem kért. A hit gyümölcse: tisztesség, igazság és jóság. Az Úr törvényének fényében kell járnunk, és akkor hitünk jó cselekedeteket terem, és a szívünk minden nap megújul…

Ha több hittel rendelkeztünk volna, és kevésbé bíztunk volna saját bölcsességünkben, akkor Isten már kiáraszthatta volna hatalmát az emberi szívre. Ha egyesülünk vele, és élő hittel rendelkezünk, akkor megadja nekünk azt a nagy előjogot, hogy hatékony közbenjárásában részesít. Ezáltal Krisztussal együtt keresztre szegeztetünk, vele együtt halunk meg, vele támadunk fel, és megyünk előre életünk megújulása által. – The Upward Look, 346. o.

Amikor Sátán megpróbálja ledönteni a lélek védőkorlátait, és igyekszik rávenni a bűnre, akkor élő kapcsolatban kell maradnunk Istennel, bíznunk kell az Ő erejében és abban, hogy képes kimenteni bennünket bármilyen bajból. Kerülnünk kell a gonoszságot, keresnünk kell a feddhetetlenséget, a szelídséget és a szentséget.

Elérkezett az ideje, hogy mindannyian eldöntsük, kinek az oldalán állunk. Sátán angyalai fognak hatni azok elméjére, akik engednek nekik. Ám vannak mennyei angyalok is, akik Isten dicsőségének sugarait szeretnék elhozni mindazok számára, akik készek befogadni Őt.

Csak tőlünk függ, hogy Isten hívei vagy az ördög szolgái közé számláltatunk. Magatartásunkkal minden nap megmutatjuk, hogy kinek a szolgálatában állunk. – Our High Calling, 15. o.

Korunkban a hitszegés és hitehagyás szelleme érvényesül, amely ­állítólag a felvilágosultság, az igazság biztos ismerete, de valójában a legelvakultabb elbizakodottság. Emberi elméleteket dicsőítenek, melyeket az Úr, valamint törvénye helyére tesznek. Sátán engedetlenségre csábítja az embert, és azt ígéri, hogy engedetlenségével szerzett szabadsága és függetlensége nyomán az ember olyan lesz, mint Isten. Azt látjuk, hogy az emberek a menny világos kijelentéseivel szemben foglalnak állást, és bálványimádóan az isteni kinyilatkoztatás fölé helyezik az emberi bölcsességet. A világ szokásaihoz való alkalmazkodásuk és hatásaival való azonosulásuk által annyira eltompul és összezavarodik a gondolkodásuk, hogy szinte már nem is tudnak különbséget tenni a világosság és a sötétség, az igazság és a tévedés között. Olyan messzire eltávolodtak a helyes úttól, hogy néhány úgynevezett filozófusnak a véleményét megbízhatóbbnak tartják a Biblia igazságainál. Úgy tűnik, hogy Isten Igéjének kérlelései és ígéretei, az engedetlenség és bálványimádás ellen meghirdetett ítéletei nem érintik meg a szívüket. Azt a hitet, amely Pált, Pétert és Jánost áthatotta, idejétmúltnak, titokzatosnak, modern gondolkodók felfogásához méltatlannak tartják. – Próféták és királyok, 178. o.