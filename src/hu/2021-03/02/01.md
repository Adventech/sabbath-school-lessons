---
title:  Nyughatatlanok és lázadók
date:  03/07/2021
---

### E heti tanulmányunk
4Mózes 11:1-33; 12:1-13; 13:27-33; 14:1-23, 39-45; 1Korinthus 10:1-11

> <p></p>
> „Mindez pedig példaképpen történt velük, és figyelmeztetésül íratott meg nekünk, akik az utolsó időben élünk” (1Kor 10:11, RÚF).

Az évszázadok során a nagyobb földrengések előtt többen felfigyeltek a kutyák és más háziállatok szokatlan, nyugtalan viselkedésére.

Tudósok mára megállapították, hogy az állatok képesek felismerni a földrengés szeizmikus hullámai közül az elsőt – a nyomáshullámot –, ami a másodlagos rengéshullámot előzi meg. Ez talán magyarázza, hogy miért viselkednek zavartan vagy nyugtalanul az állatok, még mielőtt a föld megremeg. Az emberektől eltérően egyes fajok, mint például az elefántok, képesek észlelni az előrengések alacsony frekvenciájú hanghullámait és rezgéseit.

2011. augusztus 23-án a Smithsonian Intézet Nemzeti Állatkertjében furcsán kezdtek viselkedni az állatok néhány perccel azelőtt, hogy egy 5,8-as erősségű földrengés rázta meg Washington városát. Mielőtt a föld remegni kezdett, a lemurok is vagy tizenöt percen át hangoskodtak.

Az e heti tanulmányunkban emberek különös nyugtalanságának egyes eseteit vizsgáljuk meg, amelyeket nem földrengésekhez hasonló, közelgő természeti katasztrófák váltottak ki, hanem az emberiség alapvető bűnössége. Nem nyugodtak meg abban, amit Krisztus a hozzá hittel és engedelmesen fordulóknak kínál fel.

---

#### Ellen G. White idézetek

Emlékeztettek engem az ősi Izraelre. Az Egyiptomból kivonuló roppant seregből alig hét lélek ment be Kánaánba. Holttesteik elszóródtak a pusztában a vétkeik miatt. Isten mai népét jobban fenyegeti a veszély, hogy elfeledkeznek a Mindenhatóról, és hagyják bálványimádásba vezetni magukat, akárcsak az Úr ősi népét. Még a hitvalló szombattartók is sokféle bálványt imádnak. Isten az ősi népének különösen a lelkére kötötte a bálványimádástól való őrizkedést, mert ha az elvezetné őket az élő Isten szolgálatától, az Úr átka érné őket. Holott ha teljes szívből, teljes lelkükkel és minden erővel Őt szeretnék, bőségesen megáldaná kosarukat és sütőteknőjüket, és eltávolítaná közülük a betegségeket.

Áldás vagy átok áll Isten népe előtt. Áldás, ha kijönnek a világból, ha különállók lesznek, az alázatos engedelmesség ösvényét járják, s átok, ha egyesülnek a bálványimádókkal, akik lábbal tapossák a menny magasztos követelményeit. Izrael bűneinek s gonoszságainak feljegyzései tanulságul állnak előttünk. Figyelmeztetésül, hogy ha követjük a példájukat a törvénytaposásban, ha eltávolodunk a mennytől, olyan bizonyosan elbukunk, mint ők. „Mindezek példaképpen estek rajtuk, megírattak pedig a mi tanulságunkra, akikhez az időknek vége elérkezett.” – Bizonyságtételek, I. köt., 609. o.



Izrael népének pusztai vándorlását Isten végidei Izraelének a tanulságára jegyezték fel a krónikák. Az, ahogyan munkálkodott az Úr vándorló népével – akik éhségnek, szomjúságnak és fáradtságnak voltak kitéve, de az Ő csodálatos hatalmának megnyilatkozásai révén megszabadította őket –, lényegében tele van figyelmeztetésekkel és utasításokkal Isten mai népére vonatkozóan. A hébereket különböző tapasztalatok által készítette fel az Úr a Kánaánban való lakozásra. Isten elvárja, hogy ma élő népe alázatos szívvel és tanulásra kész lelkülettel tekintse át azokat a megpróbáltatásokat, amelyeket a hajdani Izrael élt át, hogy felkészülhessen a mennyei Kánaánra. – This Day With God, 77. o.

Az ország, amely fele utazunk, minden szempontból sokkal csodálatosabb a földi Kánaánnál, amely felé Izrael gyermekei haladtak… Mégis mi állta útjukat, amikor már láthatták a nagyszerű földet? (…) Hitetlenségük miatt kellett visszafordulniuk… Történetük figyelmeztetés számunkra, „akikhez az időknek vége elérkezett”. Izrael népéhez hasonlóan a mennyei Kánaán határához érkeztünk. Ha akarjuk, máris megszemlélhetjük az ígéret földjének szépségeit. Ha bízunk Isten ígéreteiben, szavaink és cselekedeteink azt fogják igazolni, hogy nem ezért a világért élünk, hanem legfőbb foglalatosságunk felkészülni a szent országban való lakozásra. – That I May Know Him, 169. o.