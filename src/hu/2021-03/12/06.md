---
title:  Kétirányú Utca
date:  16/09/2021
---

Úgy tűnik, hogy Jónás több bajt okozott, mint amennyi hasznot hozott. Ninive veszélyes volt, de a leírás szerint mintha nem is a niniveiek jelentették volna a gondot. Megértették az üzenetet és gyorsan megtértek. Ebben a missziós történetben inkább Jónás, a misszionárius a gyenge láncszem. A beszámoló szerint Isten a vonakodó próféta nyomába eredt, mert tudta, hogy Jónásnak éppen annyira szüksége volt arra a missziós útra, mint amennyire Ninive lakóinak hallaniuk kellett a misszionárius üzenetét.

`Olvassuk el Júdás levelét! Hogyan tarthatjuk meg magunkat „Isten szeretetében” (Júd 1:21)? Mit jelent ez?`

Rövid újszövetségi könyve 21. versében Júdás azt mondja, hogy „tartsátok meg magatokat Isten szeretetében, várva a mi Urunk Jézus Krisztusnak irgalmát örök életre” (RÚF). Nem egyszeri alkalommal tapasztaljuk személyesen Isten szeretetét és kegyelmét. Úgy tarthatjuk meg magunkat az Úr szeretetében, ha nyitunk mások felé. Júdás a következő versekben azt tanácsolja, hogy könyörüljünk az embereken és mentsük meg őket, mintha tűzből ragadnánk ki őket.

`Olvassuk el Júd 1:20-23 részét! Mit mond itt Júdás, ami vonatkozik Jónás történetére is? Mit üzen ez nekünk?`

Isten talán azért küldte el Jónást Ninivébe, mert a próféta nem sokat gondolkodott azon, milyen is volt a kapcsolata az asszírokkal az elhívása előtt. Annyit valószínűleg tudott, hogy nem szerette őket túlzottan. Viszont arról fogalma sem volt, hogy valójában mennyire gyűlölte őket, milyen végletes tettekre is kész volt, hogy elkerülje őket, talán az elhívása után is. Jónás nem állt készen arra, hogy a mennyben egy ninivei ember legyen a szomszédja. Még nem tanult meg úgy szeretni, ahogy Isten szeret. Az Úr azért küldte a prófétát Ninivébe, mert szerette annak a városnak a lakosait is, azt akarta, hogy ott legyenek a mennyben. És épp azért Jónást hívta el, mert őt is szerette. Azt akarta, hogy növekedjen és egyre jobban hasonuljon hozzá, miközben együtt dolgoznak. Valódi nyugalmat kívánt Jónásnak, amiben csak akkor lehet része, ha üdvözítő kapcsolatban áll Istennel és az Ő akaratát cselekszi. Az utóbbinak az is a része, hogy nyit mások felé, ahhoz a hithez és reménységhez irányítja őket, ami nekünk is megvan.

`Mennyi időt fordítunk arra, hogy mások üdvösségéért tegyünk valamit? Lelki értelemben véve hogyan vezet oda ez a munka, hogy nyugalmat találjunk Jézusban?`

---

#### Ellen G. White idézetek

Istenünk az irgalom Istene. Hosszútűréssel és szerető szánalommal bánik törvénye áthágóival. Ma azonban, amikor az embereknek olyan sok alkalmuk van a Szentírás kinyilatkoztatásából a menny törvényének megismerésére, a világegyetem nagy Ura nem nézheti nyugodtan a gonosz városok erőszakosságát és bűneit. Az Atya türelme a makacsul engedetlenkedőkkel szemben nemsokára véget ér. (…)

Isten szolgáit a nagy városokban ne csüggessze el a gonoszság, jogtalanság, istentelenség, amellyel szembe kell nézniük, miközben a megváltás örömhírét igyekeznek hirdetni. Az Úr ezeket a munkásokat ugyanazzal az üzenettel bátorítja, mint amit Pál apostolnak adott az elvetemült Korinthusban: „Ne félj, hanem szólj, és ne hallgass: mert én veled vagyok, és senki sem fog rád támadni és ártani neked, mert sok népem van ebben a városban.” (Csel 18:9–10)… Minden városban, ha bűnnel és erőszakossággal van is tele, sok olyan ember van, akik meg­felelő tanítással Jézus követőivé válhatnak. Ezreket lehet így a megmentő igazsággal elérni és Krisztusnak mint személyes Megváltójuknak elfogadására ösztönözni. – Próféták és királyok, 275–277. o.

Júdás apostol tanácsai a 20. verstől kezdődően egészen a fejezet végéig teszik teljessé a munkánkat, mivel megtanítanak arra, hogyan kell dolgoznunk Krisztus szolgálatában. Nincs helye a fényűzésnek, és nem szabad megengednünk magunknak a nemtörődömséget vagy a lustaságot. Egyetlen ember egyéniségét sem hagyhatjuk figyelmen kívül, és nem szabad önző, kemény szívből fakadó kritikát megfogalmaznunk.

A Szentírás elénk tárja, hogy nagyobb lelkesedéssel kell dolgoznunk, és hogy mennyei ihletésre van szükségünk, mert meg kell tanulnunk, hogyan kell munkálkodni a veszendő lelkekért. Némely lelket a tűzből kell kiragadni, és van, akit gyöngéd együttérzéssel kell megközelíteni. Olyan munkásokra van szükség, akik Krisztus iskolájában tanulták meg a lélekmentés módszerét. – 7. levél, 1895. október 20.

Krisztus olyan sóvárgó szeretetet ébreszt követeiben, amilyennel Ő keresi az elveszetteket. Nem elég csupán azt mondanunk: „Jöjj!” Vannak, akik hallják a hívást, de nem értik meg, és semmit sem látnak meg abból, amit Jézus készített nekik. Sokan tudatában vannak a gyengeségüknek, és ezt mondják: „Nem lehet rajtam segíteni! Ne törődj velem!” Az Üdvözítő munkásainak nem szabad meghátrálniuk. Hajolj le meleg, szánakozó szeretettel az elcsüggedt, reményvesztett emberhez! Add át neki a saját bátorságodat, a saját reménységedet és erődet! Jóságoddal kényszerítsd arra, hogy jöjjön! „Könyörüljetek némelyeken, megkülönböztetvén őket. Másokat pedig rettentéssel mentsetek meg, kiragadva őket a tűzből.” (Júdás 1:22–23) – Krisztus példázatai, 235. o.