---
title:  Teljesített Küldetés
date:  14/09/2021
---

Ninive hatalmas városnak számított bármelyik izraeli városhoz vagy településhez képest. „Ninive pedig nagy városa volt Istennek: három nap kellett a bejárásához” (Jón 3:3, RÚF).

`Olvassuk el Jónás próféta könyve 3. fejezetét! Hogyan fogadta az üzenetet a gonosz város? Milyen tanulságokat szűrhetünk le ebből a történetből a saját bizonyságtételünkre vonatkozóan?`

Jónás az Úr üzenetét hirdette, amíg a városban járkált: „Még negyven nap, és elpusztul Ninive” (Jón 3:4)! Az üzenet lényegre törő volt. Bár nem tudjuk meg a részleteit, az biztos, hogy befogadó fülekre talált, a város népe pedig (együttesen!) hallgatott Jónás figyelmeztetésére. Ninive királya tipikus közel-keleti módon kiadott egy rendeletet, ami a szívbéli változást demonstrálta. Mindenkinek böjtölni, illetve gyászolni kellett – még az állatoknak is (a szövegből nem derül ki, hogyan gyászoltak az állatok). Az uralkodó leszállt a trónjáról és a föld porába ült, ami kifejezetten fontos jelképes cselekedet volt.

`Olvassuk el Jón 3:6-9 részét, majd vessük össze Jer 25:5, Ez 14:6 és Jel 2:5 verseivel! A király beszédének mely részei mutatják, hogy értette az igazi bűnbánat lényegét?`

Az üzenet rövid volt, a lényegre tért, de magában foglalta az igazi bűnbánat helyes teológiai tanítását. A Szentlélek erősen munkálkodhatott a ninivei lakosok szívében, mialatt Jónás prédikált.

Az izraelitákkal ellentétben Ninive lakói nem ismerhették Isten gyengéd vezetésének történeteit, mégis jól reagáltak. Tulajdonképpen ezt mondták: „Hagyatkozzunk Isten irgalmára, ne a saját cselekedeteinkben bízzunk! Teljes mértékben bízzuk rá magunkat a jóságára és kegyelmére!”

Különös, hogy Jónás, aki személyesen tapasztalta Isten kegyelmét, azt exkluzívnak vélte, mint ami csak bizonyos emberek számára elérhető.

`Miért olyan fontos része a keresztényi életnek a bűnbánat? Mit jelent az, hogy valóban megbánjuk a bűneinket, főleg azok esetében, amelyeket újból és újból elkövetünk?`

---

#### Ellen G. White idézetek

Amikor Jónás a városba érkezett, azonnal „ezt hirdette: Még negyven nap, és elpusztul Ninive” (Jón 3:4). Utcáról utcára járva szólta az intő üzenetet.

És az üzenet nem hangzott hiába! A hitetlen város utcáin végig­harsogó kiáltást szájról szájra adták, amíg minden lakója meg nem hallotta a megdöbbentő hírt. Isten Lelke minden szívvel megértette az üzenetet, és tömegek remegtek bűneik miatt. Mély megalázkodás és bűnbánat ébredt szívükben. (…)

A király és a főemberek a köznéppel együtt, nagyok és kicsik „megtértek Jónás prédikálására” (Mt 12:41). Közösen kiáltottak a menny Istenéhez, és Ő könyörült rajtuk. „Látta, amit tettek, és hogy megtértek a rossz útról: megbánta Isten, hogy veszedelembe akarta dönteni őket, és nem tette meg.” (Jón 3:10) Az ítélet elhárult. Izrael Istene felmagasztosult és megdicsőült az egész pogány világban, törvényét pedig tisztelték. – Próféták és királyok, 270. o.

Ha a bűn kiöli az erkölcsi érzéket, az illető nem képes többé jellemének fogyatkozásait felismerni, nem látja be vétkeinek rettenetes horderejét. Ha nem enged a Szentlélek befolyásának, úgy sok tekintetben elvakult a bűneivel szemben. A beismerései nem őszinték, nem komolyak. Minden bűnét mentegetni igyekszik, mindig bizonyos fennforgó, kényszerítő körülményekre hivatkozik, ha dorgálás éri. – Jézushoz vezető út, 40. o.

Nem engedhetjük meg magunknak, hogy az Úr adta világosságnak akár egyetlen sugarát is figyelmen kívül hagyjuk. A lustaság azokban a dolgokban, melyek szorgalmat igényelnek: bűn. Az embernek együtt kell működnie Istennel, és féken kell tartania azokat a szenvedélyeket, melyeken uralkodni kell. Ahhoz, hogy ezt megtegye, fáradhatatlannak kell lennie az Istenhez való imádságban, szüntelen kegyelmet nyerve lelkének, indulatának és tetteinek szabályozására. Jézus Krisztus részesített kegyelme által az ember képes lehet a győzelemre. Győzedelmesnek lenni azonban többet jelent, mint ahogy azt sokan gondolják.

Isten Lelke válaszolni fog minden bűnbánó szív kiáltására, hiszen a bűnbánat Isten ajándéka és annak bizonyítéka, hogy Krisztus magához vonja a lelket. Jóllehet a Megváltó nélkül az ember éppúgy nem tudja megbánni a bűneit, mint ahogy bűnbocsánatban sem részesülhet nélküle, mégis neki magának kell megaláznia emberi szenvedélyét és büszkeségét ahhoz, hogy egyenesen Jézushoz menjen, és minden szükségét illetően higgyen és bízzon benne.

Senki ne hirdesse tehát azt az elképzelést, hogy az embernek keveset vagy semmit nem kell tennie a győzelemre jutás nagy munkájában, mert Isten semmit sem tesz az ember közreműködése nélkül… Az ember igyekezete önmagában hiábavalóság, de a Krisztussal való együttműködés győzelmet jelent. Önmagunkban nincs erőnk a bűnbánatra. Ha nem fogadjuk el az isteni segítséget, egyetlen lépést sem tehetünk a Megváltó felé. – Szemelvények Ellen G. White írásaiból, I. köt., 380–381. o.