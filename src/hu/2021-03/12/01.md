---
title:  A nyugtalan próféta
date:  11/09/2021
---

### E heti tanulmányunk
Jónás 1–4; Jeremiás 25:5; Ezékiel 14:6; Lukács 9:51-56; Júdás; Jelenések 2:5

> <p></p>
> „Én pedig ne szánjam meg Ninivét, a nagy várost, amelyben több mint tizenkétszer tízezer ember van, akik nem tudnak különbséget tenni a jobb és a bal kezük között? És ott az a sok állat is” (Jón 4:11, RÚF)!

Jónásé talán a Szentírás egyik legérdekesebb története. Isten prófétája volt, akit az Úr elhívott, mégis mit történt? Elszaladt Isten hívása elől. Majd miután drámai módon meggyőződött róla, hogy meg kell gondolnia magát és engedelmeskednie kell az Úrnak, úgy is tett, de mihez folyamodott azután? Panaszkodott, mert megtért és megmenekült a pusztulástól az a nép, akiknek bizonyságot tett.

Micsoda példája ez annak, hogy valaki nem talált nyugalmat, nincs békessége! Jónás így kiáltott fel: „Most azért Uram, vedd el, kérlek, az én lelkemet én tőlem, mert jobb meghalnom, mintsem élnem” (Jón 4:3)!

Jézus a következőképpen utalt Jónás történetére: „Ninive férfiai az ítéletkor együtt támadnak majd fel ezzel a nemzetséggel, és kárhoztatják ezt: mivelhogy ők megtértek a Jónás prédikálására; és íme nagyobb van itt Jónásnál” (Mt 12:41). Ő valóban nagyobb Jónásnál, máskülönben nem lehetne a Megváltónk.

Figyeljünk ezen a héten Jónásra és arra, hogy milyen tanulságot szűrhetünk le az ő háborgásának, békétlenségének történetéből!

---

#### Ellen G. White idézetek

A kettészakadt Izrael korában az ókor egyik legnagyobb városa az Asszír Birodalom fővárosa: Ninive volt. A Bábel tornyánál történt szétszóródás után nem sokkal a Tigris folyó termékeny partján alapították. Gazdagon virágzott századokon át, és „három nap kellett a bejárásához”. „Nagy város” lett (Jón 3:3).

Anyagi jóléte idején Ninive elöljárt a bűnözésben és a gonoszságban. Az ihletett Ige „vérontó városként” jellemezte, amely „rablással van tele” (Náh 3:1). Náhum próféta jelképes beszédében kegyetlen, ragadozó oroszlánhoz hasonlította Ninivét. „Van-e, akin nem gázolt át örökös gonoszságod?!” – kérdezte (Náh 3:19).

Bármilyen elvetemültté vált is Ninive, mégsem merült el teljesen a bűnben. Aki „lát minden embert” (Zsolt 33:13), és akinek szeme „minden drágaságot meglát” (Jób 28:10), sok olyan embert vett észre a városban, akik jobbra és nemesebbre vágyódtak, akik – ha alkalmuk lett volna megismerni az élő Istent –, elfordulnak a gonoszságtól, és Istent imádnák. Ezért a bölcs Isten félreérthetetlen módon kinyilatkoztatta nekik önmagát, hogy – ha lehet – bűnbánatra indítsa őket. – Próféták és királyok, 265. o.

Amiképpen Jónás három nap, három éjjel volt a cethal gyomrában, akképpen kellett Krisztusnak is ugyanaddig „a föld gyomrában” lennie. És ahogyan Jónás prédikálása jel volt a niniveieknek, úgy Jézus prédikálása is jel volt a saját nemzedékének. De micsoda különbség mutatkozott az Ige fogadtatásában! A nagy pogány város lakói megremegtek az Úr figyelmeztető szózatának hallatán. Királyok, nemesek alázkodtak meg, a hatalmas és a kicsi együtt kiáltott a menny Istenéhez, Ő pedig megkegyelmezett nekik. „Ninive férfiai az ítéletkor együtt támadnak majd fel ezzel a nemzetséggel, és kárhoztatják ezt – mondta Krisztus –, mivelhogy ők megtértek a Jónás prédikálására; és ímé, nagyobb van itt Jónásnál.” (Mt 12:41) – Jézus élete, 406. o.

Ez a tanítás ma is szól a menny szolgáinak. A nagy városoknak ma éppen olyan szükségük van az igaz Isten tulajdonságainak és szándékainak megismerésére, mint annak idején volt a niniveieknek. Krisztus követeinek meg kell ismertetniük az emberekkel a szem elől tévesztett nemesebb világot… Az Úr Jézus munkálkodó szolgái által szólítja fel az embert, hogy megszentelt vágyakozással törekedjen a soha el nem múló örökségre. Arra buzdítja, hogy Isten trónjánál gyűjtsön kincset. – Próféták és királyok, 274. o.