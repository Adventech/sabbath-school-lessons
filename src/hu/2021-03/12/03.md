---
title:  Háromnapi Pihenés
date:  13/09/2021
---

Jónásnak az Isten előli menekülése nem volt problémamentes. Rövidéletű „nyugalmát” megzavarta, amikor Isten csodálatos módon közbelépett a viharral. A próféta megmenekült a hullámsírból, mert az Úr egy nagy halat küldött érte. Jónás viszont csak akkor ismerte fel, hogy teljes egészében Istentől függ az élete, amikor háromnapos kényszerpihenőn találta magát a nagy hal gyomrában. Időnként olyan helyre kell jutnunk, ahol semmire nem támaszkodhatunk abból, amit a világ kínálhatna nekünk, és csak akkor eszmélünk rá, hogy igazából Jézusra van szükségünk.

`Miről szól Jónás imája, amit a hal gyomrában mondott el (lásd Jón 2:2-10)?`

Imájában Jónás lent a mélyben, kifejezetten veszélyes helyzetében a szentélyről emlékezett meg. Isten „szent templomát” akarta látni. Hogy értsük ezt? A templomra összpontosít ez az ima, mint ahogy általában annak is kell az imádság középpontjában lennie. Az Ószövetségben főképpen egy helyen lehet az Urat megtalálni: a szentélyben tartózkodik (lásd 2Móz 15:17; 25:8), tehát az legyen az imádság és az Istennel való kapcsolat központi eleme.

A próféta azonban nem a jeruzsálemi templomra, inkább a mennyei szentélyre utalt (Jón 2:8). Amiatt volt reménysége, mert ott az Úr, valójában onnan jön az általa felkínált üdvösség.

Jónás végül megértette ezt a fontos igazságot. Tapasztalta Isten kegyelmét, megmenekült. Amikor a nagy hal kiköpte, saját tapasztalatot szerzett Isten szeretetével, amit iránta, a menekülő próféta iránt tanúsított. Valóban megtanulta (még ha kerülőutakon is), hogy a hívő számára az jelenti az egyedüli biztos utat, ha Isten akaratát keresi.

Így eldöntötte, hogy végrehajtja a kötelességét, engedelmeskedik Isten parancsainak, és Ninive felé vette az irányt. Kétségkívül hittel indult el a kimondottan gonosz város felé, amelynek lakosai valószínűleg nem fogadják szívesen az idegen prófétát, amikor elmondja nekik, hogy mennyire rosszak.

`Előfordulhat, hogy időnként kissé el kell vonulnunk, mert csak így nézhetünk a dolgokra új szemszögből. Elég szélsőséges eset Jónás története, hiszen csoda folytán maradt életben a hal gyomrában. Viszont hogyan segíthet nekünk is új oldalról látni a helyzetünket, ha kilépünk a megszokott környezetünkből?`

---

#### Ellen G. White idézetek

„Az Úr azonban odarendelt egy nagy halat, és az lenyelte Jónást. Három nap és három éjjel volt Jónás a hal gyomrában.

Jónás a hal gyomrában imádkozott az Úr Istenhez. Ezt mondta: Nyomorúságomban az Úrhoz kiáltottam, és Ő meghallgatott engem. A halál torkából kiáltottam segítségért, és te meghallottad hangomat.” (…)

Jónás végül megtanulta, hogy „az Úrtól jön a szabadítás” (Zsolt 3:9). Bűnbánata és Isten megmentő kegyelmének felismerése szabadulást hozott. A próféta végül kiszabadult a nagy mélység veszélyeiből. A hal kivetette a szárazra.

Isten újra megbízta szolgáját, hogy feddje meg Ninivét. „Az Úr igéje másodszor is szólt Jónáshoz: Indulj, menj Ninivébe, a nagy városba, és hirdesd ott azt az üzenetet, amelyet én mondok neked!” Most már nem volt kérdés, most már nem kételkedett, hanem tétovázás nélkül engedelmeskedett. „Jónás elindult, és elment Ninivébe az Úr szava szerint.” (Jón 3:1–3) – Próféták és királyok, 268–269. o.

Nem kell a föld végső határáig elmennünk bölcsességért, mert Isten közel van hozzánk. Nem a növekvő képességeid tesznek eredményessé, hanem az, amit az Úr tesz érted. Bízzunk sokkal kevéssé abban, amit az ember tesz, és sokkal inkább abban, amit Isten tehet minden hívőért! Az Úr szeretné, ha hittel fordulnál hozzá, ha nagyszerű dolgokat várnál tőle. Szeretné megértetni veled mind a földi, mind a lelki dolgokat. Ő fogékonyabbá tehet. Meg tud áldani tapintattal és ügyességgel. Szolgálj a képességeiddel, és kérj Istentől bölcsességet! Ő majd megadja neked.

Jézus Krisztus szava legyen a biztosítékod! Hiszen azt mondta, hogy fordulj hozzá. Vigyázz, hogy soha ne beszélj kétségbeesetten, csüggedten! Ilyen beszéddel sokat veszítesz. Hited gyengeségéről teszel bizonyságot, ha látszat alapján ítélsz, ha a nehézségek és bajok miatt panaszkodsz. Úgy beszélj, és úgy cselekedj, mintha kudarcot nem ismerő hited volna! Az Úr erőforrásai gazdagok. Övé a világ. Nézz hittel a menny felé! Építs rá, akinél fény, erő és tudás van! – Krisztus példázatai, 146. o.

Minden igazi engedelmesség a szívből ered. Krisztusnál is az engedelmesség a szív ügye volt. Ha egyetértünk vele, akkor Jézus is azonosítja magát gondolatainkkal és céljainkkal. Így olvad össze szívünk és elménk Krisztus akaratával, hogy amikor neki engedelmeskedünk, akkor tulajdonképpen nem történik más, mint az, hogy eleget teszünk saját indítékainknak. Megtisztított és megszentelt akaratunk a Megváltó szolgálatának végzésében találja majd a legnagyobb örömét. Amikor – élve kiváltságunkkal – megismerjük Istent, akkor az életünk a folyamatos engedelmesség élete lesz. – Jézus élete, 668. o.