---
title:  Menekülés
date:  12/09/2021
---

Jónás bámulatosan sikeres misszionárius volt, ugyanakkor sokat vonakodott is, legalábbis eleinte. Bármivel is foglalkozott korábban, Isten hívása alaposan megváltoztatta az életét. A maga „nyugalmát” keresve éppen ellenkező irányba futott, mint amerre az Úr küldte, ahelyett, hogy a vállára vette volna Isten igáját és felfedezte volna: az Ő igája gyönyörűséges, a terhe pedig könnyű (Mt 11:30).

`Hol próbált Jónás békét és nyugalmat találni, miközben Isten hívása elől menekült? Sikerült ez neki? Olvassuk el Jónás próféta könyve 1. fejezetét!`

Jónás épp ellenkező irányba indult, mint amerre az Úr küldte. Még le sem állt vitatkozni Istennel, ahogy több más próféta tette, amikor hírvivőiül hívta el őket (lásd például 2Móz 4:13). Érdekes, de nem ez volt az első eset, amikor Isten az üzenete közvetítését bízta Jónásra, amint 2Kir 14:25 verse is következtetni enged rá. Akkor úgy tűnik, hogy megtette, amire az Úr kérte, ez alkalommal viszont nem ezt látjuk. Miért? A történelmi és a régészeti feljegyzések megörökítették, hogy a Kr. e. 8. században, Jónás tevékenysége idején milyen kegyetlenek voltak az ókori Közel-Kelet asszír uralkodói. Mintegy hetvenöt évvel később az asszír Szennahérib megtámadta Júdeát. Izrael és Samária már körülbelül húsz évvel azelőtt elesett, Ezékiás király pedig csatlakozott a helyi asszírellenes koalícióhoz. Eljött az ideje, hogy az asszírok is benyújtsák a számlát. A Biblia (2Királyok 18. fejezete, Ézsaiás 36. fejezete), asszír történelmi dokumentumok és Szennahérib ninivei palotájának falán a domborművek beszámolnak Ezékiás egyik legfontosabb és legjobban védett déli végvára, Lákis bevételének kegyetlen történetéről. Az asszír uralkodó az egyik feliratban azzal kérkedett, hogy kétszázezernél is több foglyot hurcolt el negyvenhat megerősített városból, amelyeket állítólag el is pusztított. Amikor lerohanta Lákist, foglyok százait, ezreit húzták karóba, Ezékiás király rendületlen támogatóit pedig élve nyúzták meg, míg a többieket Asszíriába küldték olcsó rabszolgamunkásként. Az asszírok elképesztően kegyetlenek tudtak lenni, még a korabeli világ mércéje szerint is. Isten pedig éppen ennek a birodalomnak a szívébe küldte Jónást? Nem is csoda, hogy Jónásnak esze ágában sem volt odamenni!

`Menekülni Isten elől? Velünk is előfordult már? Ha igen, akkor nekünk mennyire sikerült? Milyen tanulságokat vontunk le abból a hibánkból?`

---

#### Ellen G. White idézetek

Sátán azon dolgozott, hogy mind mélyebbé és áthidalhatatlanabbá tegye a menny és a föld közti szakadékot. Megtévesztő eljárásaival bűnre ösztökélte az embereket. Az volt a szándéka, hogy a végsőkig próbára tegye az Úr türelmét, hogy Isten ne szeresse többé az embert, hagyja sorsára a világot, és így az az ördög fennhatósága alatt maradjon.

Sátán arra törekedett, hogy elzárja az embereket a menny ismeretétől, elterelje a figyelmüket Isten templomáról, és így megalapíthassa a maga birodalmát. A felsőbbségért folytatott küzdelmét látszólag mindig siker kísérte. Igaz ugyan, hogy az Atyának minden nemzedékben voltak eszközei. Még a pogányok között is voltak olyanok, akik által Krisztus munkálkodott, hogy kiemelje az embereket a bűnből és a romlásból. De ezeket az embereket megvetették és gyűlölték. Sokan közülük erőszakos halált szenvedtek el. Mind sűrűbb és sűrűbb lett a sötét árnyék, amit az ördög borított a földre.

A pogány eszmék által Sátán hosszú időn át távoltartotta az embereket Istentől, nagy győzelmét azonban Izrael hitének megrontása által aratta. A pogányokat saját elképzeléseik foglalkoztatták, és azokat istenítették. Az istenismeret kihalt közülük, és egyre inkább lezüllöttek. Izraellel is ugyanez történt. Az az elképzelés, hogy az ember a cselekedeteivel megválthatja önmagát, minden pogány vallás alapvető elve. Ezt az elvet a zsidó vallás is átvette. Sátán ültette el ezt az elgondolást bennük. Ahol pedig ezt vallják, ott nincs védőgát a bűn ellen. – Jézus élete, 34–35. o.

Az Úr így szólt hozzá: „Indulj, menj Ninivébe, a nagy városba, és prédikálj ott, mert feljutott hozzám gonoszságának híre!” (Jón 1:2)

Amikor a próféta megbízatásának nehézségeire és látszólagos kivitelezhetetlenségére gondolt, kísértést érzett, hogy megkérdőjelezze a küldetés bölcs voltát. Emberileg nézve úgy tűnt, hogy semmilyen eredményt nem érhet el az üzenet abban a büszke városban. Abban a pillanatban elfelejtette, hogy Isten, akit szolgál, mindentudó és mindenható. Miközben kételkedve tétovázott, Sátán egészen elbátortalanította őt. Nagy félelem uralkodott el rajta, és „el is indult… hogy Tárziszba meneküljön”. Miután elment Jáfóba, és ott indulásra kész hajót talált, „kifizette az útiköltséget, és hajóra szállt…” (Jón 1:3).

Jónás feladata súlyos felelősséggel járt. De aki megparancsolta neki, hogy menjen, erőt és eredményt is tudott adni szolgájának. Ha a próféta habozás nélkül engedelmeskedik, sok keserű tapasztalattól megmenekül, és Isten gazdagon megáldja. Az Úr azonban nem hagyta el a kétségbeesett prófétát. Egy sor próba és különös intézkedés nyomán újjáéledt bizalma Istenben és az Ő menteni tudó, végtelen hatalmában. – Próféták és királyok, 266. o.

Az elveszett juh sosem találja meg egyedül a nyájhoz visszavezető utat. Ha az éber pásztor nem keresi és nem menti meg, akkor elvész, majd elpusztul. Kiváló szemléltetése ez a mi Megváltónknak! Ha Jézus, a jó Pásztor nem jött volna el megkeresni és megmenteni a tévelygőket, akkor elvesztünk volna. A farizeusok azt tanították, hogy csak a zsidó nemzet nyerhet üdvösséget, és lenézték a többi népet. – Lift Him Up, 212. o.