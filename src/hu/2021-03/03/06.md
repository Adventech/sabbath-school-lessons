---
title:  Szabadulás A nyugtalanságtól
date:  15/07/2021
---

`Olvassuk el Jn 14:1-6 részét! Mit tehetünk, hogy nehéz helyzetekben ne nyugtalankodjon a szívünk? Mi a titka annak, hogy felül tudjunk kerekedni a pártoskodáson, az önzésen, a nagyravágyáson vagy a képmutatáson és valóban megnyugodjunk?`

Mindig Jézussal kezdődik az, ha le tudjuk győzni a nyugtalanságot. Ő az út, az igazság és az élet. Ő tudja a helyes irányt, amikor céltalanul bolyongunk a médiától áthatott életünk pusztájában. Isteni Törvényhozóként Ő testesíti meg az igazságot és az Ő Lelke vezet majd el bennünket minden igazságra (Jn 16:13). Ő az élet – és nem csak akármilyen élet –, amikor fáj valami, fáradtak, törődöttek, betegek vagyunk és elcsüggedtünk. Bőséges életet ígért nekünk (Jn 10:10). Ennek része az örök otthon és az örök élet is, de már a más minőségű földi élet is. A Teremtő képes most is többet adni annál, mint gondolnánk.

„Ne nyugtalankodjék a ti szívetek” – Jézus arra hív, hogy várakozással éljünk. Ő fel tud minket emelni, amikor rossz a kedvünk. Ő az, aki nemcsak megkezdte, hanem be is fejezi bennünk a jó munkát, amikor küszködünk a sötétséggel és a bűnnel (Fil 1:6).

Mindig tekintsünk az ígéretre, amit Jézusban kaptunk, bármilyen nehéz a helyzet (ami lehet igen rossz is)! Ő olyan „helyet” készít nekünk, ahol örökre eltűnik a fájdalmunk, a nyugtalanságunk és a szenvedésünk. Ezt a reménységet kaptuk Krisztus Jézusban, és mindannyiunknak szól, legyünk bárkik, bármilyen háttérrel, akármilyen hitvány életet éltünk vagy élünk most.

A lényeg, hogy mindenképpen Istenhez menjünk a gyengeségünkben, a fájdalmunkban és az általános bukott állapotunkban. Tudhatjuk, hogy Ő ezek ellenére is elfogad. Erről szól a kegyelem, ezért kell hinnünk, hogy megkapjuk, ha hittel kérjük!

Olvassuk el Jer 3:22 versét! Mit kér tőlünk Isten, és mit ígér válaszként?

`Gondoljunk Jézus szavaira: „ismét eljövök és magamhoz veszlek titeket; hogy ahol én vagyok, ti is ott legyetek” (Jn 14:3)! Ezek szerint mennyire lényeges, meghatározó a második advent ígérete? Miért olyan értékes ez, főleg nekünk, adventistáknak (tekintettel a holtak állapotával kapcsolatos hitünkre)?`

---

#### Ellen G. White idézetek

Az önző élet pusztulást von maga után. A kapzsiság, a birtoklás vágya elvágja az ember lelkét az élettől. Akinek maga felé hajlik a keze, sátáni lelkületet tanúsít. Krisztus arra késztet, hogy adjunk, és áldozzuk fel magunkat másokért. „És ez az a bizonyságtétel, hogy örök életet adott nékünk az Isten, és ez az élet az Ő Fiában van. Akié a Fiú, azé az élet; akiben nincs meg az Isten Fia, az élet sincs meg abban.” (1Jn 5:11–12)

Ezért mondja Krisztus: „Meglássátok, hogy eltávoztassátok a telhetetlenséget, mert nem a vagyonnal való bővölködésben van az embernek az ő élete.” – Krisztus példázatai, 259. o.

Áldjad, én lelkem, az Urat! Ő megígérte, hogy elmegy helyet készíteni nekem. „Ne nyugtalankodjék a ti szívetek: higgyetek Istenben, és higgyetek énbennem. Az én Atyámnak házában sok lakóhely van; ha pedig nem volna, megmondtam volna néktek. Elmegyek, hogy helyet készítsek néktek. És ha majd elmegyek, és helyet készítek néktek, ismét eljövök, és magamhoz veszlek titeket; hogy ahol én vagyok, ti is ott legyetek.” (Jn 14:1–3)

Hálát adok az Úrnak! Íme, a lakhely, amire vágyom, nem egy földi ház, amit majd a legerősebb földrengés rommá fog dönteni. Én mennyei lakhelyet várok, amit Krisztus készít hűséges gyermekei számára. Itt nincs maradásunk. Csak idegenek és vándorok vagyunk, akik egy jobb, mennyei haza felé tartanak… Segítsen meg Isten, hogy elnyerhessük az örök élet hervadhatatlan koronáját. – In Heavenly Places, 354. o.



Csak az őszinte bűnbánattal teljes, alázatos és megtört szív tudja Isten szeretetét és a golgotai áldozat nagyságát valamennyire értékelni. Ahogyan a gyermek szerető apja előtt beismeri a bűnét, ugyanígy ismeri be az őszintén bánkódó lélek is a vétkeit az Úr előtt. Meg van írva: „Ha megvalljuk bűneinket, hű és igaz, hogy megbocsássa bűneinket, és megtisztítson minket minden hamisságtól.” (1Jn 1:9)

Isten megígérte: „Kerestek engem és megtaláltok, mert teljes szívetekből kerestek engem.” (Jer 29:13) (…)

Ha azonban Krisztus bevonult a szívünkbe, akkor annyira megtelik tiszta szeretettel és a vele való közösség szent örömeivel, hogy többé nem állhat be szakadás. Ha őrá tekintünk, megfeledkezünk önmagunkról. Az Üdvözítő szeretete életünk és tevékenységünk forrásává válik. Ha szívünk mélyén éreztük Jézus és az Atya bensőséges szeretetét, akkor nem kérdezzük, milyen fokig szükséges Isten parancsolatait megtartanunk; akkor nem akarunk megállni a legalsó fokon, hanem tökéletes összhangban kívánunk élni Megváltónk akaratával. – Jézushoz vezető út, 41–44. o.