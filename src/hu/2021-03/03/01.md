---
title:  A nyugtalanság gyökere
date:  10/07/2021
---

### E heti tanulmányunk
Máté 10:34-39; 23:1-13; Lukács 12:13-21; 22:14-30; Filippi 2:5-8

> <p></p>
> „Mert ahol irigység van és viszálykodás, ott zűrzavar van és mindenféle gonosz tett” (Jak 3:16, RÚF).

A nyárfa gyönyörű, tizenöt–harminc méter magasra megnő. Hideg éghajlaton érzi magát a legjobban, ahol hűvösek a nyarak. A fájából bútort, illetve gyufát és papírt készítenek. Keményebb teleken a szarvasok és más állatok gyakran megrágják a fiatal nyárfákat, mivel a kérgük tápanyagban gazdag. Sok napfényre van szükségük és állandóan növekednek – még télen is, amitől különféle állatfajok számára fontos táplálékforrásnak számítanak.

A nyárfákról ugyanakkor azt is tudjuk, hogy a növényvilág legkiterjedtebb gyökérrendszerét képezik. Felszín alatti gyökérsarjakkal igen gyorsan terjedő, föld alatti kolóniát alkotnak, nagy területet lefedve. A fa körülbelül százötven évig él, de a nagyobb gyökérrendszerek a föld alatt évezredekig is elélhetnek.

Az e heti tanulmányunkban szeretnénk felfedezni néhányat a nyugtalanságunk gyökerei közül. Több minden akadályoz minket abban, hogy valódi nyugalomra leljünk Jézusban. Ezek közül némelyik elég nyilvánvaló és nem igényel sok figyelmet. Mások kevésbé egyértelműek lehetnek a számunkra, és mint a láthatatlan, föld alatti nyárfagyökérzet esetében, nem mindig figyelünk fel bizonyos magatartásformákra és tettekre, amelyek elválasztanak minket a Megváltótól.

---

#### Ellen G. White idézetek

Gonosz büszkeség az, ami a saját jó munka felett érzett hiúságtól kéjeleg, ami kitűnő tulajdonságaival kérkedik, és azzal a céllal akar másokat alantasabbnak beállítani, hogy magát magasztalja fel, több dicsőségre tartva igényt, mint amennyit hideg szíve Istennek kész tulajdonítani. Krisztus tanítványai igenis hallgatni fognak Mesterük utasításaira. Jézus arra tanított, hogy szeressük egymást, amint Ő is szeretett minket. A vallás az Úr iránti szereteten alapul, ami az egymás iránti szeretethez is elvezet. A vallás tele van hálával, alázattal és hosszútűréssel. Önfeláldozó, türelmes, könyörületes és megbocsátó. A vallás megszenteli az egész életet, sőt, másokra is kiterjeszti jó hatását.

Akik szeretik Istent, nem adhatnak helyet gyűlöletnek vagy irigységnek. Mikor az örök szeretet mennyei elve tölti be a szívet, kiárad másokra is, nem csupán, mert előnyökhöz juttatták ezeket, hanem mert a szeretet a cselekedetek mozgatórugója, mivel az alakítja a jellemüket, kormányozza ösztöneiket, uralkodik szenvedélyeiken, lecsillapítja az ellenségeskedést, magasztossá és nemessé teszi a szeretetüket. Ez a szeretet nem csak azért fejlődik ki, hogy magunkat és mieinket foglalja pusztán magába, hanem széles, mint a világ, magas, mint a menny, és összhangban áll a munkálkodó angyalok szeretetével. Ha ezt a szeretetet ápoljuk a lelkünkben, megédesíti egész életünket, és finomító légkört áraszt maga körül mindenfelé… Ez a szeretet Isten Lelke. A mennyei életszentség kölcsönöz valódi nemességet és méltóságot a léleknek, és olvasztja egybe életünket a Mesterünkével. – Bizonyság­tételek, IV. köt., 223. o.

Törekedjetek örökzöld fák lenni. Viseljétek a szelíd és csöndes lélek ékességét; ez igen értékes Isten szemében. Ápoljátok a szeretet, öröm, béke, béketűrés, gyöngédség, jóság, hűség, szelídség és mértékletesség kegyességét. Ezek a keresztény fa gyümölcsei, ami a folyóvizek mellé ültetve mindig idejekorán meghozza gyümölcsét. – A Te Igéd igazság, III. köt., 1142. o.

Két út áll előtted: az önző engedékenység széles útja és az önfeláldozás szoros útja. A széles úton magaddal viheted az önzést, a büszkeséget és a világ szeretetét, viszont akik a keskeny ösvényen járnak, azoknak le kell tenniük minden terhet és őket megkörnyékező bűnt. Melyik utat választod – azt, amelyik az örök pusztulásra vezet, vagy azt, amelyik a dicsőségre és a halhatatlanságra vezet el?

Sosem volt még annyira ünnepélyes egy történelmi időszak, mint napjainkban. Örök érdekünk forog kockán, ezért föl kellene ébrednünk, és meg kellene erősítenünk a döntésünket és elhívatásunkat. Ne merészeljük kockáztatni örök érdekeinket holmi eshetőségekért. Vegyük komolyan a helyzetet. Amik vagyunk, amit teszünk, és tenni fogunk ezután, az még ebben a pillanatban nem lett nyilvánvalóvá, ezért nem engedhetjük meg magunknak a hanyagságot, a közönyösséget és a gondatlanságot. Mindenki tegye fel magának a kérdést: Mit jelent számomra az örökkévalóság? Lábam a menny felé vezető úton vagy a pusztulásra vivő széles úton halad? – Our High Calling, 8. o.