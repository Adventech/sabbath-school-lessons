---
title:  Képmutatás
date:  14/07/2021
---

Képmutató az, aki szerepet játszik, aki másnak akarja magát feltüntetni, mint aki valójában. Máté evangéliuma 23. fejezete hétszer használja ezt a kifejezést, amikor Jézus nyilvánosan megpirongatta a zsidó vallási vezetés csúcsán álló írástudókat és farizeusokat (Mt 23:13-15, 23, 25, 27, 29). Amint az evangéliumok bemutatják, kegyelmet és bűnbocsánatot kínált a házasságtörőknek, a vámszedőknek, a prostituáltaknak, sőt még a gyilkosoknak is, de kevés türelmet tanúsított a képmutatók iránt (lásd a többi hivatkozást Mt 6:2, 5, 16; 7:5; 15:7-9; 22:18 versieben).

`Olvassuk el Mt 23:1-13 szakaszát, majd soroljuk fel a képmutatók Jézus által említett négy fő jellemzőjét!`

Jézus négy tulajdonságát említi az írástudóknak és a farizeusoknak. A Kr. u. 1. században a judaizmus palettáján a farizeusok képviselték a konzervatív vallási jobboldalt. Az írott és a szájhagyományban élő törvény foglalkoztatta őket, hangsúlyozták a rituális tisztaságot. A másik oldalon a sadduceusok voltak, a jobbára tehetős vezetők csoportja, akiket gyakran elit papi osztályként azonosítottak. A hellenizmus hatása alatt (pl. beszéltek görögül, jártasak voltak a görög filozófiában) nem hittek az ítéletben vagy a túlvilágban. Liberálisként jellemezhetnénk őket. Mindkét csoport hajlott a képmutatásra. Jézus szerint képmutatók vagyunk, ha nem azt tesszük, amit mondunk, amikor nehezebbé tesszük másoknak a vallást, miközben önmagunkat nem ugyanolyan mérce szerint mérjük, amikor arra vágyunk, hogy a vallási buzgalmunk miatt dicsérjenek, illetve amikor olyan tiszteletet és elismerést követelünk a magunk számára, ami egyedül a mennyei Atyát illeti. Krisztus szavai élesek és lényegre törőek voltak, Ő azonban mindig tele volt szeretettel és törődéssel azok iránt is, akiket képmutatónak nevezett. „Isteni szánakozás tükröződött Isten Fiának arcán, amikor egy sóvárgó pillantást vetett a templomra és a hallgatókra. Mély szívfájdalomtól elcsukló hangon, keserű könnyek között kiáltott fel: »Jeruzsálem, Jeruzsálem! Ki megölöd a prófétákat és megkövezed azokat, akik tehozzád küldettek, hányszor akartam egybegyűjteni a te fiaidat, miképpen a tyúk egybegyűjti kis csirkéit szárnya alá; és te nem akartad« (Mt 23:37)” (Ellen G. White: Jézus élete. Budapest, 1989, Advent Kiadó, 523. o.).

`Miért nem kell vallási vezetőnek lennünk ahhoz, hogy beleessünk a képmutatás bűnébe, amit Jézus itt olyan szigorúan elítélt? Hogyan vehetjük észre a képmutatást a saját életünkben, és miként szabadulhatunk meg tőle?`

---

#### Ellen G. White idézetek

A farizeusok képmutatása önzésükből eredt. Életük célja az önfelmagasztalás volt. Emiatt csavarták ki és alkalmazták tévesen az Írásokat, ez vakította el őket Krisztus küldetésének célját illetően. Még a Mester tanítványait is fenyegette e bűn melengetésének veszélye. Ha valaki Jézus követői közé sorolta magát, de nem hagyott el mindent azért, hogy tanítványa lehessen, az nagymértékben a farizeusi okoskodás befolyása alá került. Az ilyenek gyakran ingadoztak hit és hitetlenség között, nem fedezték föl a Krisztusban elrejtett bölcsesség kincseit. A tanítványok, bár külsőleg mindent elhagytak Jézus kedvéért, szívükben azonban nem szűntek meg nagy dolgokat igényelni maguknak. Ebből a lelkületből alakult ki az a viszály, hogy ki a nagyobb. Ez az, ami közéjük és az Üdvözítő közé ékelődött, ami miatt oly kevéssé volt rokonszenves nekik önfeláldozó küldetése, és olyan lassan értették meg a megváltás titkát. – Jézus élete, 409. o.

Megváltónk kortársai elé tárta bűneiket. Egyszerű szavai fölrázták hallgatói lelkiismeretét, de a Sátán ellensúlyozó eszközei helyet kerestek elméleteiknek, hogy eltereljék a figyelmet a világosan kifejtett igazságról. Mikor a nagy Tanító fontos igazságokat fejtegetett, az írástudók és farizeusok a tanítványok és Krisztus köré gyűltek, és vitát provokáló kérdéseket tettek föl. Úgy tettek, mintha meg szeretnék ismerni az igazságot. Ez alkalommal, mint sok más esetben is, félbeszakították Jézust. Pedig Ő azt szerette volna, hogy tanítványai meghallgassák szavait, és ne engedjék, hogy bármi is elterelje a figyelmüket. Ezért figyelmeztette őket: „Óvakodjatok a farizeusok kovászától, ami az álszentség.” A farizeusok úgy tettek, mintha közelebb szeretnének kerülni a belső körhöz. Amint az Úr Jézus a tévedések ellentéteként kifejtette az igazságokat, a farizeusok úgy tettek, mintha meg akarnák érteni az igazságot, mégis más irányba szerették volna elterelni a figyelmet.

Az álszentség olyan, mim a kovász, mint az élesztő. A kovász elrejtőzve lehet a lisztben; jelenléte rejtve maradhat, míg ki nem fejti hatását. Befurakodva hamarosan átjárja az egész tésztát. Az álszentség is titkon működik, és ha megtűrik, kevélységgel és hiúsággal tölti be a gondolkodást. Ma is a farizeusokhoz hasonló megtévesztéseket gyakorolnak. Mikor az Üdvözítő ekként figyelmeztetett, azokat intette óvakodásra, akik hisznek benne. Ne járjon át ilyen lelkület, ne váljunk olyanokká, mint akik tőrbe akarták ejteni a Megváltót. – A Te Igéd igazság, V. köt., 1121. o.