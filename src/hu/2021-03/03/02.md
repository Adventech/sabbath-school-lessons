---
title:  Jézus és a meghasonlás
date:  11/07/2021
---

Nem sokan élvezik a viszályokat. Összehangra és békességre vágyunk. A gyülekezeteinkben és az intézményeinkben még tanfolyamokat is tartunk a békéltetésről és a konfliktusmegoldásról.

`Olvassuk el Mt 10:34-39 szakaszát! Vajon miért mondta Jézus, hogy nem békességet, hanem kardot hozni jött? Mit jelent ez, tekintettel arra, hogy Ő a „békesség fejedelme” (Ézs 9:6)?`

Megdöbbentő, szinte felfoghatatlan Jézus kijelentése Mt 10:34-39 részében. Az Üdvözítő magatehetetlen kisbabaként jött el, nem hatalmas, kiváló testőrökkel körülvett királyként, a felebarátok és az ellenségek szeretetéről prédikált, most pedig azt mondja követőinek, hogy meghasonlást támaszt és küzdelmet hoz. A tanítványai és a hallgatói ugyanúgy eltűnődhettek ezen, mint mi: hogyan lehetséges ez? Mt 10:35-39 szakasza tulajdonképpen a szövetségről és a hűségről szól. Jézus arra hívja a hallgatóságát Mik 7:6 versét idézve, hogy döntsenek az örökkévalóság mellett. A fiúknak szeretniük és tisztelniük kell a szüleiket. Ezt írja elő a törvény, amit Mózes a hegyen kapott. Isten ilyen elveket követel. Ám nehéz döntés előtt áll az ember, ha a szeretete felülírná a Jézus iránti hűséget. Az édesapának és az édesanyának kötelessége szeretni a gyerekeit és gondoskodni róluk. Ugyanakkor nehéz helyzetbe kerülnek a szülők, ha a szeretetük felülmúlja a Krisztus iránti elkötelezettségüket. Jézus ebben a szakaszban arra emlékeztet, hogy számít, mi van az első helyen. Jézus három mondattal fejezi ki ezt a döntést, és mindegyikben a „méltó” szóval él. Nem attól válunk méltóvá, ha az erkölcsi mércénk magas vagy győzelmet aratunk a bűn fölött, hanem a Jézussal való kapcsolatunk által. Akkor válunk méltóvá, ha Őt választjuk minden más előtt, akár az édesanyánk, az édesapánk vagy a gyerekeink előtt. A kereszt szenvedését választjuk és követjük Krisztust. „Semmire sem vágyom jobban, mintsem arra, hogy a tiszta vallásosság lelkülete hassa át a fiataljainkat, aminek nyomán felveszik a keresztet és követik Jézust. Előre, Krisztus fiatal tanítványai! Az elvek irányítsanak benneteket, öltözzetek a tisztaság és az igazság ruhájába! Az Üdvözítő oda vezet benneteket, ami a leginkább illik az adottságaitokhoz, ahol a leghasznosabbak lehettek” (Ellen G. White: Testimonies for the Church. 5. köt. 87. o.).

`Időnként olyan keresztet kell hordoznunk, amit nem mi választottunk, másokat pedig önként veszünk fel. Mi a titka mindkét esetben a hűséges kereszthordozásnak?`

---

#### Ellen G. White idézetek

A Megváltó óva intette tanítványait: ne reméljék, hogy legyőzik a világnak az evangéliummal szembeni ellenségeskedését, vagy hogy egy idő múlva megszűnik a szembenállás. Ezt mondta: „Nem azért jöttem, hogy békességet bocsássak, hanem hogy fegyvert.” (Mt 10:34) E viszály nem az evangélium nyomán keletkezik, hanem az iránta érzett ellenkezésből fakad. Minden üldözés közül a családi ellentéteket és a legdrágább földi barátoktól való elidegenedést a legnehezebb elviselni. Jézus azonban kijelenti: „Aki inkább szereti atyját és anyját, hogynem engemet, nem méltó énhozzám; és aki inkább szereti fiát és leányát, hogynem engemet, nem méltó énhozzám; és aki föl nem veszi az ő keresztjét, és úgy nem követ engem, nem méltó énhozzám.” (Mt 10:37)

Krisztus szolgáinak küldetése nagy megtiszteltetés, szent megbízás. „Aki titeket befogad – mondja Ő –, engem fogad be; és aki engem befogad, azt fogadja be, aki engem küldött.” (Mt 10:40) Nem marad észrevétlen, jutalom nélkül semmilyen, az Ő nevében véghezvitt jó cselekedet. Ebben a gyöngéd elismerésben részesül Isten családjának leggyarlóbb, legkisebb tagja is: „Aki inni ad egynek e kicsinyek közül – azoknak, akik olyanok, mint a gyermekek a hitben és a Krisztus ismeretében, csak egy pohár hideg vizet a tanítvány nevében –, bizony mondom néktek, el nem vesztheti jutalmát.” (Mt 10:42) – Jézus élete, 357. o.

Röviddel kereszthalála előtt Krisztus a békesség végrendeletét hagyta a tanítványokra… Ez a béke nem a világhoz való igazodásból ered, és nem is külső, hanem belülről fakad. Kint háborúk dúlnak, és ellenszegülők gyülekeznek, bent pedig a magukat barátoknak vallók ridegségével és kételyeivel kell szembesülnünk. Jézus békéje nem távolítja el a széthúzást, hanem ellenkezőleg, még a harc és a széthúzás közepette is az emberi szívben marad.

Bár Krisztus a békesség Fejedelme nevet is viseli, mégis így vallott önmagáról: „Ne gondoljátok, hogy azért jöttem, hogy békességet bocsássak e földre; nem azért jöttem, hogy békességet bocsássak, hanem hogy fegyvert.” (Mt 10:34) Noha Ő volt a békesség Fejedelme, mégis okot adott a széthúzásra.

Családok fognak széthullani, hogy mindazok, akik az Úr nevét hívják segítségül, üdvösséget nyerhessenek. Akik azonban elutasítják az Ő végtelen szeretetét, a kereszténységre mint békességet megzavaró fegyverre fognak tekinteni. – Our High Calling, 328. o.

Isten az Ő Fiának felbecsülhetetlen odaadományozása által körülvette a földet kegyelmi légkörével, amely oly valóságos, mint az a légkör, mely a földet övezi. Mindazok, akik ezt az életadó levegőt választják, Krisztus Jézusban érett férfiakká és nőkké növekednek.

Amint a virágok a nap felé fordulnak, hogy mindent megvilágító sugarai szépségüket és arányosságukat tökéletesítsék, hasonlóképpen kell nekünk is az igazság Napja felé fordulni, hogy ránk ragyogjon a mennyei fény, és jellemünk hasonlóbbá legyen Krisztushoz. – Jézushoz vezető út, 68. o.