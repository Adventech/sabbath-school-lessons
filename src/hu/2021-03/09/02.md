---
title:  A pihenés előzménye
date:  22/08/2021
---

Isten ott volt a kezdetekkor. Szólt, és amit mondott, az meglett. A világosság elválasztja a nappalt az éjszakától. Az eget és a tengert a második napon hívta elő. A szárazföld és a növényzet a harmadik napon következett. Isten alkotta meg az idői és földrajzi kereteket, amelyeket majd a következő három nap során töltött be. Az égboltot nappal és éjjel más fény uralja. A legősibb kultúrák történeteitől eltérően a bibliai teremtéstörténet egyértelművé teszi, hogy a nap, a hold és a csillagok nem istenségek, csak a negyedik napon jelentek meg, és engedelmeskednek a Teremtő szavának.

Mózes leírása szerint élettel és gyönyörűséggel teljes volt az ötödik és a hatodik nap (1Móz 1:20-31). A madarak, a halak és a szárazföldi állatok mind betöltik az Isten által számukra előkészített teret.

`Mire utal az, ahogyan az Úr a teremtést értékelte? Olvassuk el 1Mózes 1. fejezetét!`

Isten nem akármilyen, hanem tökéletes világot alkotott! A földön nyüzsögtek az állatok. Az Úr minden nap végeztével elmondta, mintha egy fülbemászó dallam refrénje lenne, hogy „jó”.

`Miben különbözik az emberiség megteremtése a világ többi részének teremtésétől? Olvassuk el 1Móz 1:26-27 és 2:7, 21-24 verseit!`

Az Úr lehajolt, elkezdte formálni a port. Az Isten képére és hasonlatosságára történt teremtés a bensőséges és közeli kapcsolat bemutatása. Isten lehajolt, életet lehelt Ádám orrába, aki élő lény lett. A teremtés hetének újabb fontos eleme, hogy Évát különleges módon, Ádám bordájából teremtette meg az Úr. Az emberiségre vonatkozó eredeti tervének részét képezte a házasság, ami az ’is, illetve az ’issáh, a „férfi” és a „nő” közötti, szent bizalmon alapuló párkapcsolat.

A refrén kissé másképp cseng, amikor Isten megszemlélte a hatodik napon teremtett összes alkotását: „És látta Isten, hogy minden, amit alkotott, igen jó” (1Móz 1:31, RÚF).

`Gondoljunk bele, hogy milyen gyökeresen különbözik a Biblia teremtéstörténete attól, amit sokan Isten Igéjének vezetése nélkül tanítanak! Ezek szerint mennyire kell a Szentírásra hagyatkoznunk ahhoz, hogy megérthessük az igazságot?`

---

#### Ellen G. White idézetek

A föld rendkívül szép volt, amikor kikerült az Alkotó kezéből. Fel­színét hegyek, dombok és síkságok tették változatossá; elragadó folyók és gyönyörű tavak tarkították. De azok nem meredek, zord dombok és hegyek voltak tele félelmetes lejtőkkel és ijesztő szakadékokkal, mint a mostaniak. A föld sziklás vázának éles, érdes peremeit betemette a termékeny talaj, amely mindenütt gazdag növényzettől zöldellt. A magaslatokat fák koronázták, fenségesebbek, mint a mostaniak. A levegő tiszta és egészséges volt, káros kigőzölgéstől mentes. A táj szépsége túlszárnyalta a legpompásabb palota díszes parkját. Az angyalsereg gyönyörködve nézte ezt a képet, és örült Isten csodálatos művének. – Lift Him Up, 47. o.

Teremtői művének megkoronázásaként Isten megteremtette az embert. Saját képmására alkotta, és úgy tervezte, hogy az ember képviselje az Urat. Sajnos Sátán mindent megtett annak érdekében, hogy kitörölje az Atya képmását az emberből, és saját képmására formálja a teremtés koronáját. Isten végtelenül szereti az embert, hiszen a saját képére és hasonlatosságára teremtette őt. (…)

Ha meg akarjuk érteni az ember Istentől kapott értékét, előbb meg kell értenünk a megváltási tervet, azt a végtelen áldozatot, amit Megváltónk hozott annak érdekében, hogy az emberiséget megmentse az örök pusztulástól. Jézus meghalt, hogy visszaszerezze a drágagyöngyöt. (…)

Az Úr az Ő egyszülött Fiát adta, hogy megváltson bennünket a bűntől. Kezének alkotásai, az Ő képviselői vagyunk ezen a világon, és az Atya elvárja tőlünk, hogy tiszta élettel és az igazgyöngy visszaszerzésére tett határozott erőfeszítéssel nyilatkoztassuk ki emberi mivoltunk igazi értékét. Jellemünket a mennyei jellemhez kell alakítanunk a szeretet által munkálkodó és a lelket megújító hit révén. Isten kegyelme szépíti és nemesíti meg a jellemet, és szenteli azt meg. Az Örökkévaló bölcsen tevékenykedő szolgájának munkáját siker fogja koronázni. – Lift Him Up, 48. o.

Amikor a farizeusok később megkérdezték Jézust a válás törvényességéről, az Úr a házasság intézményére terelte a figyelmüket, amint azt Isten a teremtéskor elrendelte… Krisztus Éden áldott, boldog napjaira hívta fel a figyelmüket, amikor az Atya mindent „igen jó”-nak jelentett ki. Az Úr akkor vezette be a szombatünneplést, akkor alapozta meg a házasságot Isten dicsőségére és az emberiség áldására. Akkor hirdette ki a házasság törvényét Ádám gyermekei számára, amikor házasságban kapcsolta össze a szent pár kezét mondván: „Annakokáért elhagyja a férfiú az ő atyját és az ő anyját, és ragaszkodik feleségéhez: és lesznek egy testté” (1Móz 2:24), így jelentve be a házasság törvényét Ádám utódai számára egészen az idők végéig. Amit az örökkévaló Atya jónak jelentett ki, az a legmagasztosabb áldás és a legmagasabb növekedés törvénye az ember számára. – Gondolatok a Hegyibeszédről, 63. o.