---
title:  Újabb Ok A pihenésre
date:  25/08/2021
---

Izrael a Jordán túlpartján táborozott. Elfoglalták Básán királyának és a két emóreus királynak a földjét. Mózes ismét összehívta a népet ebben a döntő pillanatban, és emlékeztette őket, hogy a Sínainál kötött szövetség nemcsak a szüleikre volt érvényes, hanem rájuk is az. Majd folytatásként újból elismételte a Tízparancsolatot, szintén a saját érdekükben.

`Vessük össze 2Móz 20:8-11 és 5Móz 5:12-15 részeit! Mi a különbség a kettő között a szombat parancsolatának megfogalmazásában?`

2Móz 20:8 verse a „Megemlékezzél” szóval, 5Móz 5:12 verse pedig a „Vigyázz” szóval kezdődik, a „megemlékezzél” szó pedig kicsivel később következik a parancsolatban (5Móz 5:15). Abban az igeszakaszban arra kellett emlékezniük, hogy rabszolgák voltak. Bár az a nemzedék már szabadon nőtt fel, ők is rabszolgaságba születtek volna, ha nem kerül sor a csodálatos szabadításra. A szombat parancsolatának arra kellett emlékeztetnie őket, hogy ugyanaz az Isten hajtotta végre a teremtést és a szabadítást is: „és kihozott onnan téged az Úr, a te Istened erős kézzel és kinyújtott karral” (5Móz 5:15).

Ez az igazság jól illett az izraeliták akkori körülményeihez, hiszen másodjára álltak az ígéret földje határánál, negyven évvel az előző generáció csúfos kudarca után. Önmaguktól ugyanúgy képtelenek lettek volna elfoglalni azt a területet, mint ahogy atyáik sem menekülhettek volna el Egyiptomból. Szükségük volt Istenre, aki „erős kézzel és kinyújtott karral” cselekszik.

A szombat új jelentéskörrel bővült. Izraelnek azért kellett megünnepelnie a szombatot, mert az Úr a szabadító Isten (5Móz 5:15). A szombat parancsolata persze nem különül el a teremtéstől 5Mózes 5. fejezetében sem, még ha itt egy újabb indokot is látunk, ami Izrael kiszabadítása. Bizonyos értelemben Izrael népének az Egyiptom földjéről való szabadulása egyben az új teremtés kezdőpontja is, hasonlóan a Mózes első könyvében található teremtéstörténethez. Izrael szabaddá tett népe Isten új teremtése lett (lásd még például Ézs 43:15 versét). Mivel a kivonulást a bűntől való szabadulás, azaz a megváltás jelképének is tartjuk, a szombat mind a teremtés, mind a megváltás jelképe. A szombat tehát rámutat Jézusra, a Teremtőnkre és Szabadítónkra.

`Olvassuk el Jn 1:1-13 szakaszát! Mit tanítanak ezek a versek Jézusról, a Teremtőről és Üdvözítőről?`

---

#### Ellen G. White idézetek

A menny Ura, Istene a vezérünk. Olyan vezér Ő, akit biztonságban lehet követnünk, hiszen sohasem követ el hibát. Tiszteljük Istent és az Ő Fiát, Jézus Krisztust, akin keresztül a világgal érintkezik. Az Atya Krisztus által közölte Mózessel az Izrael gyermekeinek szánt utasításokat. Krisztus szabadította ki őket az egyiptomi rabszolgaságból. Mózes és Áron volt a nép látható vezére. Láthatatlan vezérünk Mózessel közölte az utasításokat, hogy adja tovább a népnek.

Ha Izrael engedelmeskedett volna a Mózes által kapott utasításoknak, egyetlen izraelita sem esett volna áldozatul betegségnek vagy halálnak a pusztában. Mert hiszen biztos vezető alatt álltak. Krisztus ígéretet tett, hogy biztonságban elvezeti őket az ígéret földjére, ha követik irányítását. Ez a roppant sokaság, több mint egymillió ember, közvetlenül Jézus kormányzása alatt állt. Ők voltak Krisztus családja, és Krisztus mindegyiküket a szívén hordozta. – A Te Igéd igazság, I. köt., 1117–1118. o.

A megváltás témája kimeríthetetlen, a legmélyebb elmélkedésünkre méltó. Túlszárnyalja a leghatalmasabb gondolatot és a legélénkebb képzelet határát. Ki kutathatná ki Istent? Minden ember előtt nyitva áll a bölcsesség és ismeret kincstára. Ha a legtehetségesebb emberek ezrei arra áldoznák is minden idejüket, hogy szüntelenül elénk állítsák Jézust, miközben azt tanulmányoznák, hogyan mutassák be az Ő páratlan szépségét, akkor sem meríthetnék ki ezt a tárgyat.

Noha nagy és tehetséges írók csodálatos igazságokat ismertettek meg velünk, és növekvő világosságot tártak az emberek elé, még napjainkban is találunk feltáratlan igazságokat és hatalmas munkaterületeket, mert a megváltás témája kimeríthetetlen. A mű évszázadról évszázadra nőtt, bemutatva Krisztus életét és jellemét, valamint az engesztelő áldozatban megnyilvánuló isteni szeretetet. Az örökké­valóságon át a megváltás témája foglalkoztatja majd a megváltottak gondolatait. Új és gazdag felfedezések születnek a megváltás tervében az örökkévaló korokon át. – Szemelvények Ellen G. White írásaiból, I. köt., 403. o.

Jézus, a világ Világossága eltakarta mennyei fényességét, eljött, hogy emberként lakjon a földön, és az emberek anélkül ismerhessék meg Teremtőjüket, hogy dicsőségének fényétől elpusztulnának… Krisztus lejött, hogy megtanítsa az embereket a menny elvárásaira. Isten kezének műveit látjuk az égen, a földön, az óceán roppant vizében. A teremtett világ az Ő hatalmáról, bölcsességéről és szeretetéről tesz bizonyságot. Azonban a csillagokból, az óceánból vagy a vízesésből nem ismerhetjük meg az Úr személyiségét úgy, ahogy azt Jézus kinyilatkoztatta.

A Megváltó szelídséggel, együttérzéssel, irgalommal és figyelmességgel mutatta be Isten jellemét, és mindenkor az Atya és az ember szolgálatában állt. – Sons and Daughters of God, 21. o.