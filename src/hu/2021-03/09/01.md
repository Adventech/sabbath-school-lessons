---
title:  A nyugalom ritmusa
date:  21/08/2021
---

### E heti tanulmányunk
1Mózes 1; 2Mózes 16:14-31; 20:8-11; 5Mózes 5:12-15; Zsoltár 92; Ézsaiás 58:13

> <p></p>
> „Azután megáldotta Isten a hetedik napot, és megszentelte azt, mert azon pihent meg Isten egész teremtő és alkotó munkája után” (1Móz 2:3, RÚF).

Vajon ki tudja valóban elképzelni, hogy milyen lehetett a teremtés, amikor a sötétségben világosság gyúlt, az óceánokban élet pezsdült, a madarak hirtelen felröppentek? Milyen volt Ádám és Éva természetfeletti megteremtése? Fel sem foghatjuk, hogyan tudta mindezt megtenni Isten!

Ezek után azonban az Úr figyelme másfelé fordult, ami első ránézésre nem tűnik olyan lenyűgözőnek, mint amikor bálnák vetődnek ki a vízből, nem olyan káprázatos, mint a tollak mintázata. Isten egyszerűen létrehozott egy napot, a hetedik napot, majd különlegessé tette azt. Már azelőtt felállított egy emlékeztetőt, hogy az emberiség belevetette volna magát az önmagára kényszerített, stresszes életmódba. Az Úr azt akarta, hogy ezen a napon megálljunk és kifejezetten élvezzük azt, amikor csak úgy lehetünk, nem kell semmit tennünk, amikor örülhetünk az ajándékainak, mint a fű, a levegő, a vadvilág, a víz, az emberek, de főként dicsőíthetjük minden jó ajándék Alkotóját.

A meghívás még azután is állt, hogy az első emberpárnak el kellett hagynia az Édent. Isten azt akarta, hogy ez a jel kiállja az idő próbáját, ezért már a kezdetekkor beleszőtte az idő fonalába.

Ezen a héten Isten meghívását tanulmányozzuk majd, amellyel újból és újból, minden hetedik napon dinamikus pihenésre hív minket.

---

#### Ellen G. White idézetek

Krisztus igyekezett a természet felé terelni a tanítványok figyelmét: „Ha pedig a mezőnek füvét, amely ma van, és holnap kemencébe vettetik, így ruházza az Isten; nem sokkal inkább-é titeket, ti kicsinyhitűek?” (Mt 6:30) Mit gondoltok, mennyei Atyánk miért nem barna vagy szürke szőnyeget terített a földre? A legnyugtatóbb színt választotta, amely igen kellemes az emberi szemnek. Az élénkzöld látványa örömmel tölti el a szívet, és felüdíti a megfáradt lelket. E zöld takaró nélkül a légkört ellepné a por, és a föld pusztaságnak tűnne. Minden fűszál, minden rügy és virág Isten szeretetének jele, amely hitre és bizalomra tanít bennünket. Krisztus felhívja a figyelmünket a természet szépségére, és biztosít, hogy még a legfényűzőbb királyi ruha sem vetekedhet egy alázatos virág szépségével. Ti, akik a gazdagság álszépségei, drága festmények, bútorok vagy ruhák után áhítoztok, hallgassátok meg a mennyei Tanítómester szavát! Ő rámutat a mező virágaira, melyek bár egyszerűek, emberi kéz mégsem képes előállítani a szépségüket. – Sons and Daughters of God, 75. o.

Krisztus nemcsak a nyugalomnappal kapcsolta össze tanításait, hanem a verejtékes hétköznapokkal is. Bölcsességre tanítja a szántóvetőt. A szántásból és vetésből, a talaj megműveléséből és az aratásból vett példákkal arról a munkáról tanít, amelyet kegyelme végez el az emberi szívben. Isten azt akarja, hogy megértsük igazságának tanulságait a hasznos munka minden ágában és az élet minden területén. Ha így teszünk, akkor nem köti le annyira a mindennapi küszködés a figyelmünket, hogy elfelejtsük Istent, hanem állandóan emlékeztet Teremtőnkre és Megváltónkra. Istenfogalmunk aranyfonálként húzódik végig minden családi gondunkon és elfoglaltságunkon. A természet újra felragyogtatja előttünk az Úr dicsőségét. A mennyei igazságoknak mindig újabb és újabb leckéit tanuljuk meg, és átalakulunk az Atya tisztaságot sugárzó képmására. Így leszünk „az Úr tanítványai”, és amire elhívott minket, abban maradunk meg „az Isten előtt” (Ésa 54:13; 1Kor 7:24). – Krisztus példázatai, 26. o.

A mennyei lények folyamatosan munkálkodnak, és az Úr Jézus is példát adott nekünk a munkavégzésre. Ő sok helyen járt, és mindenhol jót tett. Isten teremtett művei szüntelenül végzik kijelölt feladatukat: a tenger állandó mozgásban van; a sarjadó fű gyönyörű szép ruhába öltözteti a mezőket; a nap, a hold és a csillagok szerepe is nélkülözhetetlen. – Az én életem ma, 130. o.