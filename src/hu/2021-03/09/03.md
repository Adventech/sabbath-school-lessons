---
title:  A Pihenés Parancsa
date:  23/08/2021
---

A teremtett világ „igen jó” volt, de a teremtés még nem ért véget. A hét azzal zárult, hogy Isten megpihent és különlegesen megáldotta a hetedik napot, a szombatot. „Azután megáldotta Isten a hetedik napot, és megszentelte azt, mert azon pihent meg Isten egész teremtő és alkotó munkája után” (1Móz 2:3, RÚF). A szombat része Isten teremtésének, sőt abban csúcsosodik ki. Isten megpihent és lehetőséget teremtett a közösségre, amiben az emberiség (annak idején Ádám és Éva szűk családi köre) megpihenhet a mindennapi feladataitól, megnyugodva a Teremtő mellett. A bűn sajnos betört a világba és mindent megváltoztatott. Nincs többé lehetőségünk szemtől szemben kapcsolatot tartani Istennel. Attól kezdve fájdalmas a gyerekszülés, nehéz a munka, a kapcsolatok törékenyek, nem jól működnek stb. A bűnös világban mindannyian a bajok litániájaként ismerjük az életet. Mindezek között mégis megmaradt Isten szombatja mint teremtettségünk időtálló jelképe, valamint újjáteremtésünk reménye és ígérete. Ma, a bűneset után mennyivel nagyobb szükség van a szombati nyugalomra, mint azelőtt! Sok évvel később az Úr ismét erre a különleges napra emlékeztetett, amikor kiszabadította népét az egyiptomi szolgaságból.

`Olvassuk el 2Móz 20:8-11 szakaszát! Milyen tanítás rejlik ebben a részben a szombat fontosságáról a teremtés összefüggésében?`

Isten ezzel a paranccsal arra szólít, hogy emlékezzünk a gyökereinkre. Sokak hitével ellentétben nem rideg, részvétlen, vak erők véletlenszerű termékei vagyunk. Épp ellenkezőleg! Isten a saját képére teremtett meg bennünket, azért alkotott minket, hogy kapcsolatot tartsunk vele, még ha az egyiptomiak értéktelen rabszolgákként bántak is az izraelitákkal. Minden egyes szombattal Isten különleges módon arra emlékeztette őket, hogy ne feledjék, kik is valójában, hiszen a saját képére teremtette őket.

„A [szombat a] teremtés művére emlékeztetett, ezáltal Isten hatalmának és szeretetének jele lett” (Ellen G. White: Jézus élete. Budapest, 1989, Advent Kiadó, 229. o.).

`Gondoljunk a hatnapos teremtés tanának jelentőségére! Olyan fontos, hogy Isten megparancsolja: kivétel nélkül minden egyes héten különítsük el az életünk egyheted részét, emlékezzünk meg erről! Mennyire lényeges tehát megemlékeznünk arról, hogy valójában honnan származunk, ahogyan Mózes első könyve is bemutatja?`

---

#### Ellen G. White idézetek

Isten fenntartotta a hetedik napot az ember számára és javára és Teremtőnk dicsőségére. Azért adta a szombatnapot, mert az ember szükségletei megkívánják, hogy legyen egy nyugalomnapja, amikor a munkától és a gondoktól megpihen. Egészségünk és életünk veszélyben lenne, ha nem volna egy pihenőnapunk a hatnapi munkavégzés után. – Az én életem ma, 140. o.

A szombat örök jel Isten és népe között. Ez a jel a következőképpen valósul meg: mindazok, akik megtartják a szombatot, azt fejezik ki, hogy az élő Istent, az ég és a föld Teremtőjét szolgálják. A szombat addig lesz jel a menny és az Ő népe között, amíg az Úrnak lesz népe ezen a földön. – Spiritual Gifts, III. köt., 267. o.

Az Édenkert közepén állt a jó és gonosz tudásának fája. Hasonlóképpen áll a szombat is a Tízparancsolat középpontjában. Édenben a fa gyümölcsére vonatkozóan hangzott el a tiltás: „abból ne egyetek… hogy meg ne haljatok” (1Móz 3:3). A szombatra vonatkozóan pedig ezt mondta az Úr: Szenteljétek meg e napot – „Megemlékezzél a szombatnapról, hogy megszenteljed azt.” (2Móz 20:8) Ádám számára a jó és gonosz tudásának fája jelentette a próbát, és hasonlóképpen adta Isten a negyedik parancsolatot minden gyermeke hűségének próbájaként.

A szombat jel Isten és népe között. Szent nap, amelyet a Teremtő adott az embernek, hogy megpihenjen, és a szent dolgok fölött elmélkedjen. Az Úr elrendelte, hogy örök szövetségként tartsák meg e napot nemzedékről nemzedékre. A szombatra különleges kincsként kellett tekinteni, mint olyan ajándékra, amit gondos és szeretetteljes megőrzésre kapott az ember.

Megtartva a szombatot emlékezzünk arra, hogy az egy mennyei jel, amit az ember szeretett Urától kapott, és ha engedelmes marad, akkor beléphet Isten városába, ahol majd a rendelkezésére fog állni az élet fájának gyümölcse. Amikor a hetedik napon félbeszakítjuk a munkánkat, akkor arról teszünk bizonyságot a világ előtt, hogy a Mindenhatóhoz tartozunk, és hogy teljes mértékben igyekszünk betartani az Ő parancsolatait. Ezáltal elismerjük, hogy Ő a mi Urunk, hiszen Ő teremtette hat nap alatt a földet, a hetediken pedig megnyugodott. – Our High Calling, 343. o.