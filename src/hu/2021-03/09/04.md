---
title:  Új Körülmények
date:  24/08/2021
---

Negyvenévnyi pusztai vándorlás után új nemzedék nőtt fel, akiknek csupán halvány emléke volt Egyiptomról, már ha emlékeztek egyáltalán. Az életük nagyban különbözött a szüleikétől. Ez az új generáció többször is tanúja volt a szülők hitetlenségének, aminek következményeként nekik is vándorolniuk kellett a pusztában, míg az előző nemzedék ott halt meg. Részük lehetett abban az előjogban, hogy a táboruk közepén állt a szentély. Láthatták a felhőt, ami Isten jelenlétét jelképezve lebegett a sátor fölött. Amikor felemelkedett, tudták, hogy ideje összecsomagolni és követni. A nappal árnyékot, éjszaka pedig meleget adó oszlop folyamatosan emlékeztette őket Isten szeretetére és gondviselésére.

`Milyen személyre szabott emlékeztetőt kaptak a szombati nyugalommal kapcsolatban? Olvassuk el 2Móz 16:14-31 szakaszát!`

A széles körben elterjedt teológiai magyarázattal ellentétben ezek a versek azt bizonyítják, hogy a hetednapi szombat megelőzte a Sínai-hegyi törvényadást. Mi történt ekkor? Az Istentől kapott különleges étel naponta emlékeztette őket arra, hogy a Teremtő tartja fenn az egész világot. Az Úr kézzelfogható módon gondoskodott szükségleteikről. Minden egyes nap csoda történt, amikor az étel a nappal együtt jelent meg és tűnt el. Ha valaki el akarta tenni a mannát másnapra, az megrothadt és megbüdösödött. Pénteken mégis kétszeres mennyiség hullott belőle, és a szombatra kellő adag csodálatos módon friss maradt. Izrael ekkor már gyakorolta a szentélyszolgálatokat, illetve megkapta a törvényeket és rendelkezéseket is, amelyekről Mózes harmadik és negyedik könyve ír. Az idős Mózes mégis magához hívott mindenkit, felidézte előttük a történelmüket és elismételte a törvényeket, amelyeket Istentől kaptak (lásd 5Móz 5:6-22). Az új nemzedék végül beléphetett az ígéret földjére. Izrael vezetőváltás előtt állt, az idős Mózes pedig biztosítani akarta, hogy ez a nemzedék emlékezzen arra, kik ők és mi a küldetésük. Nem szerette volna, hogy ők is elkövessék a szüleik hibáját, ezért újból ismertette Isten törvényeit. Megismételte a Tízparancsolatot, hogy ne feledje azt el a Kánaán meghódítása küszöbén álló generáció.

`A saját életünkre nézve: Jézus második eljövetele csupán néhány pillanattal következik be a halálunk után. Visszatérése így mindig közeli, sokkal közelebb van, mint gondolnánk. Hogyan emlékeztet bennünket a szombatünneplés nemcsak arra, hogy Isten mit tett értünk, hanem arra is, amit majd visszajövetelekor tesz?`

---

#### Ellen G. White idézetek

Isten végetlenül szerette és gondoskodott gyermekeiről, amikor kenyeret adott nekik az égből. Az ember az „angyalok eledelét” fogyaszthatta. A mannával hármas csoda valósult meg: a hatodik napon kétszer annyi manna hullott, míg a hetediken egyáltalán nem hullott manna, de a szombatra félretett táplálék nem romlott meg, miközben a hétköznap szedett mannát nem lehetett másnapra hagyni, hanem el kellett fogyasztani. Ezek a csodák a szombat szentségét voltak hivatottak a nép elméjébe vésni. Miután bőven kaptak eledelt, szégyellni kezdték hitetlenségüket és elégedetlenségüket, ezért megígérték, hogy a jövőben bízni fognak az Úrban. Ámde hamar megfeledkeztek fogadalmukról, és máris elbuktak az első hitpróbán. – Spiritual Gifts, III. köt., 255. o.

Mielőtt a zsidók beléptek az ígéret földjére, Mózes figyelmeztette őket: vigyázzanak „a nyugalom napjára”, „szenteljék meg azt” (5Móz 5:12). Az Úr a zsidókat hűséges szombatünneplésük által akarta állandóan emlékeztetni arra, hogy számadással tartoznak neki mint Teremtőjüknek és Megváltójuknak. Amíg helyes lelkülettel ünneplik a szombatot, addig nem létezhet bálványimádás. De ha a Tízparancsolatnak ezt az előírását mellőzik, és nem tartják kötelezőnek, elfeledkeznek a Teremtőről, és más isteneket fognak imádni. „A nyugalom napjait is nekik adtam – nyilatkoztatta ki Isten – annak jeléül, hogy van közünk egymáshoz, és megtudják, hogy én vagyok az Úr, aki megszentelem őket.” – Próféták és királyok, 181. o.

Hiszitek-e teljes szívetekből, hogy az Úr eljövetele közel van, és hogy nekünk kell a világgal közölni az utolsó kegyelmi üzenetet, azt a kegyelmi üzenetet, amelyhez hasonlót az Úr még sohasem küldött a bűnös világnak? Vajon olyan példát adunk, amilyet kell? Bizonyságot teszünk-e az életünkkel és eljárásunkkal egész környezetünknek arról, hogy várjuk Urunk és Üdvözítőnk dicsőséges eljövetelét, annak a Jézus Krisztusnak az eljövetelét, aki halandó testünket elváltoztatja, és az Ő megdicsőült testéhez teszi hasonlóvá? Félek, hogy ezeket az igazságokat nem hisszük úgy, és nem vagyunk velük úgy tisztában, ahogy kellene. Akik hisznek a nagy fontosságú, korszerű igazságban, melyet vallunk, éljék is meg hitüket. – Tapasztalatok és látomások, 111. o.

Krisztus hatalommal és nagy dicsőséggel jön el, a maga dicsőségével és az Atya dicsőségével. Vele jönnek a szent angyalok. Miközben az egész világot sötétség borítja, Jézus szentjeinek lakhelyén világosság lesz, és felfogják második eljövetelének első fénysugarát. A makulátlan, tiszta fény az Ő tündöklő lényéből sugárzik, és mindazok imádják, akik szolgálták… Krisztus mindennapi társa és meghitt barátja hűséges követőinek, akik Istennel szoros kapcsolatban és állandó közösségben élnek. Rajtuk támad fel az Úr dicsősége. Visszatükrözik Isten dicsőségének fényét, amelyet Jézusban látnak. És mikor a Király eljön a maga fenségében, dicsőségének és ragyogásának fényes sugaraiban örülnek. – Krisztus példázatai, 420. o.