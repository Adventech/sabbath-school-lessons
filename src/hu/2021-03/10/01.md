---
title:  Szombati nyugalom
date:  28/08/2021
---

### E heti tanulmányunk
1Mózes 1:26-27; 9:6; 2Mózes 19:6; János 5:7-16; Róma 6:1-7; 2Péter 2:19

> <p></p>
> „Hat napon át munkálkodjatok, a hetedik napon nyugodalomnak, szent gyülekezésnek szombatja van, semmi dolgot ne végezzetek: az Úrnak szombatja legyen az minden lakhelyeteken” (3Móz 23:3).

Mindenféle érvet lehet hallani a hetednapi szombat ünneplése ellen, nemde? Jézus a szombatot vasárnapra változtatta, vagy eltörölte, vagy Pál törölte el, vagy az apostolok váltották fel vasárnappal, tekintettel a feltámadásra és így tovább. Az elmúlt években egyes érvek még kifinomultabbá váltak, például az, hogy Jézus a szombati nyugalmunk, ezért nem kell megszentelnünk sem azt, sem egyetlen más napot. És bármilyen furcsa, mindig felbukkan az az érv is, hogy a hetedik napon való megpihenéssel csak a mennybe próbáljuk „bedolgozni” magunkat.

Másrészt viszont vannak olyan keresztények, akik mostanában fokozottabban érdeklődnek a nyugalom és a nyugalom napjának a kérdése iránt, és bár a vasárnap mellett érvelnek vagy amellett, hogy a nap nem is számít, mégis elkezdtek foglalkozni a nyugalom bibliai gondolatával, jelentőségével.

Hetednapi adventistaként természetesen látjuk, hogy Isten erkölcsi törvénye örök. A negyedik parancsolat iránti szó szerinti engedelmesség pedig nem azt jelenti, hogy be akarnánk „dolgozni” magunkat a mennybe, mint ahogy az ötödik, a hatodik, az első vagy bármelyik másik parancsolatnak való megfelelés sem azt fejezi ki.

Ezen a héten tovább vizsgáljuk a nyugalmat, amit Isten a szombat parancsolatában adott, illetve azt, hogy ez miért fontos.

---

#### Ellen G. White idézetek

Isten emléket emelt teremtői hatalmának, és azt az embernek adta, hogy meglássa Őt keze munkáiban. A szombat arra tanít, hogy az Alkotó dicsőségét teremtett műveiben szemléljük. Jézus ugyanezt akarja. Ezért merítette a természet szépségéből mélységes tanításait. Tanulmányozzuk jobban a természetbe írt tanításokat a szent nyugalomnapon, mint bármely más napon! Tanulmányozzuk a Megváltó példázatait ott, ahol elmondta őket: a mezőn, a berekben, a szabad ég alatt, a pázsiton és a virágok között. Amikor kimegyünk a természetbe, Krisztus valóságossá teszi jelenlétét számunkra, és a maga békességére és szeretetére irányítja a figyelmünket. – Krisztus példázatai, 25. o.

Isten kijelentette: „Csak a hetedik nap az Úrnak, a te Istenednek a nyugalomnapja.” Megszentelte és megáldotta a szombatot. (…) A tíz parancsolat közül ez az egy jelenti ki Isten mivoltát. Különbséget tesz Isten és más istenek között. Kijelenti, hogy Ő teremtette az eget és a földet, a fákat és a virágokat, majd az embert is. Ezt az Urat kell félned a gyerekeid előtt, és amikor virágot mutatsz nekik, mondd el, hogy a Mindenható teremtette azt, de a hetedik napon megnyugodott teremtői munkájából. (…) A szombat Isten által ránk hagyott emlékünnep.

A parancsolat rámutat Istenre, az ég és a föld Teremtőjére, és megkülönbözteti Őt a hamis istenektől. Azok, akik megtartják a hetedik napot, bizonyságot tesznek arról, hogy az Atyát imádják. Így lett a szombat az Isten iránti engedelmesség jele, és ez így lesz addig, amíg lesz ember a földön, aki szolgálja az Urat. – Sons and Daughters of God, 59. o.



Isten nem csak a zsidóknak adta a törvényt. Rendeletei az egész világra nézve kötelező érvényűek. „Ha valaki akár egy parancsolatot is áthág, az összes parancsolatot megrontja.” A törvény tíz törvénye olyan, mint egy lánc. Ha egy láncszem elszakad, a lánc hasznavehetetlenné válik. A törvény egyetlen előírását sem lehet visszavonni vagy módosítani a törvénytaposó megmentése céljából. Míg lesznek családok és nemzetek, addig védelmezni kell a tulajdont, az életet és az egyént. Míg a jó és a gonosz szembenállnak egymással, az ember cselekedeteinek vagy áldás, vagy átok lesz a következménye, és mind ez ideig mi, emberek, is az Isten törvényének a hatásköre alatt vagyunk. Az erkölcsi törvény csak akkor vesztheti érvényét, ha az Úr többé nem várja el az embertől, hogy feltétel nélkül szeresse Őt, tisztelje a nevét, szentelje meg a szombatot, és ha megengedi, hogy az emberek eltekinthessenek egymás jogaitól, gyűlöljék és bántsák egymást. – The Signs of the Times, 1882. január 19.