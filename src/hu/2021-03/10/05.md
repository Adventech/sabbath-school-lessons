---
title:  A Szombat Megszentelése Szolgálattal
date:  01/09/2021
---

Az Újszövetség világában a vallási vezetők tökélyre fejlesztették a szombat­ünneplés művészetét. Tilalmak és szabályok tucatjait alkották meg azért, hogy segítségükkel szenteljék meg a szombatot. Ennek részét képezték olyan tilalmak, hogy ezen a napon nem lehetett semmit sem megkötni vagy kioldani, két szálat egymástól elválasztani, tüzet eloltani, tárgyakat magánterületről közterületre szállítani vagy közterületen valamit egy adott távolságnál messzebb elvinni.

`Milyen váddal illették Jézust Jn 5:7-16 szakaszában?`

A vezetők teljesen figyelmen kívül hagyták Jézus hatalmas csodáját, hogy megszabadított egy embert a betegségből. Rögeszmésen csak arra figyeltek, hogy a felgyógyult férfi szombaton cipelte az ágyát. A saját szabályaikat és megkötéseiket akarták betartatni ahelyett, hogy azt nézték volna, mire használta fel azt a különleges napot a szombat Ura (Mk 2:28). Vigyáznunk kell, nehogy mi is hasonló hibákat kövessünk el, a magunk módján és a saját helyzetünkben!

`Hogyan körvonalazza Ézs 58:12-14 Istennek a szombatünneplésre vonatkozó tervét?`

Isten nem üres istentiszteletet, kegyes csendet kíván. Azt akarja látni, hogy népe törődik másokkal, főként az elnyomottakkal és a társadalom peremére szorultakkal.

A próféta egyértelművé tette a helyzetet Ézs 58:13-14 szakaszában: „Ha megtartóztatod szombaton lábadat, és nem űzöd kedvtelésedet szent napomon, és a szombatot gyönyörűségnek hívod, az Úr szent és dicsőséges napjának, és megszenteled azt, dolgaidat nem tevén, foglalkozást sem találván, hamis beszédet sem szólván: Akkor gyönyörűséged lesz az Úrban; és én hordozlak a föld magaslatain, és azt mívelem, hogy Jákóbnak, atyádnak örökségével élj; mert az Úr szája szólt!” A saját kedvtelésünk (Ézs 58:13, avagy egy angol fordítás szerint a „saját érdekünk”) keresése egyenértékű „a szombat lábbal tiprásával”. Az emberi tervek nem részei Isten szombati ideáljának. Ő arra hív bennünket, hogy ügyeljünk azokra, akik küzdenek valamivel, a foglyokra, éhezőkre és mezítelenekre, akik sötétségben járnak és akiknek a nevére mintha senki nem emlékezne. A szombatnak el kell fordítania a figyelmünket önmagunkról és önző vágyainkról. Arra kell sarkallnia, hogy inkább másokra, mások szükségleteire, ne csak önmagunkra és a saját szükségleteinkre gondoljunk.

---

#### Ellen G. White idézetek

Jézus azt állította, hogy a nyomorultak megszabadításának munkája összhangban áll a szombatparancsolattal. Összhangban van Isten angyalainak munkájával, akik örökké fel- és leszállnak a menny és a föld között, hogy a szenvedő emberiségen segítsenek. A Megváltó kijelentette: „Az én Atyám mind ez ideig munkálkodik, én is munkálkodom.” (Jn 5:17) Minden nap Istené, amikor véghez lehet vinni terveit az emberiségért. (…)

Megtiltaná Isten a napnak, hogy a feladatát elvégezze szombaton, megakadályozná langyos sugarait abban, hogy a földet melegítsék, és növényeit táplálják? Nyugodnia kell a világok rendszerének is azon a szent napon? (…)

A természet folyásának változatlanul haladnia kell. Az Úr nem állíthatja meg a kezét a pillanat kedvéért, különben az ember elerőtlenedne és meghalna. Az embernek is van elvégezni való munkája ezen a napon. Az életszükségleteket ki kell elégíteni, a beteget kezelni kell, a szűkölködőt el kell látni. Nem fogják bűntelennek tartani, aki megtagadja, hogy könnyítsen a szenvedőn szombatnapon. Isten szent pihenőnapja az emberért rendeltetett, az irgalmasság cselekedetei tökéletes összhangban vannak ezzel a szándékkal. Ő nem kívánja, hogy teremtményei akár csak egy órát is szenvedjenek olyan fájdalom miatt, amit szombaton vagy bármely más napon enyhíteni lehet. – Jézus élete, 206–207. o.

A negyedik parancsolat szerint a szombatot pihenésre és istentiszteletre szenteljük. Minden világi foglalkozást abbahagyunk, azonban az irgalmasság és a jótékonyság cselekedetei megegyeznek Isten szándékával. A jó tetteket nem korlátozza sem idő, sem hely. A szenvedések enyhítése, a bánkódók vigasztalása szeretetből fakadó cselekedet, szolgálat, amely megdicsőíti az Úr szent napját. (…)

A szenvedések enyhítését Megváltónk az irgalmasság cselekedetének nyilvánította, ezért nem jelenti törvénye megrontását.

A szenvedőket sohasem szabad elhanyagolnunk. Jézus Krisztus a saját példájával mutatta meg, hogy a segítségnyújtás helyénvaló szombatnapon. – Az én életem ma, 231. o.

Ha Izrael hű marad megbízatásához, a föld minden népe részesül azokból az áldásokból, amelyeket ő kapott. De azok szíve, akikre Isten a megmentő igazság ismeretét bízta, érzéketlen volt a körülöttük levők szükségleteivel szemben. Mivel szem elől tévesztették a menny szándékát, úgy kezelték a pogányokat, mint akiket az Úr kizárt a kegyelméből. Elrejtették az igazság világosságát, és így sötétség uralkodott. A tudatlanság fátyla borult a népekre, és ők nem sokat tudtak Isten szeretetéről. Elburjánzott a tévelygés és a babona. – Próféták és királyok, 371. o.