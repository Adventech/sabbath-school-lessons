---
title:  A Szabadság Ünnepe
date:  30/08/2021
---

Ahogy azt korábban is láttuk, a szombat többre mutat csupán a teremtés napjainál. Amikor másodjára halljuk a Tízparancsolatot, Mózes áttekinti Izraelnek a pusztában eltöltött negyvenéves történetét. Ekkor a szombat megszentelését nem a teremtéssel, hanem az egyiptomi szolgaság kötelékeiből való szabadulással indokolja (5Móz 5:12-15).

Bár ma nem rabszolgaként élünk Egyiptomban, mindannyian a szolgái vagyunk valaminek, ami így vagy úgy, de szintén elnyomhat.

`A szolgaságnak milyen formáival szembesülünk ma? Olvassuk el 1Móz 4:7, Zsid 12:1 és 2Pt 2:19 verseit!`

A szombat annak is az ünnepe, hogy megszabadulhatunk minden kötöttségtől, ami minket fogva tart. Arra emlékezünk ekkor, hogy van szabadulás a bűntől, nem a saját erőnkből, hanem Isten hatalmából, hit által. Azt is az eszünkbe juttatja, hogy nem érdemeljük meg a szabadságot. Az egyiptomi kivonulás előestéjén az elsőszülött izraelita gyerekek az ajtófélfára kent bárányvér miatt menekültek meg (2Mózes 12. fejezete). Minket is a Bárány vére ment meg, részünk van a Krisztus Jézusban kapott szabadságban.

`Olvassuk el Róm 6:1-7 szakaszát! Mit mond itt Pál, ami kapcsolatba hozható a szombat ajándékával?`

5Móz 5:15 szóhasználata ismét arra emlékeztette a népet, hogy Isten tette és hatalma szabadította ki őket: „Emlékezz arra, hogy szolga voltál Egyiptomban, de erős kézzel és kinyújtott karral kihozott onnan téged Istened, az Úr” (RÚF). Keresztényként mennyivel inkább fel kellene ismernünk, hogy egyedül Krisztus tette és hatalma szabadít meg a bűntől?

Ez a parancsolat arra szólít, hogy nyugodjunk meg az üdvösségben, amit erős karjával Isten szerzett számunkra. Megszabadulunk az önmegigazítást célzó erőfeszítéseinktől, amikor arra emlékezünk, hogy Isten a Teremtő. Bízhatunk benne, hogy újjáteremt és megszabadít bennünket a bűn kötelékeiből, ha hagyjuk.

`Hogyan tapasztaltuk már a bűn rabságát? Hogyan tanulhatjuk meg igényelni az ígéreteket, amelyeket a rabságból való szabadulásról kaptunk Jézusban?`

---

#### Ellen G. White idézetek

A zsidókra vonatkozó rendelkezések közül egyik sem különböztette meg őket olyan tökéletesen a környező népektől, mint a szombat. Isten terve szerint a szombat megtartása az Őt imádók megjelölése lesz. Elkülönülésük jele a bálványimádástól, és jele az igaz Istennel való kapcsolatuknak is… Amikor az Úr a parancsot adta Izraelnek: „Megemlékezzél a szombatnapról, hogy megszenteljed azt” (2Móz 20:8), ezt is hozzátette: „Szent emberek legyetek énelőttem.” (2Móz 22:31) Csakis így különböztethette meg a szombat Izraelt, mint az Isten imádóit. – Jézus élete, 283. o.

A mennyben zajló csata után Sátán és követői kivettettek a mennyből. Nekünk, embereknek ennek a bukott ellenségnek a kísértéseivel kell szembesülnünk. Ha Krisztus hatalma nem tart meg bennünket, Sátán minden bizonnyal ugyanolyan álnokságokkal fog tévelygésre vezetni, mint ahogy az egész világot elcsábította. Egyedüli biztonságunk, ha nem emberi erőben, nem ember karjában, hanem Isten karjában bízunk. A mennyei természet részeseit Sátán nem tudja elcsábítani. (…)

Minden ember próbára lesz téve… Isten tulajdonai vagyunk. Jézus Krisztusra mint példaképünkre kell tekintenünk, és meg kell látnunk, hogy milyeneknek kell lennünk. Minden lélek nevelje magát arra, hogy ne emberekre nézzen, hanem Jézusra, mert Ő a mi hitünk szerzője és bevégzője. – The Upward Look, 149. o.

A megszentelődés azt jelenti, hogy a mennyei természet részeseivé válunk, Jézus lelkületével és gondolatával rendelkezünk, és folyamatosan tanulunk Krisztus iskolájában… Ezt a változást azonban egyikünk sem képes saját erejéből megvalósítani. A Szentlélek, a Jézus által küldött Vigasztaló változtathatja meg a jellemet Krisztus képmására, és amint ez megvalósul, visszatükrözzük az Úr dicsőségét. Ezáltal a Megváltót szemlélő ember jelleme olyannyira hasonlóvá válik az Ő jelleméhez, hogy aki rátekint, mintegy tükörben látja Jézus jellemét. Szinte észrevétlenül változunk át napról napra, távolodunk el saját utainktól és vágyainktól, miközben egyre közelebb kerülünk Krisztus útjához és akaratához, valamint az Ő jellemének szépségéhez. – Reflecting Christ, 20. o.