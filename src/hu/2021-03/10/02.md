---
title:  A Szombat és a teremtés
date:  29/08/2021
---

Az egész Tízparancsolatból egyedül a negyedik kezdődik a „Megemlékezzél” igével. Nem úgy szól, hogy „Megemlékezzél arról, hogy ne lopj”, avagy „Megemlékezzél arról, hogy ne kívánd…” Csak azt olvassuk, hogy „Megemlékezzél a szombatnapról…”

Felidézendő történelemre, a múltban történtekre utal az „emlékezés” gondolata. Amikor visszatekintünk, a múlt felé fordulunk. A „Megemlékezzél a szombatnapról, hogy megszenteljed azt” felhívás közvetlenül visszavezet a teremtés hetéhez.

`Olvassuk el 1Móz 1:26-27 és 9:6 verseit! Ezek szerint mennyire különleges az ember? Mennyiben különbözünk Isten többi földi teremtményétől? Miért olyan fontos tisztán látni ezt a megkülönböztetést?`

A teremtésre emlékezve arra gondolunk, hogy Isten a saját képére alkotott meg bennünket, és ez másra nem vonatkozik a teremtéstörténetben. Egyértelmű, hogy emberként alapvetően különbözünk a bolygó minden más élőlényétől, bármennyire egyezik is a DNS-ünk egyes állatfajokéval. A közkeletű hiedelemmel ellentétben nem csupán fejlettebb majmok vagy egy ősi főemlős evolválódott változatai vagyunk. Emberként az Úr képét hordozzuk magunkban, egyediek vagyunk az egész teremtett világban.

`Hogyan emlékeztet a teremtés története a teremtett világgal való kapcsolatunkra (1Móz 2:15, 19)?`

A természet világa iránti kötelességeinkre is emlékeztet, ha felismerjük, hogy Isten hozta létre a világunkat, ami fölött uralkodnunk kell. Az uralom nem egyenértékű a kizsákmányolással. Isten helytartóiként kell a hatalmunkat gyakorolni! Úgy kell viszonyulnunk a természethez, ahogy azt Ő tenné!

A bűn valóban elcsúfított és összezavart mindent, de a föld továbbra is Isten teremtése, nincs jogunk kizsákmányolni, főként más emberek kárára nem – ahogy az általában lenni szokott!

`A szombat arra emlékeztet, hogy Isten a Teremtő. Emellett hogyan segíthet ez a nap környezettudatosabban is élni?`

---

#### Ellen G. White idézetek

A szombat a természet felé tereli a gondolatainkat, és összeköttetésbe állít a Teremtővel. Ma is hallhatjuk a madarak énekében, a fák susogásában, a tenger zenéjében az Ő hangját, aki Ádámmal beszélgetett hűvös alkonyatkor az Édenben. Miközben hatalmát szemléljük a természetben, vigaszt találunk, mert ugyanaz az ige, amely mindent teremtett, életet szól a léleknek is. Ő, „aki szólt: sötétségből világosság ragyogjon, Ő gyújtott világosságot a mi szívünkben az Isten dicsősége ismeretének a Jézus Krisztus arcán való világoltatása végett” (2Kor 4:6). – Jézus élete, 281. o.

Isten az embert a saját képmására teremtette. Ebben nincs semmi titokzatos. Alaptalan az a feltevés, hogy az ember lassú, fokozatos fejlődéssel alakult ki az alsóbbrendű állat- vagy növényvilágból. Ez a tanítás a Teremtő csodálatos munkáját az ember szűk, földi fogalmaihoz alacsonyítja le. Az ember olyan eltökélten tagadja Istent mint a világegyetem korlátlan urát, hogy lefokozza saját magát, és megfosztja eredetének méltóságától. Aki a magasba helyezte a csillagvilágokat, és nagy hozzáértéssel színezte ki a mező virágait, aki betöltötte a földet és az eget hatalmának csodáival, amikor dicsőséges művének megkoronázása elkövetkezett – hogy a gyönyörű föld uraként valakit a középpontba helyezzen –, olyan lényt teremtett, aki méltó a neki életet adó kézhez. Az emberiség családfája, ahogy azt az ihletett Ige megadja, nem valami fejlődő csírákig, puhatestű állatokig és négylábúakig követi vissza nyomon az eredetét, hanem a hatalmas Teremtőig. Ádám a földből formálva is „Isten fia” volt.

Az Úr az embert – mint képviselőjét – az alacsonyabb rendű lények fölé helyezte. Ezek a lények nem tudják megérteni, sem elismerni korlátlan uralmát, de Isten úgy alkotta őket, hogy képesek legyenek szeretni és szolgálni az embert. A zsoltáros így beszél: „Úrrá tetted őt kezeid munkáin, mindent lábai alá vetettél… a mezőnek vadait is; az ég madarait és… mindent, ami a tenger ösvényein jár.” (Zsolt 8:7–9) – Pátriárkák és próféták, 44–45. o.

Ádám megteremtésekor uralmat kapott a föld felett, de mivel engedett a kísértésnek, Sátán hatalma alá került. „Mert akit valaki legyőzött, az annak szolgájává lett.” (2Pt 2:19) Amikor az ember Sátán foglya lett, az uralom, amely az övé volt, legyőzőjének kezébe került át. Így lett az ördög „e világ istene” (2Kor 4:4). Kisajátította azt az uralmat, amelyet eredetileg Ádám kapott. De Krisztus, aki áldozatával megfizette a bűn büntetését, nemcsak megváltja az embert, hanem vissza is adja neki eljátszott uralmát. Mindent, amit az első Ádám elvesztett, helyreállít a második. – Pátriárkák és próféták, 67. o.