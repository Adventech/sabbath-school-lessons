---
title:  A Nagy Küzdelem Személyes Vetülete
date:  05/08/2021
---

József az elvi döntése miatt szenvedett, ahogy azt a történetet olvasva megtudjuk (1Móz 39:11-20). Börtönbe vetették. Mint Potifár tulajdonát, ott helyben megölhették volna, kérdés nélkül. Egyértelmű, hogy Potifár nem hitt a feleségének, viszont tennie kellett valamit a hírneve védelmében. A Szentírás a rettenetes körülmények dacára is azt mondja, hogy „az Úr Józseffel volt” (1Móz 39:21, RÚF).

Nem igazságos az élet a földön. A jó nem mindig kap jutalmat és a rossz sem bűnhődik meg azonnal minden esetben. Mégis van egy jó hír: József nyugalmat talált a börtönben, mert Isten vele volt, pedig kesereghetett is volna a helyzete igazságtalanságán vagy elfordulhatott volna az Úrtól.

`Mit tett József, míg a börtönben volt? Hogyan viszonyult a környezetében levőkhöz? Olvassuk el 1Móz 39:21–40:22 szakaszát!`

József az adott helyzetéből indult ki, nem várt az ideális körülményekre. Kapcsolatokat épített, segített másoknak, pedig a börtönviszonyok távolról sem lehettek ideálisak. Segítséget is mert kérni, vállalta, hogy sebezhetővé teszi magát. A pohárnokhoz fordult, akinek megfejtette az álmát.

`Pál szélesebb képet ad a kapcsolatokról Ef 6:1-13 részében. Mire mutat rá?`

Emberi viszonyaink az Isten és Sátán között zajló, korokon átívelő nagy küzdelem miniatűr tükörképei. Ez azt jelenti, hogy nincsenek tökéletes kapcsolatok. Van bizonyos fejlődési dinamikájuk, az ördög pedig arra akarja használni ezeket – főként a hozzánk legközelebb állók esetében –, hogy ártson nekünk és hátráltassa Isten ránk vonatkozó tervét. Hálásak lehetünk, hogy nem kell egyedül megvívnunk ezeket a csatákat! Isten Igéje felvázolja emberi kapcsolataink elveit, és a bölcsességre vonatkozó ígéret (Jak 1:5) ezekre is kiterjed. Az Úr bátorít: amikor a kapcsolataink túlságosan bonyolultakká válnak, velünk is ott lesz, ahogy Józseffel volt.

`Gondoljunk Isten ígéretére Jak 1:5 versében, majd imádkozzunk, hogy kapjunk bölcsességet a kapcsolatainkhoz! Hogyan lehetünk ezen a téren is nyitottak a Szentlélek indítására?`

---

#### Ellen G. White idézetek

József egyike volt a keveseknek, akik helytálltak e kísértésben. Bebizonyította, hogy csakis Isten dicsősége fontos számára, bebizonyította, hogy Isten akaratát becsüli a legtöbbre. Magával vitte hitét, bárhová ment, bármilyen körülmények közé került, akár bebörtönözték, akár a trón mellé állították. Az igazi vallásosságnak mindent átható ereje van, befolyással van mindarra, amit az ember tesz. Nem kell félrevonulnotok a világtól, hogy keresztények lehessetek, hanem belevihetitek vallásotok megszentelő erejét mindenbe, amiről szóltok, amit tesztek. Akkor tudtok eleget tenni az elhívásotokkal járó kötelességeknek, ha a mennyeiekre figyeltek. Ezzel megtöritek a varázst, amely meggondolatlan kapcsolataitok miatt uralkodik rajtatok. – Bizonyságtételek, V. köt., 124. o.

Ebben a viharos világban, ahol az erkölcsi sötétség diadalmaskodik az igazság és erény felett, a keresztény számára az élet soha el nem csituló harc lesz. A keresztény ráébred, hogy soha nem veheti le a fegyverzetét, mert olyan erőkkel kell viaskodnia, amelyek soha nem fáradnak el, olyan ellenséggel, aki sosem alszik. Észrevesszük majd, hogy számtalan kísértés ostromol bennünket, ezért Krisztusban kell erőt találnunk, hogy legyőzzük ezeket, mert ha nem, ők győznek le minket, akkor pedig elveszítjük örök életünket. Nagyméretű és komoly munka vár ránk, és milyen riasztó lesz a veszteségünk, ha most vereséget szenvedünk. – Bizonyságtételek, III. köt., 453. o.

Sokan nem értik meg, hogy ádáz küzdelem zajlik Krisztus és Sátán között az emberek lelkéért. Nem tudatosul bennük, hogy ha Immánuel fejedelem vérrel áztatott zászlaja alá szeretnének állni, akkor ki kell venniük a részüket az Ő harcaiból, és erőteljesen kellene küzdeniük a sötétség hatalmasságai ellen.

Pál erre a küzdelemre gondolva tanácsolta ezt az efézusiaknak: „Öltözzétek föl az Isten minden fegyverét, hogy megállhassatok az ördögnek minden ravaszságával szemben. Mert nem vér és test ellen van nékünk tusakodásunk, hanem a fejedelemségek ellen, a hatalmasságok ellen, ez élet sötétségének világbírói ellen, a gonoszság lelkei ellen, melyek a magasságban vannak.” (Ef 6:11–12)

Az örök életet állandó küzdelem és nézeteltérés közepette lehet elnyerni. Folyton a hit igaz harcát kell vívnunk. Krisztus katonájaként mindenkinek nehéz munkát kell végeznie, ami szinte teljesen kimeríti az erőforrásait… A győzelem nem szerezhető meg pompás ceremóniák által, hanem csakis a menny Urának engedelmeskedve. Aki bízik az Úrban, az sosem fogja megismerni a kudarcot, a veszteséget. Az Isten iránti engedelmesség szabadít ki a bűn, az emberi szenvedélyek és indítékok fogságából. Így az ember legyőzheti önmagát, a hajlamait, a hatalmasságok erejét, a „sötétség világbíróit” és a „gonoszság lelkeit, melyek a magasságban vannak”. – In Heavenly Places, 259. o.