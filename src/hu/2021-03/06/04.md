---
title:  Helyes Önértékelés
date:  03/08/2021
---

Ha József egy kicsit is reménykedett abban, hogy elszökhet és valahogy hazatalál, a vágya azonnal szertefoszlott, amint Egyiptomba ért, ahol eladták. Egy előkelő házba került. 1Móz 39:1 versében az áll, hogy „egy egyiptomi ember: Potifár, a fáraó főembere, a testőrök parancsnoka” vásárolta meg „az izmaelitáktól” (RÚF). A fiatalember hirtelen egy furcsa, új kultúrába és nyelvi közegbe került. A családunknak és a velünk szoros kapcsolatban lévőknek óriási a szerepe az önértékelésünk kialakulásában. József abban a tudatban nőtt fel, hogy különleges: a legkedvesebb feleség elsőszülött fia (1Móz 29:18). Vitathatatlanul ő volt az édesapja kedvence, egyedül ő kapott gyönyörű, tarka kabátot (1Móz 37:3-4). Mégis mi lett most belőle? Rabszolga, akit az emberek kényük-kedvük szerint adhattak, vehettek. Figyeljük meg, milyen gyorsan megváltozott a helyzete! Hirtelen mintha ellene fordult volna az élet. Józsefnek is meg kellett tanulnia azt a leckét, amit mindannyiunknak. Ha másoktól várjuk, hogy megmondják nekünk, mennyit érünk, igen rázós utunk lesz, szörnyen összezavarodunk, mert nem mindenki fogja értékelni azt, akik és amilyenek vagyunk. Abban kell megtalálnunk önmagunk értékét, amit Isten gondol rólunk, ahogy Ő lát bennünket, nem pedig abban, hogy éppen milyen szerepet töltünk be.

`Hogyan lát bennünket Isten (Ézs 43:1; Mal 3:17; Jn 1:2; 15:15; Róm 8:14; 1Jn 3:1-2)?`

Isten kegyelemmel színezett szemüvegen keresztül tekint ránk. Olyan lehetőséget, szépséget és tehetséget lát, amit el sem tudunk képzelni. Elvégre kész volt értünk meghalni, hogy azzá válhassunk, aminek teremtett bennünket. A kereszt rámutat bűnös állapotunkra, ugyanakkor arra is, hogy Ő milyen nagy árat fizetett értünk, mert annyira értékesnek és drágának tart bennünket. Függetlenül attól, hogy mások mit gondolnak rólunk, vagy akár mi mit gondolunk saját magunkról, Isten szeret bennünket, meg akar váltani nemcsak a bűneink hatalmától, hanem az azok okozta örök haláltól is.

A nagy kérdés tehát mindig ugyanaz: hogyan válaszolunk Isten szeretetére, ami Jézus Krisztusban mutatkozik meg?

`Sokan mondják, hogy szeressük magunkat úgy, ahogy vagyunk, kritika nélkül fogadjuk el önmagunkat. Miért önbecsapás ez valójában? Miért olyan fontos, hogy az értékünk mástól, nem önmagunkból ered, hanem attól, aki megalkotott és valóban tudja, mire vagyunk képesek?`

---

#### Ellen G. White idézetek

A rabbik értették, hogy Krisztus a vámszedőkre és bűnösökre vonatkoztatja példázatát. A példázatnak azonban tágabb értelme is van. Az elveszett juhval Jézus nemcsak egyes bűnösöket ábrázol, hanem az Istentől elszakadt, bűntől megrontott egyetlen világot is. E világ csak egy atom abban a roppant mindenségben, amelyet Isten kormányoz. Mégis ez a kis bukott világ – az egyetlen elveszett juh – drágább a szemében, mint a kilencvenkilenc, ami nem tévelyedett el a nyájtól. Krisztus, a menny szeretett Parancsnoka lehajolt a magasságból, félretette Atyjánál élvezett dicsőségét, hogy megmentse az egyedül elveszett világot. Ezért hagyta el a magasságot, a bűntelen világokat, a kilencvenkilencet, akik szerették, és jött el erre a földre, ahol „megsebesíttetett bűneinkért”, és „megrontatott a mi vétkeinkért” (Ésa 53:5). Isten odaáldozta önmagát Fiában azért az örömért, amelyet az elveszett juh megtalálása nyújt.

„Lássátok, milyen nagy szeretetet adott nékünk az Atya, hogy az Isten fiainak neveztetünk!” – Krisztus példázatai, 190–191. o.

Krisztusnak, a megfeszítettnek kellene gondolkodásunk középpontjában tartózkodnia, ennek kellene feléleszteni lelkünkben a legmélyebb érzéseket. Jézus valódi követői nagyra becsülik a csodálatos megváltást, melyet Ő vívott ki számukra; és bárhová vezeti is őket, követni fogják. Bármilyen terhet hárít is rájuk, előjognak tartják, ha hordozhatják. Csakis a kereszt által tudjuk felbecsülni az emberek üdvösségének értékét. Olyan becsesek az emberek, akikért Krisztus az életét adta, hogy az Úr nem tartotta túlzottnak a végtelen árat az ember megváltásáért. Átengedte Fiát, hogy meghaljon az üdvösségünkért. Micsoda bölcsesség, könyörület és tökéletes szeretet nyilvánul itt meg! Csakis úgy tudjuk felbecsülni az ember értékét, ha a Kálváriára megyünk Jézus keresztjének titka által. – Bizonyságtételek, II. köt., 634. o.

Isten mindenkor kész segíteni a szükség idején. Ismeri szívünk legrejtettebb gondolatait, sőt, még lelkünk szándékait és terveit is. Ha nehézségek közé kerülünk, Ő már azelőtt intézkedik a szabadulásunkról, mielőtt beszélnénk neki a bajról. Sosem hagyja figyelmen kívül a gondjainkat. Mindig tudja, hogy mi a legjobb és legszükségesebb gyermekei számára, és azon az úton vezet, amelyet mi is választottuk volna, ha úgy ismernénk a szívünket és a szükségleteinket, ahogy Isten ismeri azokat. A korlátolt ember azonban nem ismeri önmagát, és nem érti meg saját gyengeségeit… Az Úr sokkal jobban ismer, mint mi magunkat, és tudja, hogy kell vezetnie bennünket. – Our High Calling, 316. o.