---
title:  Nyugalom családi körben
date:  31/07/2021
---

### E heti tanulmányunk
1Mózes 34; 39; 5Mózes 4:29; Efezus 6:1-13; Zsidók 11:17-22; 1János 3:1-2

> <p></p>
> „Ti tehát, szeretteim, mivel előre tudjátok ezt, vigyázzatok, hogy az elvetemültek tévelygései el ne sodorjanak, és saját biztos meggyőződéseiteket el ne veszítsétek. Inkább növekedjetek a kegyelemben és a mi Urunk, üdvözítő Jézus Krisztusunk ismeretében. Övé a dicsőség most és az örökkévalóságban” (2Pt 3:17-18, RÚF).

A fiatalember a horizontot kémlelte, majd végre megpillantotta a testvéreit. Már napok óta kereste őket. A komor arcú csoport felé közeledve integetett és kiabált nekik, de távolról sem lett meleg fogadtatásban része. A saját testvérei tulajdonképpen meg akarták ölni. Talán nem is volna mit elmesélni, ha nincs ott Ruben. Ő azonban meggyőzte a többieket, hogy csak lássák el az öccsük baját, aztán hajítsák egy kiszáradt kútba. Később Júda azzal a nagy tervvel hozakodott elő, hogy adják el a fiút az arra haladó rabszolgakereskedőknek. Így megszabadulnak tőle, ráadásul még egy kis pénzhez is jutnak.

Milyen rosszul működő család!

Sok mindent megválaszthatunk az életünkben, de a családunkat nem. Senki nem tökéletes, egyikünknek sincs tökéletes családja, sem tökéletes családi kapcsolatai. Némelyek élvezhetik annak az áldását, hogy a szüleik, testvéreik és egyéb családtagjaik tükrözik Isten szeretetét, de sokaknak a helyzete kevésbé idilli. A családi kapcsolatok gyakran bonyolultak és fájdalmasak, nyugtalanítanak, megsebeznek bennünket, és olyan érzelmi terhet rónak ránk, amelyeket aztán másokon vezetünk le. Hogyan találhatunk nyugalmat Istenben életünknek ezen a terén? A héten József és a családja történetéhez lapozunk, hogy megfigyeljük, hogyan akar Isten gyógyulást és érzelmi megnyugvást adni a rosszul működő családi kapcsolatok ellenére is.

---

#### Ellen G. White idézetek

Az ember már nem az, ami lehetne, és amit Isten akart, hogy legyen. Sátán emberiség fölötti erős hatalma alantas szinten tartja őt; ez mégsem elkerülhetetlen, máskülönben Énok nem válhatott volna olyan emelkedetté és nemessé, hogy az Úrral járjon. Az ember élete folyamán nem szükségszerű, hogy megtorpanjon a szellemi és lelki növekedésben. Mégis sokak gondolatai annyira magukkal és önző érdekeikkel vannak lekötve, hogy nem hagynak helyet a magasabb és nemesebb gondolatoknak… Kevesen értik meg, hogy folyamatos munka vár rájuk kifejleszteni magukban a türelmet, együttérzést, szeretetet, lelkiismeretességet, hűséget: az olyan jellemvonásokat, melyek elengedhetetlenek a felelős tisztségek betöltőinél. (…)

Az ember nem szeretheti Istent mindenek fölött és embertársát, mint magát, ha hideg, mint a jéghegy. Nemcsak a Mindenhatótól lopják el a neki járó szeretetet, hanem a felebarátaiktól is. A szeretet olyan mennyei növény, aminek ápolásra és táplálásra van szüksége. A szeretetteljes szív őszinte, nyájas szava boldog családi kört teremt, és felemelően hat a környezetére. – Bizonyságtételek, IV. köt., 547–548. o.

Ha Isten igazsága szívben lakó vezérelv, olyanná lesz, mint a zubogó forrás. Megpróbálhatják eltorlaszolni, elfojtani, de akkor máshol bukkan majd elő – él, és lehetetlen elnyomni. A szívben lakó igazság az élet kútfeje. Felfrissíti a megfáradt elmét, és megzabolázza a gonosz gondolatokat és érzelmeket.

Hát nem elég baj történik körülöttünk ahhoz, hogy felismerjük a ránk leselkedő veszélyt? Emberi roncsokat látunk mindenfelé. Elhagyott családi oltárokat, szétdúlt családokat. Az igaz elvek érthetetlen felrúgását látjuk, és az erkölcsi színvonal süllyedését. A bűnök egyre sokasodnak. Ez hozta a földre Isten büntetését az özönvíz idején és Szodoma pusztulásakor is. Közeledünk a véghez. Az Úr régóta tűri már az emberek romlottságát, a büntetés azonban biztos. Akik a világ világosságának tartják magukat, vessenek el minden gonoszságot maguktól! – Bizonyságtételek, V. köt., 600–601. o.

Amely otthonban a családtagok tisztelettudóak és előzékenyek, ott a jó befolyása kerekedik felül. Más családok is felfigyelnek ezen otthonok eredményességére, és a példájukat követve a maguk során ők is óvakodnak a sátáni befolyásoktól. Isten angyalai gyakran felkeresik azt az otthont, ahol az Atya akaratát cselekszik, és ahol a mennyei kegyelem ereje által az otthon a megfáradt és elcsüggedt vándorok felüdülését szolgálja. Ott az ént éber figyelemmel tartják féken, és helyes szokások alakulnak ki. Ott mindig elismerik mások jogait. A szeretet által munkálkodó és lelket megtisztító hit kormányozza az egész családot. Az ilyen otthon szent befolyása alatt az Isten Igéjében bemutatott testvériség elvét ismerik el és fogadják el. – Sons and Daughters of God, 258. o.