---
title:  Új Irányt Választani
date:  02/08/2021
---

József fájdalmat, kapcsolati bonyodalmakat és szorongást hordozva haladt Egyiptom felé, ahol később eladták rabszolgának. Nem volt pihentető az útja, a könnyeivel küszködött.

„Időközben József a kereskedőkkel útban volt Egyiptom felé. Ahogy a karaván délre – Kánaán határai felé – haladt, a fiú meglátta a távolban a dombokat, amelyek között atyja sátrai álltak. A magányos, fájó szívű fiú szerető atyjára gondolva keservesen sírt. Újra felrémlett előtte a dótháni jelenet. Látta dühös testvéreit és magán érezte vad pillantásaikat. Fülében csengtek a kétségbeesett könyörgésére adott gúnyos, sértő szavaik. Remegő szívvel gondolt a jövőre. Hogy megváltoztak körülményei! A szeretettel dédelgetett fiúból megvetett, tehetetlen rabszolga lett. Mi lesz a sorsa egyedül, társtalanul az idegen országban, ahová tart? József egy ideig teljesen átadta magát a fájdalomnak és rémületnek…

Azután gondolatai atyja Istene felé fordultak. Gyermekkorában megtanították arra, hogy szeresse és félje Istent. Atyja sátrában gyakran hallgatta annak a látomásnak történetét, amelyet az otthonából száműzöttként és szökevényként menekülő Jákób látott… Most ezek a drága leckék felelevenedtek lelkében. József hitte, hogy atyái Istene az ő Istene is. Akkor és ott teljesen átadta magát az Úrnak, és azért imádkozott, hogy Izrael Megtartója legyen vele száműzetése földjén” (Ellen G. White: Pátriárkák és próféták. Budapest, 1993, Advent Kiadó, 172-173. o.). Egyes kultúrák a közösség szerepét az egyén fölé helyezik, míg mások arra hajlanak, hogy az egyént állítsák a közösség elé. E kettő között egyensúlyt találhatunk a Szentírásban, ami egyértelműen felszólít az Isten iránti személyes, illetve közösségi elköteleződésre is. József úgy kezdett nyugalomra találni a kapcsolataiban, hogy elhatározta: az Urat fogja követni.

`Mit tanítanak a következő versek a személyes elköteleződésről: 5Móz 4:29; Józs 24:15; 1Krón 16:11; Zsolt 14:2; Péld 8:10; Ézs 55:6?`

El kell határozzuk magunkban, hogy Istent fogjuk követni, így találunk nyugalomra! A hit és a lelkiség nem örökölhető, még akkor sem, ha a felmenőink hithősök voltak. Emlékezzünk arra, hogy Istennek nincsenek unokái, csak gyermekei!

`Miért olyan fontos, hogy mindennap, a nap minden pillanatában átadjuk magunkat Istennek? Mi történik, ha ezt nem tesszük meg?`

---

#### Ellen G. White idézetek

József hatalmas csapásként élte meg, hogy a testvérei eladták őt Egyiptomba, ellenben megértette, hogy feltétlenül bíznia kell Istenben úgy, ahogy talán sohasem tette, míg édesapja oltalmát élvezte. (…)

Az isteni gondviselés úgy rendelkezett, hogy ez a tapasztalat is áldást jelentsen számára. Néhány óra alatt megtanulta azt, amit éveken keresztül nem volt képes elsajátítani. Erős és kedves édesapja részrehajló szeretetével és engedékenységével csak rosszat tett. A testvérei ezért haragudtak meg Józsefre, és ezért követték el ezt a szörnyűséget, elszakítva őt az otthonától. Mindennek hatásai meglátszottak József jellemében is. Ezeket a hibákat most kellett kijavítani. – Conflict and Courage, 73. o.

Egyiptomban Józsefet eladták a testőrség parancsnokának, Potifárnak, akinél tíz éven keresztül szolgált, és ahol különleges kísértéseknek lett kitéve. Bálványimádó emberek között élt. A bálványimádás pedig királyi fényűzéssel társult, amit az akkori legfejlettebb civilizáció gazdagsága és kultúrája táplált. Mindezek mellett József megőrizte egyszerűségét és Isten iránti hűségét. Minden lépését kísértő szenvedélyek hívásai követték, ő azonban úgy tett, mint aki se nem lát, se nem hall. Nem hagyta, hogy gondolatai tiltott dolgokon időzzenek. Bár igyekezett az egyiptomiak jóindulatában járni, mégsem mondott le az elveiről. Ha ez megtörténhetett volna, akkor a kísértésekben alul marad, ő azonban nem akart szégyent hozni szülei vallására, sőt, egyáltalán nem próbálta titkolni, hogy Jehovát imádja. (…)

Potifár egyre jobban bízott Józsefben, míg végül házának felvigyázójává tette, ami azt jelentette, hogy a teljes ellenőrzése alá vetette minden vagyonát. – Conflict and Courage, 74. o.

Ezrek és ezrek ajkáról visszhangzik ma is ugyanez a lázadó panasz Isten ellen. Nem látják be, hogyha Ő megfosztana bennünket a választás szabadságától, akkor elrabolná tőlünk azt az előjogunkat, hogy értelmes lényekként éljünk, és pusztán gépies teremtményekké alacsonyítana bennünket. Az Úrnak nem az a szándéka, hogy az akaratunkon uralkodjon. Az Örökkévaló szabad erkölcsi lényeknek teremtett bennünket. Az összes többi világok lényeihez hasonlóan nekünk is alá kell vetnünk magunkat az engedelmesség próbájának. Sohasem kerülünk olyan helyzetbe, hogy a gonosznak való behódolásunk elkerülhetetlen legyen. Soha semmi olyan kísértés vagy próbatétel nem érhet bennünket, amelynek képtelenek lennénk ellenállni. Isten olyan bőségesen gondoskodott rólunk, és látott el bennünket mindazzal, amire szükségünk van, hogy egyáltalán nem kell vereséget szenvednünk a Sátánnal való küzdelmünkben. – Pátriárkák és próféták, 331. o.