---
title:  Kapcsolatépítés Isten Szerint
date:  04/08/2021
---

József egyiptomi története eleinte kedvezően alakult. A fiú Istenre bízta magát, aki megáldotta, így olyan tisztségbe emelkedett Potifár házában, amit korábban el sem képzelhetett volna.

`Istennek mely áldásait vehetjük észre József életében? Milyenek voltak József emberi kapcsolatai? Olvassuk el 1Móz 39:1-6 szakaszát!`

Úgy tűnik, hogy József nagyon jól kijött Potifárral, és a viszonya kedvezően alakult a ház személyzetével meg a földeken dolgozókkal is. Csakhogy már gyülekeztek a viharfelhők. Valaki a házban nyughatatlan volt.

`Milyen kapcsolati probléma leselkedett Józsefre? Ő hogyan kezelte a helyzetet? Olvassuk el 1Móz 39:7-10 részét!`

Józsefnek Potifár feleségével volt problémája. Persze ezt inkább úgy kellene fogalmazni, hogy Potifár feleségének volt gondja: „tárgyként” tekintett másokra, mint akiket manipulálhat és használhat. „Használni” akarta Józsefet. Józsefről azt olvassuk, hogy „szép termete és szép arca volt” (1Móz 39:6, RÚF). A Biblia ritkán említi az emberek fizikai jellemzőit, mert Isten szerint „nem az a fontos, amit lát az ember. Az ember azt nézi, ami a szeme előtt van, de az Úr azt nézi, ami a szívben van” (1Sám 16:7, RÚF). Ebben az esetben, miközben József tisztaságra és az Isten elvei iránti hűségre törekedett, a jó kiállása inkább hátrányos tényezőnek számított. Az erkölcstelen nő erősködésének ellenálló József tette inkább hátrányosnak tűnhetett. Ő azonban a bibliai elveket követte minden emberi kapcsolatában, mint ahogy Potifár felesége esetében is. A kapcsolatokra vonatkozó bibliai elvek nem ódivatúak, amint ezt alátámaszthatják mindazok (tulajdonképpen mindenki), akik már elszenvedték a bűn következményeit. A bibliai beszámoló kiemeli, hogy ez nem egyszeri kísértés volt. Potifár felesége újból és újból megkörnyékezte Józsefet (1Móz 39:10), aki megpróbálta elmagyarázni neki, mi vezeti a döntésében (1Móz 39:8-9), de mindhiába. József felismerte, hogy nem irányíthatja mások választásait, ő viszont elhatározta: Istent tisztelve fog élni, úgy szereti az embereket, úgy bánik velük. Megtanult az Úr jelenlétében élni, ez pedig segített neki ellenállni a kísértésnek.

`Mindig törekszünk a Biblia elveit alkalmazni, még akkor is, ha a másik nem „játszik szabályosan”? Milyen eredményt tapasztaltunk? Olvassuk el Mt 5:43-48 szakaszát! Miért fontos, hogy így éljünk?`

---

#### Ellen G. White idézetek

Milyen heves támadás érte József erkölcsi tisztaságát. A kísértés olyan befolyásból eredt, amely a legvalószínűbb volt, hogy félrevezeti. Mégis milyen készségesen és szilárdan ellenállt. Szenvedett az erényessége és feddhetetlensége miatt, mivel az, aki el akarta csábítani, megbosszulta erényességét, amelyet nem tudott megrontani. Befolyására börtönbe vetették őt, és ocsmány bűnnel vádolták meg. József itt azért szenvedett, mert nem akarta feladni a feddhetetlenségét. A hírnevét és érdekeit azonban Isten kezébe tette le. Bár egy ideig eltűrte a szenvedéseit, hogy előkészítsék egy fontos tisztség betöltésére, az Úr mégis féltve őrizte őt, hogy a gonosz vádoló által befeketített hírneve később felragyogjon a menny által legjobbnak látott időben. Az Atya még a börtönt is felemelkedésének útjává tette. Az erény idejében meghozza jutalmát. Az a pajzs, amely József szívét megvédte, Isten félelme volt, és ez arra indította, hogy hűséges legyen Urához, igazságos Gazdájához és igaz Istenéhez. – A megváltás története, 102. o.

Isten szava – befogadásának és követésének arányában – lesz hatással a tetteire, és érinti a jellem minden megnyilvánulását. Minden gondolatot megtisztít, minden vágyat szabályoz. Akik az Úr szavába vetik bizalmukat, bátran viselkednek, és erősek lesznek: fölemelkednek minden alantas dolog fölé, egy olyan légkörbe, amely minden szennytől mentes.

Ha az ember közösségben van Istennel, az életét makulátlanul tisztává teszi az a rendíthetetlen szándék, amely megőrizte Józsefet és Dánielt a pogány udvar romlottsága között. Jellemruhája hótisztaságú lesz. Életében Krisztus világossága ragyog fényesen. Változatlan dicsőségével jelenik meg fölötte a fényes Hajnalcsillag. – A nagy Orvos lábnyomán, 136. o.

Az Üdvözítő tanítása, hogy „ne álljatok ellen a gonosznak”, kemény beszéd volt a bosszúálló természetű zsidóknak. Morgolódtak is ­emiatt maguk között. Jézus Krisztus azonban még ennél is erősebb kijelentéseket tett: „Hallottátok, hogy megmondatott: Szeresd felebarátodat és gyűlöld ellenségedet. Én pedig azt mondom néktek: Szeressétek ellenségeiteket, áldjátok azokat, akik titeket átkoznak, jót tegyetek azokkal, akik titeket gyűlölnek, és imádkozzatok azokért, akik háborgatnak és kergetnek titeket. Hogy legyetek a ti mennyei Atyátoknak fiai.” (Mt 5:43–45) (…)

Azok Isten gyermekei, akik isteni természetének a részesei. Nem földi rang, születés, nemzetiség vagy vallásos előjog bizonyítja, hogy a mennyei család tagjai vagyunk, hanem az egész emberiséget magába foglaló szeretet. Még a bűnösök is, akik nem zárkóztak el teljesen az Úr Lelke elől, fogékonyak a szeretetre. Bár gyűlöletre gyűlölködéssel felelhetnek, a szeretetet mégis szeretettel viszonozzák. Egyedül az Atya lelkülete viszonozza szeretettel a gyűlöletet. Szeretettel kell legyünk a hálátlanok iránt, tegyünk jót azokkal, akiktől semmi viszonzást nem várunk. Ez a mennyei uralkodó pecsétje. A Magasságos gyermekei ezzel a biztos jellel igazolják küldetésüket. – Gondolatok a Hegyibeszédről, 73, 75. o.