---
title:  Boldogtalan Otthon
date:  01/08/2021
---

József jól tudta, hogy milyen az élet egy rosszul működő családban. Már a dédszüleivel, Ábrahámmal és Sárával kezdődött. Sára, aki meddő volt, meggyőzte a férjét, hogy menjen be Hágárhoz, a szolgálójához. A versengés azonnal elkezdődött, amint Hágár teherbe esett. Izmael és Izsák is továbbvitte a feszültséget a saját családjába, mivel ilyen légkörben nőttek fel. Izsák mindig Ézsaunak kedvezett, Jákób pedig egész életében az édesapja szeretetét és tiszteletét igyekezett elnyerni. A későbbiekben Jákóbot rászedték, ezért vett el két lányt is, testvéreket, akik nem jöttek jól ki egymással, és azon versengtek, melyikük tud több gyereket szülni a férjének. Még a szolgálóikat is bevonták a versenybe, akiktől Jákóbnak szintén lettek gyerekei.

`Olvassuk el a Mózes első könyve 34. fejezetében leírt esetet! Hogyan hatott mindez az egész családra, illetve a fiatal József érzelmeire és kapcsolataira is?`

Az anyák közötti rivalizálás egyértelműen átcsapott a gyerekekre is, akik úgy nőttek fel, hogy folyton készen álltak a harcra. József bátyjai még fiatalon lemészároltak minden férfit Sikhem városában. Ruben, a legidősebb pedig azzal akarta a korosodó apja fölötti hatalmát és a vele szembeni ellenállását mutatni, hogy lefeküdt Rákhel szolgálójával, Bilhával, aki Jákób több gyerekének az anyja is volt (1Móz 35:22). József másik bátyja, Júda prostituáltnak hitte megözvegyült menyét, aki aztán ikreket szült neki (Mózes első könyve 38. fejezete).

Jákób csak olajat öntött a tűzre azzal, hogy nyíltan kivételezett Józseffel, amikor drága, színes kabátot adott neki (1Móz 37:3). Ha van diszfunkcionális (rosszul működő) család, a pátriárka családja bizonyára az volt.

`Miért lehet, hogy Ábrahám, Izsák és Jákób is szerepel a hithősök listáján Zsid 11:17-22 szakaszában, noha zűrös családi kapcsolatokban éltek?`

Isten hithősei gyakran nem értek fel sem a saját, sem az Úr elvárásaihoz. Nem a zavaros családi kapcsolataik miatt említi őket A zsidókhoz írt levél 11. fejezete, hanem éppen azok ellenére! Többnyire nehéz úton tanulták meg a leckét a hitről, a szeretetről és az Istenben való bizalomról, miközben a családi problémákkal küszködtek.

`A mi családunk milyen gondokat örökölt? Hogyan segíthet kitörni ebből a mintából, legalábbis a jövőben, ha átadjuk magunkat az Úrnak?`

---

#### Ellen G. White idézetek

Jákob bűne, valamint az események sora, amelyekhez ez a bűn vezetett, rossz befolyást árasztott, és hatása keserű gyümölcsöt érlelt fiai jellemében és életében. Amikor a fiai felnőttek, súlyos hibák fejlődtek ki bennük. A családban megmutatkoztak a többnejűség következményei. Ez az iszonyú bűn kiszáríthatja a szeretet forrását, és hatására meg­lazulnak a legszentebb kötelékek. Az anyák féltékenysége megkeserítette a családi kapcsolatot. A gyerekek egymással versengve, irányítást nem tűrve nőttek fel, és az apa életét aggódás és fájdalom árnyékolta be. – Pátriárkák és próféták, 208. o.

József nem felejtette el édesapja tanításait, és félte az Urat. Inkább hallgatott az édesapjától kapott igaz tanácsokra, mint a testvérei szavára. Nagyra értékelte ezeket a tanácsokat, és teljes szívvel vágyott az Isten iránti engedelmességre. Megszomorította őt némely testvérének a viselkedése, és alázattal kérte őket, hogy járjanak az igaz úton, és hagyjanak fel gonosz tetteikkel. Ezzel azonban még inkább felbosszantotta őket. József annyira gyűlölte a bűnt, hogy nem nézhette el, ahogy testvérei a menny ellen vétkeznek. Édesapja elé tárta a dolgot, és remélte, hogy az atyai tekintély képes lesz a helyzet megoldására. A testvéreit viszont felháborította, hogy fény derült a bűneikre. Észre­vették, hogy apjuk nagyon szereti Józsefet, és irigykedni kezdtek rá. Irigységük aztán gyűlöletté, végül pedig gyilkos gondolatokká változott. – Spiritual Gifts, III. köt., 138. o.

Édesanyja halála után József egyre közelebb került az édesapjához, és az idős Jákob szíve is ehhez a gyermekéhez vonzódott. „Izrael pedig minden fiánál inkább szerette Józsefet.” (1Móz 37:3)

Csakhogy épp ez a kötődés lett a zavargások és a szomorúság okozója. Jákob nem tanúsított bölcsességet azzal, hogy különösen kedvelte Józsefet, mert ezzel felkeltette a testvérek féltékenységét… A drága ruha, amit szintén a bölcsesség hiányában ajándékozott Józsefnek, ahhoz a feltételezéshez vezetett a többi gyermekében, hogy atyjuk talán kész Rákhel fiának adni az elsőszülöttségi jogot. Gonoszságukat csak növelte, amikor József egy nap elmesélte nekik az álmát. (…)

A testvérei előtt álló fiatalember arca csak úgy ragyogott az ihletés Lelkétől, és ők nem tudták elrejteni csodálatukat. Mégsem tértek le gonosz útjaikról, sőt, meggyűlölték a bűneiket megfeddő tisztaságát. A Kaint uraló lelkület lobbant lángra a szívükben. – Conflict and Cou­rage, 72. o.

Azt az otthont, amit megszépít a szeretet, a rokonszenv és a gyöngédség, szívesen látogatják az angyalok, és ott megdicsőítik Isten nevét. A gyermek- és az ifjúkor éveiben a gondosan őrzött keresztény otthon befolyása a legbiztosabb védelem a világ romlottsága ellen. Az ilyen otthon légkörében a gyerekek megtanulják szeretni földi szüleiket, valamint mennyei Atyjukat. (…)

Minden keresztény család mutassa be a világ előtt a keresztény befolyás erejét és kiválóságát… A szülők ismerjék fel felelősségüket, és tartsák távol otthonuktól az erkölcsi romlottság minden foltját. – Boldog otthon, 19. o.