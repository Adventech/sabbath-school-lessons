---
title:  Üzemanyag Nélkül
date:  28/06/2021
---

Valóban gondot jelent, hogy a fizikai kimerültség miatt keveset alszunk és kifáradunk. Viszont még aggasztóbb, ha úgy érezzük, hogy kifogyunk az „érzelmi üzemanyagból” is. Az pedig nyilvánvaló, hogy teljesen elcsüggedünk, ha az érzelmi megpróbáltatásokhoz alváshiány is társul.

Báruk, Jeremiás írnoka is gyakran érezhetett így az utolsó, viharos jeruzsálemi évek során, mielőtt a babiloniak elpusztították a várost, majd káosz, szenvedés és pusztulás szakadt a lakosokra.

`Olvassuk el Jer 45:1-5 részét! Állapítsuk meg, milyen lehetett Báruk érzelmi állapota!`

El tudjuk képzelni, milyen érzés lenne, ha Isten kifejezetten hozzánk szólna? Báruk egyenesen az Úr trónterméből kapott üzenetet (Jer 45:2). A beszámoló szerint a júdeai Jójákim „negyedik esztendejében” történt, körülbelül Kr. e. 605-ben vagy 604-ben. Jer 45:3 verse remekül összefoglalja, hogy mit érez az ember, akinek „kifogyott az üzemanyaga”.

Annak alapján, amit erről az időszakról a Szentírásból tudunk, Báruk panaszkodása korántsem volt nyafogás. Jó oka volt a csüggedésre és az érzelmi kimerültségre. Sok rossz dolog történt, és még többre kellett számítani.

`Mit mondott Isten Báruk fájdalmára és panaszára? Olvassuk el Jer 45:4-5 verseit!`

Arra emlékeztet Isten válasza, amit Báruk tényleges bajára adott, hogy az Ő fájdalma sokkal nagyobb az írnokéénál. Ő építette Jeruzsálemet, aminek a lerombolása következett. Szőlőskertként ültette el Izraelt (Ézs 5:1-7), mégis ki kell húznia gyökerestül, száműzetésbe készült küldeni. Az Úr nem ezt kívánta népének, de az ellene való lázadásuk miatt ennek meg kellett történnie.

Ám Báruk alagútja végén már látszott a fény. Isten megtartja majd az életét – a pusztítás, a száműzetés és a veszteség közepette is.

`Olvassuk el ismét, amit Isten Báruknak mondott! Milyen általános üzenetet vonhatunk le abból a magunk számára? Azaz végső soron mit üzen itt nekünk az Úr, függetlenül az adott helyzetünktől?`

---

#### Ellen G. White idézetek

Krisztus szolgái ne hanyagolják el az egészségüket. Ne dolgozzanak a végkimerülésig, hogy ezáltal képtelenek legyenek a következő erőfeszítésekre. Nem szabad két nap munkáját egy napba zsúfolni. Végül majd kitűnik, hogy azok, akik gondosan és bölcsen dolgoztak, épp annyira előrehaladtak, mint azok, akik lelki és testi erejüket annyira igénybe vették, hogy nem maradt tartalékuk a szükség idejére.

Isten munkája az egész világra kiterjedt; tehetségünk és erőnk teljességét követeli tőlünk. Ezért fennáll a veszély, hogy munkásaink túlerőltetik magukat, látva az érett szántóföldeket; az Úr azonban nem kívánja ezt tőlük. Ha a munkások teljes igyekezettel munkálkodnak, elmondhatják: bár az aratnivaló sok, és a munkás kevés, de az Úr „tudja a mi formáltatásunkat, megemlékezik róla, hogy por vagyunk” (Zsolt 103:14). – Az evangélium szolgái, 244. o.

Az Úr háromféleképpen közli akaratát velünk, hogy irányítson bennünket, és alkalmassá tegyen arra, hogy mi is irányíthassunk másokat. Hogyan tudjuk megkülönböztetni hangját az idegen hangtól? Honnan tudjuk, hogy nem hamis pásztor szól hozzánk? Isten kijelenti nekünk akaratát Igéjében, a Szentírásban. Hangját gondviselése lépéseiben is felismerhetjük – és fel is fogjuk ismerni, ha nem szeparáljuk el a lelkünket tőle azáltal, hogy a saját akaratunk szerint járunk, ha nem megszenteletlen szívünk ösztönzéseire hallgatunk, míg az érzékeink annyira össze nem zavarodnak, hogy nem ismerjük fel többé az örökkévaló dolgokat, és az ellenség hangja annyira álcázott nem lesz előttünk, hogy Isten szavának fogadjuk el.

Az Úr szavát továbbá a Szentlélek felhívásai által is hallhatjuk, aki benyomásokat kelt szívünkben, amelyek beépülnek a jellemünkbe. Ha bármiben kételyeid vannak, legelőször fordulj a Szentíráshoz. Ha igazán megkezdted a hit életét élni, ha igazán átadtad magad az Úrnak, hogy teljesen az övé legyél, akkor Ő a kezébe vesz, hogy akarata szerint alakítson, és tisztességes edényt formáljon belőled. – Bizonyságtételek, V. köt., 512. o.

A lesújtottak, akikhez az emberek igazságtalanok, kiáltsanak az Úrhoz! Forduljanak el azoktól, akiknek olyan a szívük, mint az acél, és tárják fel kéréseiket az Alkotójuknak! Ő nem küld el senkit, aki töredelmes szívvel jön hozzá. Egyetlen őszinte ima sem vész kárba. A mennyei kórus himnuszán át Isten meghallja a leggyengébbek jaját is. Ha csendes szobánkban kiöntjük neki a szívünket, vagy az úton járva felfohászkodunk, szavunk eljut a világegyetem Urához. Lehet, hogy emberi fül nem hallja az imánkat, de nem vész bele a némaságba, és az élet zaja sem nyomja el. Semmi sem fojthatja el a lélek sóvárgását. Az utca lármáján és a tömegek kavargásán át feljut a menny trónusához. Istenhez szólunk, és Ő hallja az imánkat. – Krisztus példázatai, 174. o.