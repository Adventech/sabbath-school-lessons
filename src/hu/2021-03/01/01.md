---
title:  7/24 társadalom
date:  26/06/2021
---

### E heti tanulmányunk
1Mózes 2:1-3; 4:1-17; 2Mózes 20:11; 2Sámuel 7:12; Jeremiás 45:1-5; Márk 6:30-32

> <p></p>
> „Sóvárog, sőt eleped a lelkem az Úr udvarai után. Testem és lelkem ujjongva kiált az élő Istenhez” (Zsolt 84:3, RÚF).

Tik-tak, tik-tak, tik-tak, ketyegett az óra egyenletesen és irgalmatlanul. Már csak két óra volt szombatkezdésig. Mary nagyot sóhajtott, amikor körbenézett kis lakásában. A nappaliban a gyerekek játékai még szerteszét hevertek, a konyhában kész felfordulás volt, Sarah, a legkisebb lány lázasan feküdt az ágyban, ő pedig megígérte, hogy másnap köszönteni fogja az embereket a gyülekezetben, tehát harminc perccel a megszokott idő előtt kell elindulniuk otthonról. Vágyakozva gondolta magában, hogy bárcsak nyugalmat találhatnék holnap!

Mary férje, Josh ugyanakkor épp sorban állt egy boltban a város túlsó felén, a heti bevásárlást intézte. Már megint nagy tömeg volt, hosszú sor állt a kasszáknál. Mintha mindenki ugyanakkor ment volna vásárolni. Pihennem kell, nem folytathatom ezt így megállás nélkül, sóhajtott magában Josh. Többnek kell lennie az életben ennél!

Az életünket a csúcsforgalom, a munkaidő, az orvosi időpontok, a konferenciahívások, a bevásárlás és az iskolarendszer uralja. Állandó világi kötelességeink dobpergése azzal fenyeget, hogy elvész, ami igazán fontos, akár tömegközeledéssel járunk, akár robogóval, akár egy kisbusszal fuvarozzuk a családunkat.

Hogyan találhatnánk nyugalmat a sok sürgés-forgás közepette?

---

#### Ellen G. White idézetek

A menny kiemelt érdeklődést tanúsít kicsiny világunk iránt… Mi mégis a városok zsibongását keressük, és a zsúfolt utcák embertömegében elvegyülve járjuk a tereket és az utakat. Az emberek naphosszat úgy viselkednek, mintha az üzlet, a sport és az élvezetek hajhászása jelentene mindent az életben, mintha ez a világ lenne értelmünk és érdeklődésünk középpontja. Ó, milyen kevesen csodálják a láthatatlan hatalmat!

Az egész mennyet foglalkoztatja az emberek sorsa, akik azonban minden mással elfoglalják magukat, miközben nem törődnek a lát­hatatlanokkal… A mennyei bölcsesség néha fellebbenti a láthatatlan világot eltakaró leplet, hogy az elménk abbahagyhassa az emberi rohanást, és felfoghassa, hogy láthatatlan tanúk figyelik minden cselekedetünket és szavunkat, miközben csak magunkra gondolunk. – Sons and Daughters of God, 37. o.

„Kívánkozik, sőt, emésztődik lelkem az Úrnak tornácai után; szívem és testem ujjongnak az élő Isten felé.” (Zsolt 84:3)

Ha Isten gyermekei elfordítják tekintetüket a világi dolgokról, és a mennyre, valamint a mennyei dolgokra néznek, akkor különleges néppé lesznek, mivel látják az Úr kegyelmét, jóságát és emberek iránti irgalmát. Ez a szeretet a viszonzásukra vár, ezért azt fogja igazolni a körülöttük élők számára az életük, hogy Isten Lelke vezeti őket, és hogy nem a földieket, hanem a mennyei dolgokat kedvelik. – In Heavenly Places, 368. o.

Teljesebben kell értékelnünk e szavak értelmét: „Az Ő árnyékában felette igen kívánok ülni!” (Énekek 2:3) Ezek a szavak nem gyors átmenetről, hanem csöndes nyugalomról szólnak. Sok hitvalló keresztény aggódik és levert. Sokakat annyira lefoglal a lázas tevékenység, hogy nem találnak időt csöndben megpihenni Isten ígéreteiben. Úgy viselkednek, mintha nem engedhetnének meg maguknak békét és nyugalmat. Jézus minden ilyen embert hív: „Jöjjetek hozzám… én felüdítelek titeket.” (Mt 11:28)

Forduljunk el az élet poros, fülledt útjaitól, pihenjünk meg Krisztus szeretetének árnyékában. Itt kapunk erőt a küzdelemhez. Itt tanulhatjuk meg, miként csökkentsük fáradozásunkat és aggodalmunkat, hogyan szóljunk, és hogy zengjük Isten dicséretét. A megfáradtak és megterheltek tanulják meg a Megváltótól a csöndes bizalom leckéjét. Ha Jézus békéjét és nyugalmát szeretnék elnyerni, telepedjenek le az Ő árnyékába. – Bizonyságtételek, VII. köt., 69–70. o.