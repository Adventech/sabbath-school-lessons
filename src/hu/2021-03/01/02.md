---
title:  Fáradtan És Kimerülten
date:  27/06/2021
---

`Olvassuk el 1Móz 2:1-3 szakaszát! Miért teremtette meg Isten a pihenés napját, mielőtt még bárki elfáradt volna?`

Isten már azelőtt létrehozott egy emlékeztetőt, hogy az emberiség belevetette magát az önként vállalt feszült életébe, mert így akarta felkelteni a figyelmünket. A nyugalomnapon megáll az idő, hogy élvezhessük a napot. Ilyenkor csak úgy lehetünk, nem kell dolgoznunk, örülhetünk a fű, a levegő, a vadvilág, a víz, az emberek ajándékának, de kiváltképp az összes jó ajándék Teremtőjének.

Ez nem egyetlen alkalomra szóló meghívó volt, ami érvényét vesztette az Éden kertjéből való száműzetés után. Isten azt akarta, hogy meghívása kiállja az idő próbáját, ezért már a kezdetektől beleszőtte az idő fonalába a szombati pihenést. Mindig érvényes a meghívás, újból és újból megérkezik, hogy minden hetedik napon nyugalomban ünnepeljük a teremtést.

Gondolhatnánk, hogy a mindenféle munkát megspóroló eszközeink segítségével nekünk kevésbé kellene elfáradnunk, mint azoknak, akik kétszáz éve éltek. Ugyanakkor ma még kevesebb lehetőségünk van a pihenésre. Eszeveszetten elfoglaltak vagyunk, a munkánkon kívül is. Úgy tűnik, állandó a lemaradásunk. Mindegy, mennyi feladatot végzünk el, egyre több van hátra.

A kutatások is azt mutatják, hogy kevesebbet alszunk és mind többen függnek a koffeintől. Gyorsabb telefonjaink, számítógépeink és internetkapcsolatunk van, még sincs soha elég időnk.

`Mit árulnak el a következő bibliaversek a pihenés jelentőségéről? 2Móz 23:12; 5Móz 5:14; Zsolt 4:9; Mt 11:28; Mk 6:31`

Teremtő Istenünk tudta, hogy testi pihenésre is szükségünk lesz. Ciklusokat épített az időbe: az éjszakát és a szombatot, hogy fizikailag is megnyugodhassunk. Ha elfogadjuk Jézust mint az életünk Urát, akkor vegyük komolyan azt a kötelezettségünket is, hogy időt kell találnunk a pihenésre! Elvégre a szombat parancsolata nem csupán javaslat, hanem parancsolat!

`Mi a helyzet a saját zaklatott életünkkel? Mit tehetünk azért, hogy mind testi, mind lelki értelemben jobban átéljük azt a nyugalmat, amit Isten biztosítani akar nekünk?`

---

#### Ellen G. White idézetek

Isten azzal, hogy megáldotta a hetedik napot, emléket állított teremtési művének az Édenben. A szombatot rábízta Ádámra, az egész emberi család atyjára és képviselőjére. Megünneplésével a föld minden lakója kifejezheti hálás elismerését azért, hogy Isten a Teremtője, jogos és legfőbb Ura. Tehát a szombat beiktatása teljesen emlékeztető jellegű az egész emberiség számára. Nincs benne semmi homályos, és nem korlátozódik egyetlen népre.

Az Úr látta, hogy az embernek még a Paradicsomban is szüksége volt a szombatra; arra, hogy a hét egyik napján félretegye saját érdekeit és foglalatosságát, mélyebben elgondolkozzon a Mindenható művein, a hatalmáról és jóságáról elmélkedjen. Szüksége volt a szombatra, hogy az élénkebben emlékeztesse Istenre, és hálát ébresszen benne, mert jóságos Teremtőjétől kapta mindazt, aminek örül, és amit birtokol. – Pátriárkák és próféták, 48. o.

Isten gondviselése és hatalma tart meg bennünket minden pillanatban. Ő rendeli ki asztalunkra a táplálékot. A nyugodt és pihentető alvást is Ő adja. Hetente elhozza számunkra a szombatot, hogy félbeszakítva mulandó elfoglaltságainkat, az Ő házába mehessünk imádatra. Szövétnekként adta Igéjét, hogy lábunk előtt világítsa meg az ösvényt. Az Ige szent lapjain bölcs tanácsokkal látott el, és valahányszor türelemmel meg hittel emeljük fel a szívünket őhozzá, kegyelmének áldásaival halmoz el bennünket. Mindezeken felül az Ő drága Fiát adta végtelen ajándékul, akiben minden áldást megtalálunk erre és az elkövetkezendő életre vonatkozóan. – Counsels on Stewardship, 18. o.

A túlfeszített munka gyakran az önuralom elvesztését okozza. Azonban az Úr nem kényszerít bennünket sietős tettekre, bonyolult megoldásokra. Sokan olyan terheket vesznek magukra, amelyektől az irgalmas mennyei Atya szerette volna megóvni őket. Isten sohasem akarta, hogy vad hajszában végezzük a kötelességeinket. Az Örökkévaló azt kívánja, hogy ismerjük fel: nem dicsőítjük az Ő nevét, amikor annyi feladatot vállalunk el, amivel túlterheljük magunkat, elfárasztjuk szívünket és agyunkat, és emiatt ingerültek, bosszúsak és zsörtölődőek leszünk. Csak azokat a felelősségeket kell hordoznunk, amelyeket az Úrtól kapunk, és bíznunk kell mennyei Atyánkban, mert így megőrizhetjük szívünk tisztaságát, szelídségét és együttérző képességét. – Az én életem ma, 81. o.

Minden napnak megvan a maga felelőssége és kötelessége, azonban ne akarjuk ma a holnapi munkát elvégezni. Isten nem követel meg tőlünk olyat, ami a testi erőnk elvesztését vagy szellemi erőnk meg­gyengülését vonhatja maga után. Nem akarja, hogy hajszoltan és túlerőltetve dolgozzunk, míg bekövetkezik a kimerülés és az ideg-összeroppanás. – Az evangélium szolgái, 244. o.