---
title:  Nyugalom Az Újszövetségben
date:  30/06/2021
---

A nyugalomnak az Újszövetségben található gyakori alakja az anapauó, „pihenni”, „ellazulni”, „felüdülni”. Jézus a pihenésről szóló egyik legismertebb állításában, Mt 11:28 versében is ezt használja: „Jöjjetek énhozzám mindnyájan, akik megfáradtatok és meg vagytok terhelve, és én megnyugvást adok nektek” (RÚF). Ez utalhat fizikai pihenésre is (Mt 26:45). Pál a korinthusiaktól búcsúzva kifejezte, hogy mennyire örül barátai érkezésének, akik felüdítik a lelkét (1Kor 16:18). A hészükhadzó szintén olyan ige, ami a nyugalmat jelöli. A tanítványok szombati pihenésére vonatkozik, mialatt Jézus a sírban nyugodott (Lk 23:57). Viszont a csendes életet is jellemezheti (1Thessz 4:11), illetve azt, ha valakinek nincs ellenvetése, ezért hallgat (ApCsel 11:18). Zsid 4:4 versében a görög katapauó igével („megszűnni”, „megpihenni”, „pihenni”) jellemzi azt, amikor a teremtés után Isten megpihent a hetedik napon. Ezt visszhangozza a Septuaginta, az Ószövetség görög fordítása. Érdekes módon A zsidókhoz írt levél 4. fejezetében fordul elő ez a szó a legtöbbször az Újszövetségben.

`Olvassuk el Mk 6:30-32 szakaszát! Miért mondta Jézus a tanítványainak, hogy vonuljanak félre és pihenjenek meg, noha annyi missziós lehetőség vette őket körül? Figyeljük meg a 6. fejezet teljes szövegkörnyezetét, amikor erről a kérdésről gondolkodunk!`

„Jöjjetek velem… és pihenjetek meg egy kissé” (Mk 6:31, RÚF)! Jézus ezt nem ajánlatként, hanem felszólító módban mondta, ami így utasítás vagy parancs alakját ölti. Krisztus törődött a tanítványai testi és érzelmi jólétével. Épp akkor értek vissza egy nagy missziós útról, amire párosával küldte el őket (Mk 6:7). Mk 6:30 versében az áll, hogy izgatottan tértek vissza. Rengeteg érzelem kavaroghatott bennük. El akarták mesélni Jézusnak a győzelmeiket és a kudarcaikat, Ő azonban először félrehívta őket, hogy pihenhessenek. Márk rövid magyarázatot fűzött ehhez: „Mert olyan sokan mentek hozzá, hogy még enni sem volt idejük” (Mk 6:31, RÚF). Komoly kihívást jelent a tanítványoknak, ha túlterheli és teljesen lefoglalja őket Isten műve. Krisztus arra emlékeztet bennünket, hogy vigyáznunk kell az egészségünkre és az érzelmi jólétünkre, ezért bele kell terveznünk a pihenést is az életünkbe.

`Hogyan segíthetünk, illetve könnyíthetünk a gyülekezetünk lelkészének, presbiterének vagy bárki másnak a helyzetén, aki belefáradhat az Úr munkájába? Mit tehetnénk, hogy kifejezzük az értékelésünket és felajánljuk a segítségünket, és így megpihenhessenek?`

---

#### Ellen G. White idézetek

Krisztus részvétteljes szavai éppolyan bizonyossággal szólnak a ma élőknek, mint a tanítványoknak. „Jertek el csupán ti magatok… és pihenjetek meg egy kevéssé” (Mk 6:31) – mondja mindenkinek, aki megfáradt és megterheltetett. Nem bölcs dolog állandóan megfeszített munkában, izgalmak közt élni, még az emberek lelki szükségleteinek szolgálatában sem, mert így elhanyagoljuk a személyes áhítatot, túlterheljük szellemi, lelki, testi erőnket. Krisztus önmegtagadást kíván tanítványaitól, és áldozatokat, ezzel együtt azonban vigyázniuk is kell, nehogy a túlbuzgóság nyomán Sátán kihasználja az emberi gyengeségeket, és Isten műve kárt szenvedjen.

A rabbik felfogása szerint a vallás tartalma mindig a lázas tevékenykedés. Ragaszkodtak bizonyos külső cselekedetekhez, hogy kimutassák fensőbbséges kegyességüket. Lelkük így elszakadt az Úrtól, önelégültségük növekedett. Ma is fennáll ugyanez a veszély. Mihelyt fokozódik az ember aktivitása, és Istenért végzett munkáját siker koronázza, megjelenik a veszély, hogy emberi tervekben és módszerekben fog bízni. Egyre kevesebb lesz az ima, megcsappan a hit. A tanítványokhoz hasonlóan minket is az a veszély fenyeget, hogy szem elől tévesztjük függésünket Istentől, és tevékenységünkből akarunk üdvözítőt faragni. Szüntelen Jézusra kell tekintenünk, és ismerjük fel, hogy az Ő ereje végzi a munkát. Miközben komolyan dolgoznunk kell az elveszettek megmentéséért, szakítsunk időt is az elmélkedésre, imádkozásra, Isten Igéjének tanulmányozására. – Jézus élete, 362. o.

Aki megtanulja Jézustól a szelídséget és az alázatos szívűséget, ­nyugalmat talál tanításai gyakorlásának tapasztalatában. Nem tétlenség, nem önző semmittevés vagy az élvezetek kergetése által nyerjük el a nyugalmat sem ebben, sem az eljövendő életben. Csak a komoly munkából fakad békesség és Szentlélek általi öröm: dicsőség a földön és a földön túl. – A Te Igéd igazság, VII. köt., 928. o.

A Jézus Krisztus iránti teljes engedelmesség tartós békével önti el a lelket. Az Isten iránti engedelmesség nyugalmat eredményez. A tanítvány, aki alázatosan és szelíden jár Megváltója lábnyomában, olyan békét és nyugalmat talál, amilyet a világ nem adhat, de amit el sem vehet tőlünk. „Kinek szíve reád támaszkodik, megőrzöd azt teljes békében, mivel tebenned bízik.” (Ésa 26:3) – Our High Calling, 98. o.

A Krisztusban való élet a lelki nyugalom élete. Nem mindig az elragadtatás érzése ugyan, de legyen állandóan békés, bizalommal teli. A reményetek nem önmagatokban, hanem Jézusban van. Gyengeségeteket kiegészíti az Ő ereje, tudatlanságotokat az Ő tökéletessége. Ezért ne magatokra, hanem Krisztusra tekintsetek! – Jézushoz vezető út, 70. o.