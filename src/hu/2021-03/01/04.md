---
title:  A Nyugalom Ószövetségi Meghatározása
date:  29/06/2021
---

Természetesen mindannyiunknak szükségünk van pihenésre, éppen ezért találhatjuk meg ezt a gondolatot az egész Bibliában. Isten tevékenységre alkotott minket, amit azonban pihenésnek kell megszakítania. A héber Ószövetségben példának okáért számos kifejezés utal a pihenésre. Isten megpihent az újonnan teremtett hetedik napon 1Móz 2:2-3 szakasza szerint, amire ott a sábbat ige vonatkozik: „abbahagyni a munkát”, „megpihenni”, „szabadságra menni” értelemben. Ugyanezt az igét találjuk 2Móz 5:5 versében, és úgy lehet fordítani, hogy „valakit rávesznek a [munkából való] pihenésre”. A haragos fáraó vádolta Mózest: „abba akarjátok hagyatni ezekkel” (RÚF) a munkát. A héber núah ige utal a negyedik parancsolatban (2Móz 20:11; 5Móz 5:14) Isten hetednapi, szombati megpihenésére. „Pihenésnek” fordítják ezt a szót Jób 3:13 versében is, vagy 4Móz 10:36 versében képies értelemben a szövetség ládájára utalva úgy, hogy „megáll”. 2Kir 2:15 verse megjegyzi, hogy Illés lelke „megnyugodott” Elizeuson. A sáqat szintén fontos igei alak, „megnyugodni”, „megkönnyebbülni”, „elcsendesedni” jelentéssel. Józs 11:23 versében fordul elő, amikor a háború után a föld megnyugodott Józsué kezdeti honfoglalása végeztével. A kifejezés gyakran jelzi a „békét” Józsué és a Bírák könyvében. A rága` ige is többször utal pihenésre. Amikor Mózes ötödik könyvében Isten az engedetlenségtől óv, elmondja Izraelnek, hogy nem találnak nyugalmat a száműzetésben (5Móz 28:65). Jer 50:34 versében ugyanennek az igének a műveltető alakja fordul elő, és azt mutatja be, hogy az Úr képes nyugalmat adni.

`Olvassuk el 5Móz 31:16 és 2Sám 7:12 versét! Milyen nyugalomról van ezekben szó?`

Mindkét vers a sákab igéből származó szót alkalmazza, ami konkrétan azt jelenti, hogy „lefeküdni”, „aludni”. Dáviddal kötött szövetségében Isten megígéri a jövendőbeli királynak, hogy „Ha majd letelik az időd, és pihenni térsz őseidhez, fölemelem majd utódodat” (2Sám 7:12, RÚF). A pihenést jelző különböző héber igék hosszú (és itt nem teljes körű) felsorolása segít megértenünk, hogy a nyugalom teológiai gondolata nem egy vagy két adott szóhoz kapcsolódik. Pihenünk egyénileg és közösségileg, ami fizikai, szociális és érzelmi módon is hat ránk. Ez nem csak a szombathoz kötődik.

`A halál mindenképpen az ellenségünk, amit Isten egy nap majd el fog törölni. Miért vigasztaló a gondolat, hogy a halottaink most nyugszanak, még ha most gyászoljuk is őket és hiányoznak nekünk?`

---

#### Ellen G. White idézetek

Isten kiválasztott eszközei minden korszakban gyalázatot és üldözést szenvedtek az igazságért. Józsefet gyalázták és üldözték, mert erkölcsös maradt. Dávidot, a menny választott szolgáját, mint a vadat, úgy űzték az ellenségei. Dánielt oroszlánverembe dobták az Úr iránti hűsége miatt. Jób elvesztette földi vagyonát; betegsége még rokonaiban és barátaiban is undort keltett, de Isten iránti hűsége nem ingott meg. Jeremiás sem szűnt meg hirdetni az Úrtól nyert igazságot, noha bizonyságtétele annyira felbőszítette a királyt és a hercegeket, hogy a szennygödörbe dobatták. Istvánt megkövezték, mivel a megfeszített Krisztusról prédikált. Pált börtönbe vetették, megvesszőzték, meg­kövezték, és végül megölték, mert az Atya hűséges követe maradt a pogányok között. Jánost is száműzték Pátmosz szigetére „az Isten beszédéért és Jézus Krisztus bizonyságtételéért”.

Az emberi állhatatosság ezen példái igazolják, hogy Isten ígéretei biztosak, hogy jelenléte állandó, és kegyelme megtart. Ezek bizonyítják a világ hatalmának ellenálló hit erejét. A hit munkája, hogy a legsötétebb órákban az Úrban nyugodjunk, hogy érezzük, ha bármennyire is megkísért és űz a vihar, a kormányt Atyánk tartja kézben. Csupán hitszemünkkel tudunk a mulandó dolgok fölé emelkedni, hogy helyesen becsüljük fel az örök valóságok igazi értékét. – Az apostolok története, 575. o.

Ádám élete szomorúság, megalázkodás és állandó bűnbánat volt. Amikor gyermekeit és unokáit az Úr félelmére tanította, ők gyakran keserű szemrehányást tettek neki a bűneiért, amely olyan sok nyomorúságot hozott az utódaira. Amikor elhagyta a szép Édent, iszonyattal töltötte el a gondolat, hogy meg kell halnia. A halált borzalmas szerencsétlenségnek tekintette. Először nézett szembe a halál szörnyű valóságával az emberi családban, mikor saját fia, Kain megölte testvérét, Ábelt. Saját törvényszegésének keserű bűntudatával és fiától, Ábeltől megfosztottan tekintett gyilkos gyermekére. Ismerte az átkot, amit Isten mondott ki rá. Ádám szíve megtört a bánattól. A legkeserűbb szemrehányással illette magát első nagy törvényszegéséért. Bocsánatért könyörgött az Úrhoz a megígért áldozat által. Mélyen átérezte a menny haragját a Paradicsomban elkövetett bűnéért. Látta a nagy romlottságot, amely végül arra indította Istent, hogy vízözön által semmisítse meg a föld lakóit. A halálos ítélet kimondása először olyan rettenetesnek tűnt előtte, de miután még néhány száz évet élt, Isten igazságosnak és irgalmasnak tetszett előtte, hogy véget vessen nyomorult életének. – A megváltás története, 55. o.