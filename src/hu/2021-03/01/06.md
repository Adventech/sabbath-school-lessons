---
title:  A Nyugtalan Vándor
date:  01/07/2021
---

`Olvassuk el 1Móz 4:1-12 részét! Mitől lett Kain „bujdosó és vándorló” (1Móz 4:12) a földön?`

A Szentírás nem magyarázza meg külön, hogy Isten miért „tekintett” (RÚF) Ábelre és az áldozatára, Kainra pedig és az ő áldozatára nem (1Móz 4:4-5), de tudjuk az okát. „Kain zúgolódva lépett Isten elé. Nem hitt a megígért áldozatban, és abban, hogy szükség volna áldozatok bemutatására. Ajándéka semmiféle bűnbánatot nem fejezett ki. Úgy érezte, mint ahogy most is sokan, hogy Isten tervének pontos követésével elismerné gyengeségét és azt, hogy megváltását teljesen a megígért Megváltó engesztelésétől várja. A függetlenség útját választotta. Saját érdemeivel jött” (Ellen G. White: Pátriárkák és próféták. Budapest, 1993, Advent Kiadó, 46. o.).

Isten kijelentette, hogy Kain „bujdosó és vándorló” lesz a földön, de nem Ő tette azzá, ez inkább a saját bűnének és engedetlenségének a következménye volt. Nem talált nyugalmat Istenben, és rájött, hogy erre sehol máshol nem lelhet rá, legalábbis valódi nyugalomra nem.

Úgy is lehetne még mondani azt a héber szót, ami fordításban „rátekintett” (1Móz 4:4, RÚF), hogy „közelről megvizsgált”, „alaposan átgondolt”. Az Úr nem annyira az áldozatot, hanem inkább az áldozatot bemutató személy lelkületét vizsgálta meg alaposan és közelről. Nem szeszélyesen utasította vissza Kain gyümölcsáldozatát. Ez valójában azt mutatja, hogy gondosan megfontolta és mérlegre helyezte Kain jellemét, lelkületét és szándékát. Jó példája ez a vizsgálati ítéletnek.

`Olvassuk el 1Móz 4:13-17 szakaszát, majd írjuk le, hogyan reagált Kain Isten ítéletére!`

Nyugtalanokká válunk, amikor megpróbálunk elszaladni Isten színe elől. Dolgokkal, emberi kapcsolatokkal vagy akár túlhajszolt élettel igyekszünk pótolni az isteni kegyelem iránti vágyakozásunkat. Kain dinasztiát és várost alapított. Mindkettő szép teljesítménynek minősül, nagy eltökéltségről, tetterőről árulkodik, de végül semmi értelme sem lesz, ha a dinasztia istentelen, a város pedig lázong.

`Még ha el is kell szenvednünk a bűneink következményeit, hogyan tanulhatjuk meg elfogadni a kereszt által felkínált bűnbocsánatot?`

---

#### Ellen G. White idézetek

Kaint és Ábelt… oktatták az emberiség megváltására tett gondoskodásról. Elvárták tőlük, hogy hajtsák végre az alázatos engedelmesség rendszerét, kinyilvánítva Isten iránti tiszteletüket és a megígért Megváltóba vetett hitüket és bizalmukat azáltal, hogy megölik a nyáj elsőszülöttjét, és annak vérét ünnepélyesen bemutatják az Úrnak égőáldozatul. Az áldozatnak állandóan arra kellett vezetnie őket, hogy tartsák észben bűnösségüket és a Megváltó eljövetelét, aki a nagy áldozat lesz majd az emberiségért.

Kain… nem akarta pontosan követni az engedelmesség tervét, és nem akart gondoskodni egy bárányról, hogy feláldozza a föld gyümölcsével. Csak kivette a földből a gyümölcsöt, és megvetette Isten követelését… Ábel azt tanácsolta bátyjának, hogy ne jöjjön az Úr elé az áldozat vére nélkül. Kain – mivel idősebb volt – nem akart hallgatni az öccsére. Megvetette a tanácsát, és a szertartási áldozat szükségessége iránti kétellyel és zúgolódással mutatta be áldozatát, azért nem fogadta el azt Isten. – A megváltás története, 52. o.

Amikor Kain látta, hogy az Úr nem fogadja el áldozatát, megharagudott rá és Ábelre. Azért volt mérges, mert a Mindenható nem fogadta el az ember pótlékát a menny által elrendelt áldozat helyett, és dühös volt testvérére, amiért ő engedelmeskedett, és nem lázadt fel vele együtt Isten ellen… Egy követként küldött angyalon keresztül hangzott az üzenet: „Ha jól cselekszel, emelt fővel járhatsz; ha pedig nem jól cselekszel, a bűn az ajtó előtt leselkedik.” (1Móz 4:6–7) Kainnak kellett dönteni. Ha bízik a megígért Megváltó érdemeiben, és engedelmeskedik Isten kívánalmainak, élvezheti a menny kegyét. Ha pedig továbbra is hitetlenkedik és vétkezik, nem panaszolhatja fel, hogy az Úr elvetette őt. (…)

Kain gyűlölte és ezért meggyilkolta a testvérét, nem valami hibáért, amit Ábel elkövetett volna, hanem „mivel az ő cselekedetei gonoszok voltak, a testvéréi pedig igazak” (1Jn 3:12). Minden korban a gonoszok gyűlölték azokat, akik jobbak voltak, mint ők. Ábel engedelmes élete és rendíthetetlen hite állandó dorgálásként hatott Kainnak… Minél tisztább az a fény, amely Isten hű szolgáinak jelleméből tükröződik, annál feltűnőbbek a gonoszok bűnei, és ők annál eltökéltebben próbálják elpusztítani azokat, akik megzavarják a nyugalmukat. – Pátriárkák és próféták, 73–74. o.

Az önszeretet békétlenséget hoz. Ha odafentről születünk, ugyanaz a gondolkodás hat át bennünket is, ami Jézust – ez késztette Őt arra, hogy megalázza magát, és megmentsen minket. Ekkor nem keressük a legmagasabb polcot. Arra vágyunk, hogy Krisztus lábánál ülhessünk, tőle tanulhassunk. Megértjük: nem az szabja meg a munkánk értékét, hogy mekkora port verünk fel, mekkora zajt csapunk a világban, vagy milyen aktívak, buzgók vagyunk a magunk erejéből. Munkánk értéke azzal arányos, amilyen mértékben a Szentlélekből részesülünk. Az Istenben való bizalom szentebb magasságokba emeli az elmét, úgyhogy nyugalomban őrizhetjük meg a lelkünket. – Jézus élete, 330. o.