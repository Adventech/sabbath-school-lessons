---
title:  Nyugalom A megbocsátás Után
date:  12/08/2021
---

József családja végre megérkezett Egyiptomba. Nem volt többé sötét titok közöttük. A testvérek valószínűleg bevallották az édesapjuknak, hogy halottnak hitt fia Egyiptom miniszterelnöke lett.

Talán nem mindig lehetséges vagy bölcs dolog helyreállítani a kapcsolatokat, de ez nem jelenti azt, hogy nem is bocsáthatunk meg. Lehet, hogy nem leszünk képesek megölelni azt, aki ártott nekünk vagy nem tudunk együtt sírni vele, de szóban vagy írásban kinyilváníthatjuk a megbocsátásunkat. Utána pedig eljön az ideje annak is, hogy elengedjük a fájdalmat, amennyire csak lehet. Előfordulhat, hogy valamennyi továbbra is bennünk marad, de legalább ráléptünk a gyógyulás útjára.

`Olvassuk el 1Móz 50:15-21 szakaszát! Mi miatt aggódtak József testvérei, és miért? Mit árul el róluk ez a félelmük?`

József testvérei már tizenhét éve éltek Egyiptomban (1Móz 47:28), Jákob halálakor mégis attól kezdtek félni, hogy ő bosszút fog állni rajtuk. Újból belegondoltak, hogy mennyi fájdalmat okoztak neki. Ő viszont ismét, az édesapjuk halála után is biztosította testvéreit a megbocsátásáról. Ez az emlékeztető valószínűleg jót tett Józsefnek, mint ahogy a testvéreinek is.

Ha mély a seb, akkor lehet, hogy több alkalommal is meg kell bocsátanunk. Forduljunk azonnal Istenhez imában, amikor felbukkannak a rossz emlékek, és megint el kell döntenünk, hogy megbocsátunk.

`Olvassuk el 1Móz 50:20 versét! Miért volt József olyan készséges, hogy megbocsássa a testvérei bűnét? Milyen magyarázatot ad erre ez az ige – legalább részben? `

József határozottan hitte: az élete részét képezi Isten nagy tervének, hogy megmentse az éhínségtől az akkor ismert világot, majd pedig hozzájáruljon családja nagy néppé válásához Isten ígérete szerint. Az segített neki megbocsátani, hogy tudta: Isten felülírta a testvérei gonosz tervét, jót hozott ki belőle.

`József története boldog véget ért. Mit tegyünk viszont, ha egy történet nem végződik jól? Vagy akár úgy is érvelhetnénk (a hosszú távot tekintve), hogy az lesz a boldog befejezés, amikor lezárul a bűn és a nagy küzdelem, amikor minden probléma véget ér? Hogyan segíthet ez feldolgozni a távolról sem ideális eseteket?`

---

#### Ellen G. White idézetek

Bár József kútból kihúzva, foglyok szolgájaként, hálátlanság és rosszindulat áldozata lett, mégis hűségesnek bizonyult a menny Istenének szövetségéhez. Egész Egyiptom csodálta annak bölcsességét, akit Isten tanított. A fáraó „úrrá tette őt a házán, és uralkodóvá minden jószágán. Hogy főembereit tetszése szerint költöztethette, és vénjeit is bölcsességre taníthatta.” (Zsolt 105:21–22) Isten Józsefen át nemcsak Egyiptom népének, de a hatalmas királysággal kapcsolatban álló összes nemzetnek is kijelentette magát. Azt akarta, hogy József minden nép előtt a világosság hordozója legyen. Ezért állította a világ legnagyobb birodalmának trónja mellé, hogy a mennyei világosság közel és távol is terjedjen. A pátriárka Krisztus képviselője volt bölcsességével és igazságosságával, hétköznapi életének tisztaságával és jótetteivel, s hogy a nép jólétének szentelte magát, még ha az bálványimádók nemzete is volt. Jótevőjében – akihez egész Egyiptom hálával és dicsérettel fordult – ez a pogány nép (és általa a szomszédos nemzetek is) Teremtője és Üdvözítője szeretetét ismerte fel. – Bizonyságtételek, VI. köt., 219. o.

A szív, amelyben szeretet uralkodik, gyengéd, előzékeny, együttérző viselkedésre késztet mások iránt, akár kedvünkre valók, akár nem, akár tisztelnek bennünket, akár rosszul bánnak velünk. Cselekvőelv a szeretet. Szüntelenül mások érdekeit tartja a szemünk előtt, ezzel akadályozva meg, hogy figyelmetlenek legyünk, és kudarcot valljunk a célunkban: embereket nyerni meg Krisztusnak. A szeretet nem keresi a maga hasznát. Azonban a szeretetlen szív késztetései miatt saját magunk nagyratartása akadályozza bennünk a szeretet növekedését. (…)

József jelleme abból a szempontból is példaértékű a fiatalok számára, hogy ő mélységesen tisztelte édesapját. Amikor hosszú évek elteltével újra találkoztak, sírva, szeretettel ölelte át, és tudta, hogy mindent meg kell tennie idős atyja kényelméért, szerető gyöngédséggel őrködve felette. József mindenkor kimutatta tiszteletét és szeretetét, azt példázva, milyenek legyenek a fiatalok. Ha kimutatnád édesanyád iránti szeretetedet, akkor olyan szép jellemvonást alakítanál ki magadban, ami Isten előtt kedves. – Bizonyságtételek, V. köt., 123–124. o.

Ha gyengeségünk és alárendeltségünk érzésével jövünk Istenhez, akinek végtelen a tudása, aki az összes teremtményeit ismeri, szava és akarata által kormányoz mindeneket, és feltárjuk hitben és alázatosságban mindazt, ami a szívünket nyomja, akkor meghallgatja jaj­kiáltásainkat, és megenyhíti szívünket. A szívből fakadó, őszinte ima a legszorosabb közösségbe emel bennünket az Örökkévaló Lelkével. Ha pillanatnyilag nincs is rendkívüli bizonyítékunk arra, hogy Megváltónk és Üdvözítőnk szeretettel és részvéttel hajol le hozzánk, ez mégis úgy van. Bár nem érzékeljük láthatóan jelenlétét, keze mégis szeretettel és szívből jövő részvéttel pihen meg rajtunk.

Ha kegyelmet és áldást kérünk Istentől, szívünket is a szeretet és megbocsátás lelkületének kell áthatnia. – Jézushoz vezető út, 96–97. o.