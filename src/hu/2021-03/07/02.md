---
title:  Szembesülés a múlttal
date:  08/08/2021
---

József sorsa végül jó irányba fordult, nagyon is. Nemcsak kiszabadult a börtönből, hanem kinevezték Egyiptom miniszterelnökévé, miután megfejtette a fáraó álmait (1Mózes 41. fejezete). Megházasodott és két gyereke született (1Móz 41:50-52). Egyiptom magtárai megteltek, mire elkezdődött a megjövendölt éhínség ideje. Aztán egy nap József testvérei megjelentek Egyiptomban.

`Olvassuk el, hogy zajlott le József és a testvérei első találkozása 1Móz 42:7-20 szakaszában! Vajon miért bonyolította József a cselekményt? Mit akart elérni az első találkozóval?`

Józsefnek hatalmában állt volna bosszút állni a testvérein anélkül, hogy igazolnia kellett volna magát, őt azonban az otthon maradt családja érdekelte. Aggódott az édesapja miatt. Vajon még él, vagy a diszfunkcionális család pátriárka nélkül maradt? Mi lett Benjáminnal, a testvérével? Most az öccse került József helyzetébe, az apja szeme fénye lett. Vajon már ellene fordult a testvérei fenyegető irigysége? József olyan helyzetben volt, hogy odafigyelhetett családja sebezhető tagjaira, és úgy is tett.

A Biblia elveinek alkalmazása a kapcsolatainkban nem jelenti azt, hogy el kell viseljük vagy fogadjuk azt, ha bántalmaznak minket. Mindannyian értékesek vagyunk Isten szemében! Jézus a legnagyobb árat fizette értünk a kereszten.

`Miért érinti Jézust személyesen az, ha valakit bántalmaznak vagy elhanyagolnak? Olvassuk el Mt 25:41-46 részét!`

Jézus a saját vére árán váltott meg minket, törvényesen az Övéi vagyunk. Aki minket bánt, Jézus tulajdonát támadja.

A nemi, érzelmi és fizikai erőszak sosem lehet része a családi dinamikának! Ez nem privát családi ügy, amit belül kellene rendezni. Külső segítségre és közbeavatkozásra is szükség lesz. Keressünk szakértő segítséget, ha bántalmaznak minket vagy a családunkban valakit!

`Milyen bibliai elveket kell alkalmaznunk az adott nehezebb családi helyzetekben? `

---

#### Ellen G. White idézetek

Miután hallottak arról a bőséges gabonakészletről, amelyről Egyiptom királya gondoskodott, Jákob tíz fia felkerekedett, és elment Egyiptomba, hogy gabonát vásároljanak ott. Megérkezésükkor a király helyetteséhez irányították őket, és a többi kérelmezővel együtt megjelentek az ország uralkodója előtt. „És arccal a földre borultak őelőtte.” „Meg­ismerte pedig József az ő bátyjait, de azok nem ismerték meg őt.” (1Móz 42:8) A héber nevét a király más névre változtatta. Egyiptom miniszterelnöke pedig alig-alig hasonlított arra az ifjúra, akit ők eladtak az izmaelitáknak. Amikor József látta, hogy testvérei leborulnak és hódolnak előtte, eszébe jutottak az álmai, és a múlt jelenetei felelevenedtek előtte. Szemrevételezve a csoportot, és éles szeme azonnal felfedezte, hogy Benjámin nincs köztük. Vajon nem esett-e ő is áldozatul az irgalmat nem ismerő férfiak kegyetlenségének? Elhatározta, hogy megtudja az igazságot. (…)

József szerette volna megtudni, hogy vajon testvéreiben még mindig ugyanaz a dölyfös lelkület lakozik-e, mint amikor ő még velük volt. Az otthonukról is némi felvilágosítást kívánt szerezni tőlük, de azt is tudta, hogy az állításaik nagyon megtévesztőek lehetnek. – Pátriárkák és próféták, 224–225. o.

Jézus Krisztus szolgáinak nem a természetes szív követelményei szerint kell cselekedniük. Szoros kapcsolatban kell lenniük Istennel, nehogy a kihívás hatására feltámadjon az én, és oda nem illő szóáradatot indítsanak el, amely nem olyan, mint a harmat, sem mint a csöndes eső, ami felfrissíti a hervadó növényeket. Éppen ezt akarja Sátán, ezek az ő módszerei. A sárkány dühös, az ördög szelleme haragban és vádaskodásban nyilvánul meg. Ám Isten szolgái az Úr képviselői. Ő azt akarja, hogy mennyei értékekkel foglalkozzanak, azzal az igazsággal, mely az Ő képmását, címét hordozza. Jézus hatalma az a hatalom, mellyel le kell győzniük a gonoszt. Krisztus dicsősége az ő erejük. Az Ő szépségére kell szegezniük a tekintetüket. Ekkor isteni tapintattal és szelídséggel tudják megjelenteni az evangéliumot. A gondosan ápolt lélek felhívás hatására sokkal hatékonyabban fog szólni az igazság érdekében, mint bármely más, bármilyen erőteljes érv. – Jézus élete, 353. o.

Krisztus a mi egyedüli reménységünk. Feltekinthetünk hozzá, mert Ő a mi Üdvözítőnk. Szaván foghatjuk Őt, bizalmunkat belé helyezhetjük. Ő tudja, hogy mire van szükségünk, mi pedig nyugodtan rábízhatjuk magunkat. Ha csupán emberi bölcsességben bízunk, hogy irányítson, akkor csak vereség érhet. Ám közvetlenül az Úr Jézushoz fordulhatunk, mert Ő ezt mondta: „Jöjjetek énhozzám mindnyájan, akik megfáradtatok és terhelve vagytok. Én megnyugosztlak titeket. Vegyétek fel magatokra az én igámat, és tanuljátok meg tőlem, hogy én szelíd és alázatos szívű vagyok, és nyugodalmat találtok a ti lelketeknek.” Kiváltságunk, hogy Ő tanítson bennünket. (…)

Kéréseinket a mennyei hallgatóság elé tárhatjuk. Ne tartson vissza tehát semmi sem attól, hogy Jézus nevében vigyük rendíthetetlen hittel kérelmeinket az Atya elé, hogy hallja az imáinkat, és meghallgassa azokat. Vigyük Istenhez nehézségeinket, alázzuk meg magunkat előtte. – Bizonyságtételek a prédikátoroknak, 186–487. o.