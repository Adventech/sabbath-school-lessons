---
title:  Megbocsátás A gyakorlatban
date:  11/08/2021
---

A megbocsátáshoz be kell valljuk, hogy sérültünk. Ez nehéz feladat lehet, mivel időnként hajlamosabbak vagyunk eltemetni, mint feldolgozni az érzelmeinket. Az teljesen rendben van, ha elismerjük Isten előtt a nem keresztényi sértettség, sőt harag érzéseit. Gyakran olvasunk erről A zsoltárok könyvében. Szabadon elmondhatjuk az Úrnak azt, ami nem tetszett nekünk, ahogy bántak velünk, illetve azt is, ami elszomorít, feldühít.

Ebben a történetben József sírva fakadt, amikor viszontlátta a testvéreit és újból átélte a múlt egyes érzelmeit.

`Mit árul el a megbocsátás időzítéséről Jézusnak a kereszten elhangzott kijelentése? Olvassuk el Lk 23:34 versét!`

Jézus nem várt arra, hogy előbb mi kérjünk bocsánatot. Nekünk sem kell megvárni, hogy a sértő fél kérjen tőlünk bocsánatot. Sőt anélkül is megbocsáthatunk a másiknak, hogy ő elfogadná azt!

`Mt 5:44 és Lk 6:28 verse szerint hogyan viszonyuljunk azokhoz, akik fájdalmat okoznak nekünk?`

A szeretethez hasonlóan a megbocsátás is egy döntéssel kezdődik, nem egy érzéssel. Elhatározhatjuk, hogy megbocsátunk, még akkor is, ha az érzelmeink nem egyeznek a döntésünkkel. Isten tudja, hogy önerőből lehetetlen meghozni ezt a döntést, de „Istennél minden lehetséges” (Mk 10:27). Ezért kell imádkoznunk azokért, akik megbántottak minket. Talán már meghalt az, aki fájdalmat okozott, de még akkor is imádkozhatunk azért, hogy meg tudjunk bocsátani neki.

A megbocsátás kétségkívül nem mindig egyszerű. A fájdalom és az elszenvedett kár pusztító lehet, árthat, megbéníthat és összetörhet. Meg fogunk gyógyulni, ha hagyjuk, de jóval nehezebb lesz a folyamat – ha egyáltalán bekövetkezik a gyógyulás –, ha belekapaszkodunk a keserűségbe, a haragba, a sértettségünkbe.

A kereszt a legjobb példa arra, mibe került Istennek az, hogy megbocsásson nekünk. Ha ezt is elviselte értünk az Úr, noha tudta, mennyien elutasítják Őt, akkor mi is képesek vagyunk megtanulni megbocsátani.

`Kinek kell megbocsátanunk – ha nem is annak az illetőnek a kedvéért, legalább a saját érdekünkben?`

---

#### Ellen G. White idézetek

A golgotai kereszt ereje vonz bennünket, és okot szolgáltat szeretnünk Megváltónkat. De mindezek mellett arra is rámutat, hogy miért kell Őt első helyre helyeznünk az életünkben. Alázatos megtérés által kell keresnünk a helyünket a kereszt lábánál. Ott, látva Megváltónk kínszenvedéseit, ahogy Isten feddhetetlen Fia meghal a bűnösökért, megtanulhatjuk a szelídség és az alázatos elme leckéjét. Szemléljétek Őt, aki egy szavával parancsolt, és angyalsereg jött a segítségére, de akit ugyanakkor kigúnyoltak, kinevettek, gyaláztak és gyűlöltek az emberek. Ő önmagát adta a bűnösökért áldozatul. Amikor gyalázták és fenyegették, amikor indokolatlanul vádolták, a száját sem nyitotta meg. A kereszten a kivégzőiért imádkozott. Értük is meghalt, végtelen árat fizetett minden emberért. Zúgolódás nélkül vette magára az emberiség bűnét. – Lift Him Up, 233. o.

A menny fájdalommal és megdöbbenéssel figyelte a kereszten függő Krisztust, a sebzett halántékából folyó vért és a vérrel kevert izzadtságcseppekkel borított homlokát. Kezéből és lábából cseppekben hullott a vére a sziklára, amelyen a kereszt állt. A szegek által hasított sebek egyre tágabbakká váltak a kereszten függő testének súlyától. Nehéz lélegzése egyre szaporább és mélyebb lett, ahogy lelke a világ bűneinek terhe alatt zihált. Az egész menny megtelt csodálkozással, amikor Jézus iszonyatos szenvedései közepette ezt az imádságot ajánlotta fel: „Atyám! Bocsásd meg nékik; mert nem tudják, mit cselekszenek.” (Lk 23:34) – Jézus élete, 760. o.

A mennyei Tanító, aki nem kisebb személy volt, mint Isten Fia, azért jött a földre, hogy az embereknek kinyilatkoztassa az Atya jellemét, hogy lélekben és igazságban tudják imádni Őt. Krisztus felfedte nekik a tényt, hogy a szertartásokhoz és külsőségekhez való legszigorúbb ragaszkodás sem menti meg őket, mivel Isten országa lelki természetű. Jézus igazságot vetni jött a földre. Nála volt a bölcsesség összes tárházának kulcsa, és ki tudta volna nyitni a tudományhoz vezető ajtókat, fel tudta volna tárni az ismeret felfedetlen kincseskamráit, ha ezek nélkülözhetetlenek lettek volna az üdvösséghez. Az Úr jellemét illetően az embereknek azt mutatta be, ami pontosan az ellentéte volt az ellenség által beállítottnak, és azon volt, hogy ők világosan megértsék Isten atyai szeretetét, aki „úgy szerette e világot, hogy az Ő egyszülött Fiát adta érte, hogy aki hisz benne, el ne vesszen, hanem örök élete legyen”.

Nyomatékosan szólt nekik az ima, a bűnbánat, a bűnvallás és a bűn elhagyásának szükségességéről. Becsületességre, hosszútűrésre, irgalmasságra és együttérzésre tanította őket. Meghagyta nekik, hogy ne csak azokat szeressék, akik őket is szeretik, hanem azokat is, akik őket gyűlölik, akik megvetően bánnak velük. Ezzel nyilatkoztatta ki az Atya jellemét, aki hosszútűrő, könyörületes és jóságos, késedelmes a haragra, kegyelemmel és igazsággal teljes. Akik elfogadták tanítását, angyalok oltalma alatt voltak, akiknek feladatuk volt erősíteni és világosságot adni nekik, hogy az igazság megújíthassa és megszentelje a lelküket. – A keresztény nevelés alapjai, 177. o.