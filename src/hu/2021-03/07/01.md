---
title:  Nyugalom, kapcsolatok és gyógyulás
date:  07/08/2021
---

### E heti tanulmányunk
1Mózes 42:7-24; 45:1-15; 50:15-21; Máté 25:41-46; Lukács 23:34

> <p></p>
> „És most ne bánkódjatok, és ne bosszankodjatok azon, hogy engem ide eladtatok; mert a ti megmaradástokért küldött el engem Isten tielőttetek” (1Móz 45:5).

Egy férfit azzal vádoltak meg, hogy nemi erőszakot követett el. A sértett a rendőrségi szemlén határozottan azonosította a férfit. Bár a bizonyítékok kérdésessé tették a bűnösségét, a nő kitartott amellett, hogy Johnny volt az elkövető. Johnnyt így börtönbe zárták, és tizennégy évig ült egy olyan bűnért, amit nem követett el. Joan, a nő csak akkor ismerte el szörnyű tévedését, amikor a DNS vizsgálatnak köszönhetően felmentették a férfit. Joan találkozni akart Johnnyval, miután szabadon engedték. Vajon mit tesz majd a sokat szenvedett férfi, ha szemtől szembe kerül a nővel, aki annyi évre tönkretette az életét? A nő egy szobában várta Johnny-t. Amikor a férfi odaért, egymás szemébe néztek, Joan pedig sírva fakadt.

„Johnny egyszerűen lehajolt, megfogta a kezem, rámnézett, majd azt mondta: Megbocsátok neked. El sem tudtam hinni! Ott állt előttem az az ember, akit annyira gyűlöltem és akinek csak a halálát kívántam, és mégis azt mondta nekem, aki annyit ártottam neki, hogy megbocsát? Akkor kezdtem megérteni, hogy mi a kegyelem. Csak akkor kezdtem el gyógyulni és valóban megnyugodni.”

Ezen a héten a megbocsátásról fogunk gondolkodni és arról, hogyan hat ez a nyugtalan emberi szívre.

---

#### Ellen G. White idézetek

Ebből a történetből hitet és bátorságot meríthetnek a bűn legyőzöttei és azok, akiket méltatlanságérzés nyomaszt. A Biblia hitelesen mondja el Izrael hitehagyásának következményeit, de mély megalázkodásukról és bűnbánatukról, buzgó odaszentelődésükről és bőkezű áldozatukról is beszámol, amivel az Úrhoz történt visszatérésüket tanúsították.

Minden őszinte Úrhoz fordulás maradandó örömöt hoz az életbe. Amikor a bűnös a Szentlélek befolyása alá kerül, meglátja az emberi szív csodálatos vizsgálójának szentsége és a maga vétkes, szennyes volta közötti különbséget. Magát elítélt bűnösként látja. De nem kell kétségbeesnie, mert Krisztus megszerezte számára a bocsánatot. Örömmel töltheti el az a tudat, hogy Isten megbocsátotta a bűneit, és bűnbocsátó mennyei Atyja szereti őt. A bűnbánó bűnöst az Úr magához öleli szeretetével, és körülveszi dicsőségével. Bekötözi a sebeit, megtisztítja bűneitől, és üdvösség ruhájába öltözteti. – Próféták és királyok, 668. o.

Isten szeretete több a vétektől való puszta tartózkodásnál. Cselekvő, tettrekész elv ez, buzgó, élő forrás, amely szakadatlanul árad, hogy mások áldására legyen. Ha Jézus szeretete él bennünk, nemhogy gyűlöletet nem melengetünk embertársaink iránt, hanem minden úton-módon igyekszünk szeretetet tanúsítani irántuk. (…)

Amikor állítólag az Urat szolgáljuk, de megbántjuk a testvérünket, vagy ártunk neki, akkor hamisan képviseljük Isten jellemét, ezért be kell vallanunk viselkedésünk helytelenségét, elismernünk, hogy bűnt követtünk el. Vétkünk miatt lehetetlen összhangban lenni a mennyel. Lehet, hogy ez a testvér már súlyosabban bántalmazott minket, mint mi őt, ez mégsem csökkenti a felelősségünket. Ha Istenhez járulva eszünkbe jut, hogy valakinek panasza van ellenünk, hagyjuk ott a könyörgésünk, hálaadásunk ajándékát vagy önkéntes adományunkat, keressük föl a testvérünket, akivel rendezetlen ügyünk van, alázatosan valljuk meg a bűnünket, kérjünk tőle bocsánatot.

Ha kárt okoztunk a testvérünknek, vagy megcsaltuk őt, fizessünk neki kárpótlást. Ha akaratlanul hamis tanúságot tettünk ellene, ha megmásítva idéztük szavait, ha bármi módon ártottunk a hírnevének, menjünk el azokhoz, akikkel a testvérünkről beszélgettünk, és vonjuk vissza bántó, elferdítő állításainkat, hazugságainkat.

Ha két testvér a köztük támadt nehézséget nem teregeti ki mások előtt, hanem őszintén, nyíltan, a krisztusi szeretet szellemében megbeszélik egymással, mennyi rosszat elfedezhetnének ezzel! A keserűség hány gyökerét irthatnák ki, ahelyett, hogy beszennyezik magukat. Krisztus követői milyen szorosan, milyen gyöngéden egyesülhetnének a szeretetben! – Gondolatok a Hegyibeszédről, 58–59. o.