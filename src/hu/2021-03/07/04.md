---
title:  Megbocsátás És Feledés?
date:  10/08/2021
---

A meghatározás szerint a megbocsátás készség arra, hogy a megbántott ember felhagy a sértődés, a kárhoztatás és a bosszú jogával az igazságtalanul eljáró féllel vagy csoporttal szemben. Dr. Marilyn Armour, holokauszttúlélőkkel foglalkozó családterapeuta azt akarta kideríteni, mit tettek ők azért, hogy feldolgozzák a velük történteket. „A megbocsátás egész gondolata az áldozat tudatos döntése, nem olyasmi, ami csak úgy megtörténik.” A megbocsátás nem azt jelenti, hogy nem lesz következménye az esetnek; azt sem jelenti, hogy a bántalmazó fél tovább folytathatja a bántalmazást. A megbocsátás inkább azt takarja, hogy félrerakjuk a sértettségünket, Isten kezébe tesszük le a bosszúvágyunkat, máskülönben a harag, a keserűség, a sértettség és a gyűlölet miatt még sokkal rosszabb lesz a helyzetünk, mint amibe mások sodortak minket.

`Milyen hatása lesz ránk annak, ha megbocsátunk? Gondoljunk Mt 18:21-35 részére!`

Kérdés sem fér hozzá: ahhoz, hogy meg tudjunk bocsátani, először fel kell mérnünk, nekünk mit bocsátott meg Krisztus. Mindannyian követtünk el bűnt, és nemcsak mások ellen, hanem Isten ellen is. Elvégre a bűn az Úr, az Alkotó ellen szól, Jézusban mégis teljes bocsánatot kérhetünk minden vétkünkre, nem mintha megérdemelnénk, arról nincs szó, csak egyedül Isten kegyelme miatt. Amikor megértjük ezt a szent igazságot, amint el tudjuk fogadni a bűnbocsánatot, ha átéljük az Úr megbocsátásának valóságát, mi is képesek leszünk megbocsátani másoknak. Nem azért bocsátunk meg, mintha mások megérdemelnék, hanem azért, mert mi is megkaptuk Istentől azt, amire szükségünk volt. Mellesleg hányszor érdemeltük meg, hogy mások megbocsássanak nekünk? Azt látjuk, hogy József adott egy második esélyt a családi kapcsolatoknak. Nem rótta fel a múltat, nem tért vissza arra, ami annak idején történt. József maga mögött akarta hagyni a múltat, és szeretettel, illetve elfogadással igyekezett továbblépni. Ha más hozzáállást tanúsított volna, akkor eltérő, kevésbé boldog vége lett volna ennek a történetnek.

`„Boldogok, akiknek megbocsáttattak az ő hamisságaik, és akiknek elfedeztettek az ő bűneik. Boldog ember az, akinek az Úr bűnt nem tulajdonít” (Róm 4:7-8). Pál szerint tehát mit kaptunk Jézusban? Milyen hatással legyen ez a csodálatos ígéret arra, ahogyan a minket megbántó emberekhez viszonyulunk?`

---

#### Ellen G. White idézetek

Péter ezzel a kérdéssel fordult Krisztushoz: „Hányszor lehet az én atyámfiának ellenem vétkezni, és néki megbocsátanom? Még hétszer is?” A rabbik tanítása szerint a harmadik vétséget még meg kell bocsátani. Péter azt gondolta, hogy a Mester tanítását valósítja meg, ha ezt a számot hétre – a tökéletesség számára – emeli. Jézus azonban azt tanította, hogy soha ne fáradjunk el a megbocsátásban. „Nem… hétszer is – mondta –, hanem még hetvenhétszer is.”

Krisztus ezután bemutatta, milyen lelkület késztet megbocsátásra, és milyen veszélyt rejt magában az engesztelhetetlenség. Példázatban mondta el, hogyan bánt egy király a kormányának ügyeit intéző tisztviselőkkel. Egyik-másik közülük nagy állami pénzösszegeket kezelt. Amikor a király ellenőrizte, hogy szolgái miként gazdálkodtak a rájuk bízott összeggel, elévittek egy embert, aki hatalmas összeggel, tízezer talentummal tartozott urának. Kifizetni nem tudta, mert nem volt hozzá pénze. A kor szokása szerint a király megparancsolta, hogy az adós szolgát és minden vagyonát adják el, hogy fizethessen. A meg­rémült ember az uralkodó lábához borult, és így könyörgött: „Légy türelemmel hozzám, és mindent megfizetek néked. Az úr pedig megszánván azt a szolgát elbocsátotta őt, és az adósságot is elengedte néki.” (Mt 18:26) (…)

A király megkegyelmezett az adós szolgának. Ez azt jelképezi, hogy Isten minden bűnt megbocsáthat. A király, aki megszánva szolgáját elengedte adósságát, Krisztust ábrázolja. Az embert a törvény, amelyet áthágott, elítélte. Az ember önmagát nem tudja megmenteni. Az Üdvözítő ezért emberi természetet öltött istenségére, és eljött ebbe a világba. Bűntelen életét odaadta a bűnösökért. Feláldozta magát a mi bűneinkért, és minden léleknek ingyen felkínálja a vérrel megvásárolt kegyelmet. – Krisztus példázatai, 243–244. o.

Ha a testvéred vétkezik, bocsáss meg neki! Amikor meg akarja neked vallani a bűnét, ne mondd, hogy nem hiszel az alázatosságában, sem a bűnvallomása őszinteségében! Mi jogon ítélkezel fölötte, mintha olvasnál a szívében? Isten Igéje ezt mondja: „Ha megtér, bocsáss meg néki. És ha egy napon hétszer vétkezik ellened, és egy napon hétszer tehozzád tér mondván: Megbántam – megbocsáss néki.” (Lk 17:3–4) (…)

Ne engedjük, hogy a tévelygők elcsüggedjenek! Ne tűrjük meg magunkban a farizeusi szigort, és ne bántsuk meg a testvérünket! Ne adjunk helyet a szívünkben a keserű gúnynak! Beszédünkben még csak nyoma se legyen megvetésnek! Egyetlen szavunkkal, részvétlen magatartásunkkal, gyanakvó, bizalmatlan viselkedésünkkel a pusztulásba sodorhatunk valakit, akinek testvérre, a tapasztaltabb testvér együttérzésére lenne szüksége. Szorítsuk meg a kezét megértő szeretettel, imádkozzunk vele, és Isten gazdag áldását hinti ránk. Az ima eggyé kovácsol minket egymással és a mennyel. – Krisztus példázatai, 249–250. o.