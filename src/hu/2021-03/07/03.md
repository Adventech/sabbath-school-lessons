---
title:  Előkészületek
date:  09/08/2021
---

József megbocsátott a testvéreinek. Nem tudjuk, ez pontosan mikor következett be, de egyértelmű, hogy már megtörtént jóval az érkezésük előtt. Talán sosem fordult volna jóra a sora Egyiptomban, ha nem bocsát meg, mert elképzelhető, hogy a harag és a keserűség felemésztette volna a lelkét és tönkretette volna az Úrral való kapcsolatát. Tragédiák túlélői között végzett számos kutatás rámutat, hogy a legrettenetesebb szenvedések áldozatai számára a megbocsátás volt az a döntő tényező, ami segített nekik meg­gyógyulni és újból összeszedni az életüket. Megbocsátás nélkül áldozatok maradunk. Ha megtesszük, az többet jelent nekünk, mint annak, aki ártott nekünk. József megbocsátott ugyan a testvéreinek, mégsem akarta, hogy ott folytatódjanak a családi kapcsolatok, ahol elváltak: azaz, a kiszáradt dótháni veremben. Meg akarta tudni, hogy változott-e a helyzet.

`Mit hallott meg József? Olvassuk el 1Móz 42:21-24 szakaszát! Mit tudott meg a testvéreiről?`

Minden beszélgetést tolmácson keresztül folytattak, így József testvérei nem is sejtették, hogy érti, amit mondanak. József meghallotta a fivérei vallomását. Azt hitték, hogy ha megszabadulnak tőle, nem tudja beárulni őket az apjuknak. Úgy gondolták, nem kell többé elviselniük sem az álmait, sem azt, hogy ő az apjuk kedvence. Csakhogy a hosszú évek során bűntudat gyötörte őket, megbénította őket az Isten megtorlásától való félelem. József tulajdonképpen sajnálta, hogy szenvednek. Miattuk fakadt könnyekre. József jól tudta, hogy az éhínség még évekig eltart. Ragaszkodott hozzá, hogy hozzák magukkal Benjámint, amikor legközelebb jönnek gabonát venni (1Móz 42:20), Simeont pedig addig túszként tartotta magánál (1Móz 42:24). Amikor meglátta, hogy Benjámin életben van, nagy ünnepséget rendezett, és egyértelműen kimutatta, hogy ő a kedvence (1Móz 43:34). Így akarta megtudni, hogy még mindig hajlamosak-e a megszokott irigységre. A testvérek viszont nem mutatták jelét a féltékenységnek, de József tisztában volt azzal, hogy ravaszak tudnak lenni. Elvégre volt már, hogy egy egész várost is sikerült megtéveszteniük (1Móz 34:13). Így minden bizonnyal rájött, hogy az ő sorsáról hazudtak az apjuknak (1Móz 37:31-34). Egy másik próbát eszelt tehát ki (lásd 1Mózes 44. fejezete).

`Olvassuk el 1Móz 45:1-15 részét! Hogyan érzett József a testvéreivel kapcsolatban? Mit gondolt a megbocsátásról? Milyen tanulságokat vonjuk le a magunk számára ebből a történetből?`

---

#### Ellen G. White idézetek

Testvérei mozdulatlanul, némán, félelemmel és ámulattal álltak ott. Egyiptom kormányzója nem más, mint az ő testvérük, József, akire irigykedtek, akit meg akartak gyilkolni, és akit végül rabszolgának adtak el! Vele szemben gyakorolt bűnös bánásmódjuk minden részlete hirtelen lepergett szemük előtt. Eszükbe jutott, hogy mennyire meg­vetették álmait, és miként munkálkodtak azon, hogy azok ne teljesüljenek be. Megdöbbenve ébredtek tudatára, hogy a cselekedeteikkel hozzájárultak az álmok beteljesüléséhez. (…)

József, amikor látta zavarukat, kedvesen így szólt hozzájuk: „Jöjjetek közelebb hozzám!” És amikor közelebb mentek hozzá, így folytatta: „Én vagyok József, a ti testvéretek, kit eladtatok Egyiptomba. És most ne bánkódjatok és ne bosszankodjatok azon, hogy engem ide eladtatok; mert a ti megmaradásotokért küldött el engem Isten tielőttetek.” (1Móz 45:4–5) Érezve, hogy már eléggé megszenvedtek az ellene elkövetett kegyetlenségük miatt, nemesen igyekezett száműzni félelmüket és csökkenteni önvádjuk keserűségét. (…)

„És nyakába borult az ő öccsének, Benjáminnak, és sírt; Benjámin is sírt az ő nyakán. És megcsókolta mind az ő testvéreit, és sírt őrajtuk; azután beszédbe ereszkedtek vele az ő testvérei.” (1Móz 45:6–12, 14–15) Alázatosan bevallották neki bűnüket, és könyörögve kérték a bocsánatát. Hosszú ideig szenvedtek a nyugtalanságtól és a lelkifurdalástól, és most azon örvendeztek, hogy ő még él. – Pátriárkák és próféták, 230–231. o.

Noha József az ország vezetője lett, mégsem feledkezett meg Istenről. Tudta, hogy idegenként él az országban, atyjától és testvéreitől távol, akik sokszor megszomorították. Mégis meg volt arról győződve, hogy Isten vezette az életét, és helyezte őt ebbe a fontos beosztásba. Szüntelenül az Úrtól tette függővé az életét, és hűségesen végezte Egyiptomban a rábízott feladatokat. (…)

Amikor a testvérek megalázkodva vallották meg Józsefnek a vétküket, és kitartóan könyörögtek bocsánatért, nagy öröm töltötte el a szívüket, látva azt, hogy a testvérük még életben van, mivel korábban lelkiismeret-furdalás gyötörte őket a tettük miatt. De most, amikor már nyilvánvalóvá vált, hogy nem követtek el vérontást, olyan hosszú időn keresztül elgyötört lelkük felmentést nyert.

József örömmel bocsátott meg a testvéreinek, majd gazdag élelmiszerrakománnyal küldte haza őket. Rendelkezésükre bocsátott mindent ahhoz, hogy apjukkal és családjaikkal együtt Egyiptomba költözhessenek. Édes testvérének, Benjáminnak pedig még több ajándékot adott. Amikor útra keltek, nem mulasztotta el figyelmeztetni őket: „Ne vitatkozzatok az úton!” Attól félt, hogy egymást fogják vádolni a vele megesett kegyetlen bánásmódért. A testvérei így örömmel tértek haza édesapjukhoz. – Spiritual Gifts, III. köt., 152, 167. o.

Jézus ismeri mindenki körülményeit. Mondhatod: nagyon bűnös vagyok. Az lehetsz, de minél rosszabb vagy, annál inkább szükséged van Krisztusra. Ő nem fordul el a síró, megtört emberektől. Senkit sem beszél ki, de minden remegő lélekbe bátorságot önt. Ingyen megbocsát mindenkinek, aki bocsánatért és megújulásért jön hozzá. – Jézus élete, 568. o.