---
title:  „Szelíd és alázatos szívű vagyok”
date:  27/07/2021
---

Ma alábecsülik a szelídséget, kinevetik az alázatot. A közösségi média arra tanít, hogy a hangoskodókra, a lármázókra, a furcsákra és a vadakra, illetve a hivalkodókra figyeljünk. A világi értékrend teljesen ellentétes azzal, amit Isten tart fontosnak és értékesnek. „Az igazság megismerése nem annyira jó felfogóképességtől, mint inkább a szándék tisztaságától, egyszerű, buzgó, alázatos hittől függ. Isten angyalai közel vannak azokhoz, akik alázatos szívvel mennyei vezetésre vágynak. Isten Lelke kitárja nekik az igazság gazdag tárházát” (Ellen G. White: Krisztus példázatai. Budapest, 1983, H. N. Adventista Egyház, 35. o.).

`Olvassuk el Ézs 57:15, Mt 5:5 és 1Pt 3:4 verseit! Hogyan határoznánk meg ezek alapján a szelídséget és az alázatot?`

2Kor 10:1 versében Pál „Krisztus szelídségére és engedelmességére” utal. A szelídség és az alázat nem a balekok jellemzője, akik képtelenek magukban megállni. Jézus nem kereste a konfliktusokat, többnyire kerülte azokat, mert még nem végezte el a küldetését (Jn 4:1-3). Amikor pedig meg akarták támadni, akkor határozottan, de kedvesen válaszolt. Például közvetlenül a kereszt előtt, amikor Jeruzsálem felett sírt, nem szitkozódott, hanem könnyezve tárta fel a bekövetkező pusztulás képeit (Lk 19:41-44).

Az Újszövetség gyakran utal Jézusra második Mózesként. A hegyen állva ismertette országa elveit az emberekkel (Mt 5:1). Csodaétellel látott el nagy tömegeket (Mt 14:13-21). 4Móz 12:3 verse azt mondja Mózesről, hogy „szelíd” volt, és ez visszhangzik Mt 11:29 versében is. Az ötezer megvendégelésének szemtanúi álmélkodtak, hogy „Ez valóban az a próféta, akinek el kellett jönnie a világba” (Jn 6:14, RÚF) – utalva 5Móz 18:15 versére, illetve Mózes prófétai szerepére. Krisztus szelídsége és alázata messze felülmúlta Mózesét, elvégre Ő az isteni Üdvözítő. Bár Mózes felajánlotta saját életét a népe megmentése érdekében (2Móz 32:32), a halála mit sem ért volna, hiszen bűnösként neki is szüksége volt a Megváltóra, aki megfizet a bűneiért. Sokat tanulhatunk Mózestől, az élettörténetéből, de nem lelhetünk benne megváltásra. Nekünk is szükségünk van az Üdvözítőre, aki a helyünkre lép, nemcsak Közbenjáróként, hanem Helyettesünkként is. Nagyon fontos a közbenjárás, de egyedül a vétkeink hordozójaként kereszten függő Isten volt az, aki megfizette bűneink büntetését. Ő menthet meg bennünket a (jogos) következményektől, amelyeket bűneink hoznak ránk. Ezért van az, hogy Jézus nagyszerű példája semmit sem érne a kereszt és a feltámadás nélkül.

---

#### Ellen G. White idézetek

„Tanuljátok meg tőlem – szólt Jézus –, hogy én szelíd és alázatos szívű vagyok: és nyugalmat találtok a ti lelketeknek.” (Mt 11:29) Be kell iratkoznunk Krisztus iskolájába, hogy szelídséget és alázatot tanuljunk tőle. A megváltás folyamán készül föl a lélek a mennyre. Ez a felkészülés a Megváltó ismeretét jelenti. Felülemelkedést jelent a sötétség fejedelmének iskolájában tanult eszméken, szokásokon, gyakorlaton. A léleknek meg kell szabadulnia mindentől, ami ellenkezik az Isten iránti hűséggel.

Jézus szívében tökéletes harmónia uralkodott Istennel, és a béke is tökéletes volt. Sohasem kábította el a dicséret, nem törte le sem a bírálat, sem a csalódás. A leghevesebb ellenállás és a legkegyetlenebb bánásmód mellett is megőrizte rettenthetetlen bátorságát. Állítólagos követői közül azonban sokak szíve aggódik, remeg, mert félnek az Úrra bízni magukat. Nem vetik alá magukat teljesen neki, mert visszarettennek az ilyen mérvű alárendelés következményeitől. Pedig ha nem teszik meg ezt, nem találhatnak békességet. – Jézus élete, 330. o.

Csak akkor vagy biztonságban, ha teljes engedelmességgel hozzákötöd magad szorosan Krisztushoz. Igája könnyű, mivel a terhet Ő hordozza. Amikor fölemeled a kereszt terhét, könnyűvé válik, és a kereszt számodra az örök élet garanciáját fogja jelenteni. Mindannyiunk előjoga örömmel követni az Urat és felkiáltani: „A te jóságod emelt föl engem!” Ha a menny felé akarunk haladni, akkor Isten Igéje legyen a tankönyvünk. Az ihletett szavakból kell levonnunk a tanulságokat a minden­napokra vonatkozóan. (…)

Az emberré lett Jézus Krisztus alázatát nem értheti meg az emberi elme, de istenségét és öröktől való létezését sosem vonhatja kétségbe az, aki hisz Isten Igéjében. Pál apostol beszél a közbenjárónkról, Isten egyszülött Fiáról, aki dicsőségben egyenlő volt az Atyával, hiszen Ő volt a mennyei seregek Fejedelme, aki azonban emberi testet és szolgai formát öltött istenségére. – Sons and Daughters of God, 81. o.

Amikor Krisztus vállalta, hogy emberré lesz, végtelen alázatról tett bizonyságot, ami csodálattal töltötte el a mennyei lényeket. Ez nem lett volna az alázat cselekedete, ha Ő előbb nem rendelkezett volna magas isteni beosztással. Nyitott elmével kell járnunk annak megértése érdekében, hogy Jézus levetette királyi palástját és koronáját, lemondott magas vezetői beosztásáról, és mennyei természetére emberi természetet vett fel, hogy ott találkozhasson az emberrel, ahol van, és olyan erőt adhasson neki, amellyel Isten fiává és leányává válhat. Az ember megváltása érdekében Krisztus engedelmes volt mindhalálig, mégpedig a keresztfának haláláig. – The Youth’s Instructor, 1898. október 13.