---
title:  „Jöjjetek énhozzám…”
date:  24/07/2021
---

### E heti tanulmányunk
2Mózes 18:13-22; 5Mózes 18:15; Máté 5:5; 11:20-30; Galata 5:1; 6:2

> <p></p>
> „Jöjjetek énhozzám mindnyájan, akik megfáradtatok és meg vagytok terhelve, és én megnyugvást adok nektek” (Mt 11:28, RÚF).

Gyönyörű ígéretet adott itt Jézus! Elvégre ki nem fáradt volna meg közülünk, ha nem is annyira a munkától (bár gyakran ez a helyzet), mintsem az élet okozta terhektől? Krisztus pedig azt mondja itt, hogy Ő valóban tudja, min megyünk keresztül, és képes segíteni nekünk, ha hagyjuk.

Ezután úgy folytatja, hogy vegyük magunkra az Ő igáját, „Mert az én igám jó, és az én terhem könnyű” (Mt 11:30, RÚF). Más szóval: szabaduljatok meg a saját igátoktól és terheitektől, amiket cipeltek (adjátok nekem), és helyette vegyétek magatokra az enyémet, amit könnyebb elhordani!

Miként tapasztalhatjuk azt a nyugalmat, amiről Jézus beszél? Elvégre olyan világban élünk, amiről a bűneset után az Úr azt mondta Ádámnak, hogy „Arcod verejtékével egyed a kenyeret” (1Móz 3:19, RÚF). Ezért tudtuk meg, hogy milyen érzés dolgozni és – legalábbis számunkra – túl nehéznek tűnő terheket cipelni.

---

#### Ellen G. White idézetek

Nem a munka, hanem a pihenő időszakok nélküli túlmunka töri le az embereket, veszélyeztetve az életerejüket. Akik túlhajtják magukat, hamar eljutnak odáig, hogy remény nélkül dolgoznak.

Az Úrnak végzett munkát vidáman és bátran csináljuk. Isten azt akarja, hogy lelkesedést, életet és reményteljességet vigyünk a munkánkba. A szellemi munkások szenteljenek kellő figyelmet arra, hogy az emberi gépezet összes részének a leterhelése kiegyenlített legyen. A bölcsen összeillesztett testi és szellemi erőfeszítés jó erőnlétben tartja az embert, ami kedves a menny előtt.

Hozzunk napi munkánkba reményteljességet, bátorságot és jó kedélyt. Ne dolgozzuk agyon magunkat. Sokkal jobb elvégezetlenül hagyni napi terveink egy részét, mint ártani magunknak, túlterhelni magunkat, csüggedést támasztani, holott bátorságra van szükségünk a holnapi feladathoz. Ne sértsd meg az egészség törvényét, hogy ne veszítsd el a holnaphoz szükséges erőt. – Értelem, jellem, egyéniség, II. köt., 375–376. o.

Krisztus nagyon szeretné, ha a gondterhelt, elfáradt, megsanyargatott ember hozzá fordulna. Szeretné neki adni azt a fényt, örömöt és békét, amelyet sehol máshol nem találhat. A legbűnösebbet is mélységesen szánja és szereti. Elküldi Szentlelkét, hogy szeretetével körülvegye és magához vonzza. – Krisztus példázatai, 225. o.

„Jöjjetek énhozzám mindnyájan, akik megfáradtatok és megterheltettetek, és én megnyugosztlak titeket.” (Mt 11:28)

Jézus a vigasztaló szavakat az Őt követő sokaságnak mondta. A Megváltó kifejtette, hogy az ember csak általa juthat el Isten ismeretére. Úgy beszélt tanítványairól, mint akiknek megadatott a mennyei dolgok ismerete. Mindamellett senki sem érezhette magát kizárva gondoskodásából, szeretetéből. Mindenki hozzá jöhet, aki megfáradt és meg­terheltetett. – Jézus élete, 328. o.

Mivel a Fiú által nyerjük el a nyugalmat, a menny már itt elkezdődik. Engedünk hívásának – „jöjjetek, tanuljatok tőlem” –, megyünk, és ezzel elkezdődik számunkra az örök élet. A menny: szüntelen közeledés Istenhez Krisztus által. Minél többet időzünk a menny fényességében, annyival nagyobb és nagyobb dicsőség tárul fel előttünk, és minél többet tudunk Istenről, annál inkább növekszik a boldogságunk. Mivel már ebben az életben Jézussal járunk, eltölthet a szeretete, kielégíthet a jelenléte. Amit csak befogadhat az emberi természet, azt itt megkaphatjuk. De mi ez ahhoz képest, ami ezután következik? Ezek „vannak az Isten királyiszéke előtt; és szolgálnak néki éjjel és nappal az Ő templomában; és aki a királyiszékben ül, kiterjeszti sátrát felettük. Nem éheznek többé, sem nem szomjúhoznak többé; sem a nap nem tűz rájuk, sem semmi hőség: mert a Bárány, aki a királyiszéknek közepette van, legelteti őket, és a vizeknek élő forrásaira viszi őket; és eltöröl Isten az ő szemükről minden könnyet.” (Jel 7:15–17) – Jézus élete, 331. o.