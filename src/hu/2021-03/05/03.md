---
title:  „Vegyétek Magatokra Az Én Igámat”
date:  26/07/2021
---

`Olvassuk el Mt 11:29-30 szakaszát! Miért utasított Jézus az igája felvételére éppen azután, hogy kérte, adjuk neki át a terheinket és úgy találjunk igazi nyugalomra?`

Mt 11:28 versének „Jöjjetek” hívását két másik felszólítás követi (Mt 11:29): „Vegyétek föl” és „tanuljátok meg”, amelyek Jézusra terelik a hallgatóság (és az olvasók) figyelmét. Az Ő igáját kell felvennünk, tőle kell tanulnunk. A Szentháromságban az Atya és a Fiú meghitt kapcsolata (amit Mt 11:25-27 része is mutat) kiváló magyarázatot kínál az igeszakasz iga-metaforájára. Az Atya és a Fiú egységben dolgozik az emberiség megmentésén. Az iga jelképezi, hogy átadjuk az életünk fölötti irányítást (lásd Jeremiás 27. fejezet), ugyanakkor ez az egységes célra is utaló hasonlat. Magunkra vesszük az Ő igáját, elfogadjuk a tőle kapott feladatot a környezetünk áldására. Nem mi hordozzuk az igát, hanem vele együtt vagyunk az igában, mert az Ő igája „jó” és az Ő terhe „könnyű” (Mt 11:30, RÚF). Ezt a gondolatot ismétli meg a második felszólítás: „tanuljátok meg tőlem”. A „tanulni” ige görögül is rokon a „tanítvány” szóval. Ha Jézustól tanulunk, valóban az Ő tanítványai vagyunk. Az engedelmesség és az elkötelezettség a tanítványság jellemzője.

`Mi a különbség a leterheltség (Mt 11:28) és Jézus igájának felvétele között (Mt 11:29)?`

A judaizmusban az igát általában a törvényre utaló jelképnek tartották. ApCsel 15:10 verse a körülmetélés törvényével kapcsolatban használja a kifejezést. Gal 5:1 verse szembeállítja a Jézus által felkínált szabadságot a szolgaság igájával, ami a törvény általi megigazulásra utal. Krisztussal egy igában lenni az engedelmességet, a követése melletti elkötelezettséget, illetve a küldetésében való részvételt hangsúlyozza. Semmit sem adhatunk hozzá az üdvösséghez, mert azt Jézus szerezte meg nekünk a kereszten. Viszont lehetünk a követei, elmondhatjuk a körülöttünk levőknek a jó hírt. Jézusnak a Hegyi Beszédben (Máté 5–7. fejezetei) adott törvénymagyarázata még radikálisabb a farizeusok értelmezésénél. Szívműtét kell hozzá, átformálja a szándékainkat, de az Ő igája gyönyörűséges és az Ő terhe könnyű (Mt 11:30).

`Milyen csodás ígéret! Nyugalmat találhatunk a lelkünknek! Tapasztaltuk már ezt a nyugalmat? Milyen érzés? Hogyan ismerhetjük meg ezt, ha Jézusra összpontosítunk és arra, amit felkínál?`

---

#### Ellen G. White idézetek

Krisztus keresztje mindenkihez szóló üzenet, mindenkit ki akar menteni a bűn örvényéből, hogy a halandó embert összekösse a végtelen Istennel. Csak a keresztáldozatnak van hatalma az embert kiszabadítani a bűn hatalmából. A Megváltó önmagát adta a bűnösökért. Akik szeretik Jézust, azoknak a bűnei megbocsáttattak, és egyesülni fognak vele. Ezek az emberek hordozzák a Fiú igáját. De ez az iga nem akadályozza őket, nem teszi számukra a vallási életet elviselhetetlen robottá. Nem! Krisztus igája egyet jelent a keresztény élet örömével. A keresztény ember örömmel szemléli az Úr egyszülött Fiát, aki meghalt a világért a keresztfán, „hogy valaki hisz őbenne, el ne vesszen, hanem örök élete legyen” (Jn 3:16). – Üzenet az ifjúságnak, 138. o.

Krisztus a szavaival: „Maradjatok énbennem…”, a nyugalom, az állhatatosság és a bizalom gondolatát akarja kifejezni. Ilyen meghívással fordul hozzánk: „Jöjjetek énhozzám…, én megnyugosztlak titeket.” (Mt 11:28) A zsoltáros szavai ugyanezt a gondolatot fejezik ki: „Csillapodjál le az Úrban, és várjad Őt…” (Zsolt 37:7) Ésaiás próféta a következőkről biztosít bennünket: „Csöndességben és reménységben” lesz erősségetek (Ésa 30:15). Ezt a nyugalmat korántsem a tétlenségben találjuk, mert hisz magában a meghívásban benne foglaltatik már a felszólítás a munkára: „Vegyétek fel az én igámat…, és nyugalmat találtok.” (Mt 11:29) A szív, amely állandóan Krisztusban találja meg nyugalmát, folytonosan és komolyan fog őérte munkálkodni. – Jézushoz vezető út, 71. o.

Jézus hívja a megfáradtakat és megterhelteket. Pihenést ígér nekik, ha hozzá jönnek. Hívja őket, hogy cseréljék fel kíméletlen igájukat – az önzés, az irigység jármát, mely a pénz istenének rabszolgáivá nyomorítja őket – az Ő igájával, mert az gyönyörűséges, és az Ő terhe könnyű… Akik nem hajlandók elfogadni a könnyítést, melyet Krisztus ajánl fel nekik, és tovább viselik az önzés borzasztó igáját, akik végsőkig feszítik lelküket pénzszerző terveikkel, csakhogy önző kielégülésre költsék az összegeket, azok nem kóstoltak bele a békébe és a nyugalomba, melyet az Üdvözítő igájának viselése hoz, sem a lemondás és a jótékonyság terhének emelésébe, melyet pedig Krisztus is hordott értük. – Bizonyságtételek, III. köt., 384. o.

Krisztussal viselni ugyanazon igát azt jelenti, hogy az Ő elgondolása szerint munkálkodunk, hogy társai leszünk a szenvedéseiben és az elveszett emberiségért folyó fáradozásaiban. Azt jelenti, hogy a lelkek bölcs tanítójává válsz. Azzá válunk, amivé Jézus által hajlandók leszünk válni a próbaidő drága óráiban. Olyan edények leszünk, amilyenekké engedjük, hogy Ő formáljon minket. A formáló és alakító folyamatban össze kell fognunk Istennel, akaratunkat a menny akaratának vetve alá. – A Te Igéd igazság, V. köt., 1092. o.