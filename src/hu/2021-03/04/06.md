---
title:  Visszatükrözni Isten Világosságát
date:  22/07/2021
---

Valamilyen szégyenteljes kudarcélmény, majd a megbocsátás után talán azt tartjuk a legtermészetesebbnek, hogy megpróbáljuk elfelejteni az esetet. A kudarc emléke igen fájdalmas lehet.

`Mihez akart Dávid kezdeni ezzel a fájdalmas helyzettel? Olvassuk el Zsolt 51:15-21 szakaszát!`

Amikor egy edény vagy egy értékes váza leesik és széttörik, általában sóhajtunk és eldobjuk a hasznavehetetlen darabokat. Japánban azonban létezik egy tradicionális művészet a törött edények helyreállítására, amit kintsuginak neveznek. Nemesfémekkel, például folyékony arannyal, ezüsttel ragasztják össze a darabokat, a törött tárgyat gyönyörűvé, értékessé téve.

Valami mindig változik, amikor Isten megbocsátja a vétkeinket és újjáteremt bennünket. Bűnbocsánata összeforrasztja életünk széthullott darabjait, a látható törésvonalak pedig felhívják a figyelmet drága kegyelmére. Így Isten hangszóróivá válhatunk. „…dicséretedet hirdeti szám” (Zsolt 51:17, RÚF). Nem próbáljuk önmagunkat megjavítani, nem önmagunk akarunk fejlődni (fokozatosan sem)! Összetört lelkünk és bűnbánó szívünk fénysugárként dicsőíti Istent, amit a környező világ is lát. Ha megbocsátást nyertünk, a mi tapasztalatunk más bűnbocsánatra vágyókat szintén odavonz.

`Mi a kapcsolat az 51. zsoltár és 1Jn 1:9 verse között?`

1Jn 1:9 verse röviden összefoglalja az 51. zsoltárt. Dávid jól tudta, hogy „a töredelmes és bűnbánó szívet oh Isten nem veted te meg” (Zsolt 51:19)! János is arról biztosít, hogy „Ha megvalljuk bűneinket, hű és igaz, hogy megbocsássa bűneinket és megtisztítson minket minden hamisságtól” (1Jn 1:9). A szaván foghatjuk Istent!

Ismét leszögezzük, hogy Dávid nem hozhatta helyre azt a rettenetes kárt, amit a tettei okoztak, sem a példát, amit a családja előtt mutatott. El kellett szenvednie a döntései és a tettei következményeit. Mégis tudta: Isten megbocsátott neki és bíznia kell abban, hogy Isten Báránya egy nap eljön és a helyére lép.

`Hogyan igényelhetjük 1Jn 1:9 ígéretét a saját életünkben? Mit érezhetünk, miután ezt megtettük, tudva, hogy az ígéret nekünk is szól?`

---

#### Ellen G. White idézetek

Ebben a szent énekben – amelyet nyilvánosan kellett énekelni a nép nagy összejövetelein az udvar, a papok, a bírák, a fejedelmek és a harcosok jelenlétében, és mely ének megőrzi a legutolsó nemzedékig bukásának történetét – Izrael királya elbeszélte bűnét, bűnbánatát és reménységét az Isten irgalmassága útján elnyerhető bocsánatban. Ahelyett, hogy elrejtette volna bűnös voltát, azt akarta, hogy bukásának szomorú története útbaigazítson másokat. – Pátriárkák és próféták, 725. o.

Forduljunk hittel Istenhez, tárjuk fel előtte a kéréseinket, higgyük el, hogy fáradozni fog értünk és azokért, akiket meg szeretnénk menteni. Szenteljünk több időt a buzgó imára. A kisgyerek bizakodó hitével forduljunk mennyei Atyánkhoz, számoljunk be neki a szükségleteinkről. Ő mindenkor készen áll megbocsátani és a segítségünkre sietni. Az isteni bölcsesség tárháza kifogyhatatlan, és az Úr arra bátorít, merítsünk bőven belőle. Ezek a szavak írják le a lelki áldások utáni vágyódást: „Miként a szarvas a folyóvizekre, úgy vágyik lelkem hozzád, Istenem.” Vágyódjunk mélyebben a menny gazdag ajándékai után. Éhezzük, szomjazzuk az igazságosságot, az igaz életet, az isteni, krisztusi jellemet.

Bárcsak vágy égne bennünk, hogy gyakorlati ismerettel ismerjük Istent, hogy belépjünk a Magasságos termébe, felnyújtva a hit kezét, és arra vetve tehetetlen lelkünket, aki hatalmas az üdvözítésre. Jobb a Mindenható szívélyes szeretete, mint az élet. – A Te Igéd igazság, III. köt., 1146–1147. o.

Jézus, aki bennetek lakozik, általatok kíván szólni azokhoz, akik Őt még nem ismerik. Lehet, hogy nem olvassák a Bibliát, lapjairól a hozzájuk szóló hangot nem hallják, az Isten műveiből kiáradó szeretetet nem látják. Ha azonban Krisztus őszinte tanítványai vagytok, lehetséges, hogy általatok jutnak istenismeretre, felfogják jó voltát, és megnyerhetők, hogy Istent szeressék, és neki szolgáljanak.

A keresztények hivatása, hogy a menny felé vezető úton a világosság hordozói legyenek, és a Megváltóról rájuk sugárzó fényt szétárasszák az egész világra. Legyen az életük és a jellemük olyan, hogy általa Krisztusról és a szolgálatáról helyes fogalmat alkothassanak az emberek. – Jézushoz vezető út, 115. o.

De nincs ember, aki tudna olyat adni, ami neki sincs. Isten művében nem lehet semmilyen emberek által kezdeményezett dolog. Senki nem lehet a saját erőfeszítéséből az Úr fényhordozója. Az aranyolaj, amelyet a mennyei követek öntöttek az aranycsövekbe, továbbfolyt a templom lámpáiba, és lehetővé tette, hogy állandóan nagy fénnyel égjenek. Az ember is az állandóan rá áradó mennyei szeretet nyomán tud fényt árasztani. Mindazok szívébe, akik hitben Istennel egyesültek, a szeretet aranyolaja bőven ömlik, hogy jó cselekedetekkel és a Mindenható iránti igazi, őszinte szolgálattal továbbítsák a fényt. – Krisztus példázatai, 418. o.