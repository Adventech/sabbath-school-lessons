---
title:  Bűnbocsánat és feledés?
date:  20/07/2021
---

Nátán szembesítette Dávidot bűne hatalmas voltával, miután a király gyanútlanul ítéletet mondott ki önmaga felett (2Sám 12:5-6). Megtört szívvel vallotta be bűnét. A próféta ezután egyből biztosította, hogy „Az Úr is elvette a te bűnödet” (2Sám 12:13) és megbocsátotta. Nem volt várakozási idő Isten megbocsátása előtt. Dávidnak nem kellett bizonygatnia őszinteségét, mielőtt bocsánatot kapott volna bűnére.

Ám 2Sám 12:10-12 szakaszában Nátán előre megmondta Dávid bűnének következményeit, kijelentette, hogy a születendő gyerek meg fog halni.

`Mit jelent, hogy Isten elvette Dávid bűnét? Egyszerűen tiszta lapot adott neki? Mindenki csak úgy megfeledkezik a történtekről? Olvassuk el 2Sám 12:10-23 részét, miközben ezekről a kérdésekről gondolkodunk!`

Dávid minden bizonnyal eltűnődött ezeken a kérdéseken, amikor a szeme láttára hullott darabokra a világa – a csecsemő meghalt, a családjában zűrzavar uralkodott (Ammon és Absolon esetei kellőképpen példázzák a valós családi problémákat), a jövője pedig bizonytalan volt. A bűne következményei ártatlanokra is hatottak, mint Úriásra és az újszülött gyermekre, Dávid mégis kezdte megérteni, hogy Isten kegyelme mindent elfedez, egy nap pedig majd a bűn összes következménye eltűnik. Eközben háborgó lelkiismerete nyugalomra talált Isten kegyelmében.

`Minek a szükségét érezte Dávid igazán? Mire vágyott? Olvassuk el Zsolt 51:1-7 szakaszát!`

Az 51. zsoltárban Dávid kitárta a szívét és nyíltan bevallotta bűnét. Könyörgésében Isten szüntelen szeretetére és nagy könyörületére hivatkozott. Arra vágyott, hogy az Úr megújítsa őt.

A Jézusban található nyugalom árára gondolva először fel kell ismernünk, hogy szükségünk van külső segítségre. Bűnösként szükségünk van a Megváltóra. Felmérjük a vétkünket, majd ahhoz kiáltunk, aki egyedül képes tisztára mosni, megtisztítani és megújítani minket. Amikor ezt tesszük, bátorságot meríthetünk ebből: itt áll előttünk egy házasságtörő, manipulátor, gyilkos, aki a Tízparancsolat legalább öt törvényét áthágta, de segítségért kiáltott, Isten bűnbocsánatának ígéretére hivatkozott.

`Számunkra milyen reményt nyújt az, hogy Isten megbocsátotta Dávid bűnét?`

---

#### Ellen G. White idézetek

Dávid számára ez volt a legfájdalmasabb, de ugyanakkor a leghasznosabb tapasztalat. Ha a Nátán próféta által elétárt tükörbe nézve tovább haladt volna, és nem győződött volna meg szörnyű bűnéről, akkor minden bizonnyal tönkrement volna az élete. Lelke megmentését a bűnről való meggyőződése eredményezte. Teljesen más fényben látta önmagát, úgy, ahogy Isten is látta őt, és élete végéig bánta a vétkét. (…)

Bár megtért, és bűnbocsánatot nyert az Úrtól, az általa elvetett magnak le kellett aratnia ártalmas gyümölcseit… A családján belül csorbult a tekintélye, és a fiaitól már nem várhatott el teljes engedelmességet. A tudat, hogy vétkezett, mindig meghátrálásra késztette, valahányszor a családjában meg kellett dorgálnia a bűnt, vagy igazságot kellett szolgáltatnia. (…)

Aki Dávidra mutogatva megpróbálja alábecsülni bűneinek súlyosságát, annak meg kell tanulnia a bibliai feljegyzésekből, hogy a bűn útja nagyon kínos út! Még ha Dávidhoz hasonlóan meg is tér gonosz útjáról, bűneinek következményei még ebben az életben is nagyon súlyosak és nehezen elviselhetők lesznek. – Conflict and Courage, 179–180. o.

Nem szabad elfelejtenünk, hogy mindannyian vétkezünk. Néha olyan férfiak és nők is követnek el hibákat, akik sok éves tapasztalattal rendelkeznek, de az Úr nem fogja a vétkük miatt megvetni őket, hanem Ádám minden fiának és lányának felkínálja az újabb vizsga lehetőségét.

Jézus azt kedveli, hogy úgy járuljunk elé, ahogy vagyunk – bűnösen, tehetetlenül és különböző függőségek rabságában. Hozzuk elé minden gyengeségünket, balgaságunkat, vétkeinket, és megtérő lélekkel essünk az Ő lába elé. Dicsősége kész bennünket szeretettel átölelni, bekötözni a sebeinket és megtisztítani minden hamisságtól. (…)

Add fel azt az elképzelésedet, hogy Isten ígéretei nem neked szólnak. Az ígéretek minden megtérő bűnösnek a rendelkezésére állnak. Krisztus által biztosított számunkra az erő és a kegyelem, amit szolgáló angyalok hoznak el a hívő léleknek. Senki sem annyira bűnös, hogy ne nyerne erőt, megtisztulást és feddhetetlenséget az érte életét áldozó Jézusban. Az Úr azt várja, hogy eltávolíthassa a bűntől szennyes ruhát a hozzá forduló lélekről, és a feddhetetlenség ruháját adhassa rá. Nem kívánja a bűnös halálát, hanem azt akarja, hogy életet nyerjen. – The Faith I Live By, 134. o.

A valódi bűnvallomás mindig is nevén nevezi a bűnt, és azok eseteit vallja be. Vannak bűnök, amelyeket egyedül Isten elé kell hoznunk. De lehetnek olyan bűneink, amelyeket emberek előtt kell bevallanunk, mert őket bántottuk meg, vagy pedig általánosabb bűneink, amelyeket az egész gyülekezet előtt kell bevallanunk. De minden bűnvallomás legyen határozott, pontos, azokat a bűnöket ismerje el, amelyekben vétkesek vagyunk. (…)

A bűnvallomások csak akkor lesznek elfogadhatók Isten előtt, ha őszintén megtérünk, és új életet kezdünk. Határozott változásoknak kell bekövetkezniük az életünkben: el kell hagynunk mindent, ami az Úr szemében bántó. Ez az igazi bűnbocsánat gyümölcse. – Bizonyság­tételek, V. köt., 639–640. o.