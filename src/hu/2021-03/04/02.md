---
title:  Fáradt és megvislet
date:  18/07/2021
---

Egy illatos este Dávid király nyughatatlanul sétálgatott palotája tetején. A seregével kellett volna lennie, a Jordán túlpartján. Isten népét kellett volna vezetnie, hogy legyőzzék az ammonitákat, békét biztosítva az országnak.

`Dávid előtt kinyílt a kísértés ajtaja, amikor nem ott volt, ahol lennie kellett volna. Olvassuk el 2Sám 11:1-5 szakaszát! Mi történt? Milyen nagy bűnt követett el a király?`

Dávid meglátott a tetőről egy „igen szép” (RÚF) nőt, aki éppen fürdött. Bűnös indulatai kerekedtek aznap este felül, és lefeküdt Betsabéval, egy hűséges katonatisztje feleségével. Mint az ókori királyok, Dávid is teljhatalommal bírt. Uralkodóként nem kellett betartania azokat a szabályokat, amelyek mindenki mást vezéreltek. Ám családjának az ezek után következő, fájdalmas története arra emlékeztet, hogy valójában királyként sem állt Isten törvénye felett. A törvény védelmet, oltalmat jelent, és amikor a király átlépte a határát, rettenetes következményekkel kellett szembenéznie. Dávid az élete minden területén érezni kezdte Isten törvénye megszegésének következményeit. Azt hitte, hogy szenvedélyes félrelépése titokban marad, csakhogy Betsabé teherbe esett, miközben a férje messze járt.

`Olvassuk el 2Sám 11:6-27 részét! Hogyan próbálta Dávid takargatni a bűnét?`

Még Dávid legravaszabb tervei is kudarcba fulladtak, amelyekkel Úriást haza akarta juttatni Betsabéhoz, a feleségéhez. Úriás, a kiváló hírű férfi így felelt Dávid célozgatására: „A láda meg Izráel és Júda sátrakban laknak; az én uram, Jóáb és uramnak a szolgái pedig a nyílt mezőn táboroznak. Hogyan mehetnék akkor én haza, hogy egyem, igyam, és a feleségemmel háljak” (2Sám 11:11, RÚF)? A kétségbeesett Dávid végül „távirányítással” ölette őt meg, hogy fedezze a bűnét.

`Nehéz elhinni, hogy ilyen mélyre süllyedt Dávid, akinek Isten annyi mindent megadott! Milyen figyelmeztetést kell mindannyiunknak leszűrnünk ebből a történetből?`

---

#### Ellen G. White idézetek

Veszélyes dolog dicsérni vagy felmagasztalni az embereket; mert ha valaki szem elől téveszti az Istentől való teljes függősége tényét, és a saját erejében bízik, biztos, hogy elbukik. Az ember olyan ellenségekkel küzd, amelyek erősebbek nála. „Mert nem vér és test ellen van nekünk tusakodásunk, hanem a fejedelemségek ellen, a hatalmasságok ellen, ez élet sötétségének világbírói ellen, a gonoszság lelkei ellen, melyek a magasságban vannak.” (Ef 6:12) Lehetetlen nekünk saját erőnkből megállni a küzdelemben. Mindaz, ami eltereli a gondolatainkat Istenről, ami önmagunk felmagasztalásához vagy az önmagunktól való függőségünkhöz vezet, vereségünk útját készíti elő számunkra. (…)

A magabiztosság és önfelmagasztalás lelkülete készítette elő a Dávid bukásához vezető utat. A hízelgés, a hatalom és a pompa csábítása hatással volt rá… Mindez hajlamossá tette Dávidot arra, hogy csökkenjen az érzéke a bűn súlyossága iránt. Ahelyett, hogy alázatosan Jahve hatalmára támaszkodott volna, a saját bölcsességében és hatalmában kezdett bízni. Abban a pillanatban, amikor Sátán el tudja választani a lelket Istentől, az erő egyetlen biztos forrásától, felébreszti az ember testi természetének szentségtelen vágyát. Az ellenség nem váratlanul, nem mindjárt az elején, hirtelen és meglepő módon végzi a munkáját – ő titokban ássa alá az alapelvek erődítményeit. Látszólag kis dolgokkal kezdi a munkáját: az Istenhez való hűség és a rá támaszkodás elhanyagolásával, a világ szokásainak és gyakorlatának követése iránti hajlammal. (…)

Amikor azonban kényelmében és biztonságában elengedte Isten kezét, engedett Sátánnak, és bűnnel szennyezte be a lelkét. Dávid, akit az ég jelölt ki népe vezetőjének, akit az Úr választott ki törvénye végrehajtására, megtörte a menny parancsolatát. (…)

Most azonban a bűnös és bűnbánat nélküli Dávid nem a mennyből kérte a segítséget és a vezetést, hanem saját maga igyekezett kiszabadítani magát azokból a veszedelmekből, amelyekbe bűne sodorta. Bethsabé, akinek szépsége csapdának bizonyult számára, a hitteus ­Uriásnak volt a felesége. Uriás egyike volt Dávid legbátrabb és leghű­ségesebb tisztjeinek. Senki sem tudta előre, hogy mi lenne a következménye annak, ha a bűn kitudódna. Isten törvénye a házasságtörő bűnére halálbüntetést szabott ki. Az volt a kérdés, hogy ez a becsületes, büszke katona, akinek a becsületébe ilyen szégyenletes módon belegázoltak, vajon nem a király életének elvételével vagy pedig a nép fellázításával áll-e bosszút a rajta esett sérelemért?

Dávid minden erőfeszítése, amit bűne eltitkolása céljából elkövetett, hiábavalónak bizonyult. Kiszolgáltatta magát az ördög hatalmának. Veszedelem vette körül. A halálnál is keserűbb becstelenséggel kellett szembenéznie.

Úgy tűnt, hogy csak egy útja van a menekülésnek. Kétségbeesésében sietett gyilkossággal tetézni a házasságtörést. Az, aki végrehajtotta Saul megsemmisítését, most arra törekedett, hogy Dávidot is romlásba döntse. Bár a kísértések különbözők voltak, mégis mind Isten törvényének az áthágásához vezettek. Dávid úgy okoskodott, hogyha Uriás a csatában esne el az ellenség kezétől, akkor halálának bűne nem tudódna ki, és nem terhelné a királyt. Így Bethsabé szabad lenne, és Dávid feleségül vehetné. Ezzel minden gyanú elhárulna róla, és a tisztessége is megmaradna. – Pátriárkák és próféták, 717–719. o.