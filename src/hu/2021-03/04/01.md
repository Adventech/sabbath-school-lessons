---
title:  A nyugalom ára
date:  17/07/2021
---

### E heti tanulmányunk
1Mózes 3:1-8; 2Sámuel 11; 12:1-23; 1János 1:9

> <p></p>
> „Tiszta szívet teremts bennem, oh Isten, és az erős lelket újítsd meg bennem” (Zsolt 51:12).

Sokan mintha kétségbeesetten keresnék a békét és a csendet, még fizetni is készek érte. Több nagyvárosban internetmentes helyiségek bérelhetők egy-egy órára, szigorú szabályokkal: nem szabad hangoskodni, sem látogatókat fogadni. Az emberek hajlandóak fizetni azért, hogy csak csendben üljenek és gondolkodjanak vagy aludjanak. Reptereken lehet alvó kapszulákat bérelni, de a zajszűrő fülhallgatók is népszerű termékek. Még vászonkapucnik és összecsukható, egyszemélyes kapszulák is vásárolhatók, amelyeket az ember a fejére vagy a testére húzhat a munkahelyi gyors kikapcsolódás idejére.

A valódi nyugalomnak ára van. Az önsegélyezést hirdető médiaszószólók azt akarják velünk elhitetni, hogy képesek vagyunk meghatározni a saját sorsunkat, a nyugalom pedig csupán döntés vagy tervezés kérdése. Csakhogy őszintén átgondolva felismerjük, hogy önmagunkban képtelenek vagyunk valódi nyugalomra lelni. Ágoston, a 4. századi egyházatya remekül összefoglalta ezt Vallomások c. könyvében (1. kötet), amikor Isten kegyelméről gondolkodott: „Önmagadnak alkottál bennünket, a szívünk addig nyugtalan, amíg benned meg nem nyugszik.”

Ezen a héten röviden betekintünk az Isten szíve szerint való ember életébe, és megtudjuk, ő hogyan fedezte fel az Úrtól jövő nyugalom valódi árát.

---

#### Ellen G. White idézetek

Nem lehet túl nagyra becsülni azt a munkát, melyet az Úr fog elvégezni azokon a választott edényein keresztül, akik teljesítik akaratát, és véghezviszik célját. (…)

A Szentlélek soha nem jelenik meg ilyen módon, ilyen tébolyszerű zsivajban. Ez Sátán találmánya arra, hogy elfedje ravasz módszereit, melyeket a napjainkra szóló őszinte, felemelő, nemesítő és megszentelő igazság hatástalanítására használ… A zajok tébolya megbénítja a józan észt, és megakadályozza azt az áldást, amit egyébként az összejövetel helyes levezetése jelenthetne. – Szemelvények Ellen G. White írásaiból, II. köt., 36. o.

Akik megfogadják Krisztus szavát, lelküket vele őriztetik, életüket parancsainak alávetik, békességet és nyugalmat lelnek. A világon semmi sem képes elszomorítani őket, ha Jézus boldogítja őket a jelenlétével. A tökéletes belenyugvásban tökéletes béke van. Az Úr ezt mondja: „Kinek szíve reád támaszkodik, megőrzöd azt teljes békében, mivel tebenned bízik.” (Ésa 26:3) Életünk összekuszálódhat, de ha alávetjük magunkat a bölcs Mesterművesnek, Ő olyan mintázatú életet és jellemet alakíthat ki, amely az Ő dicsőségére szolgál. Az olyan jellemet, amely Krisztus dicsőségét – jellemét – fejezi ki, befogadják Isten Paradicsomába. Megújult nemzetség fog vele járni fehérben, mert méltó lesz rá. – Jézus élete, 331. o.

Amikor fáradt vagy, és kételyeid támadnak… amikor az ellenség arra próbál rávenni, hogy zúgolódj, akkor emeld fel a tekintetedet Jézusra, és bízz Megváltódban! Ez az egyetlen gyógymód… Ha engeded, hogy a figyelmed elkalandozzon, akkor az ellenség látni fogja, hogy mennyire elfoglalt vagy. Ilyenkor megpróbálja a szemed elé tenni saját szemüvegét, amin keresztül a nehézség kis halmai hatalmas hegycsúcsnak fognak tűnni… Meg kell értened, hogyan bízhatsz Istenben. A Szentlélek által formált bölcs szív nagy előjoga áll a rendelkezésedre, ami bármely boldogság alapja.

Az Úr azt szeretné, hogy bízz az Ő szeretetében, és mindig őrizd meg tisztán a lelkedet. Zárd be gondolataid kapuját, hogy mindent az ellenőrzésed alatt tarthass. Amikor megengeded magadnak az önsajnálatot, akkor az ellenség a leggonoszabb és legbutább gondolatokat fogja sugallni azokkal szemben, akik különben csak a javadat akarják.

Hallgass Jézusra, fogadd meg az Ő tanácsát, és akkor nem fogsz elidegenedni a bölcs és hatalmas Tanácsadódtól, az egyedüli Vezetőtől, aki békét, boldogságot és teljes örömöt adhat számodra! (…) Bármit is gondolnak mások rólad, és bármit is teszel, semmi sem zavarhatja meg az egységedet Krisztussal és a közösségedet a Szentlélekkel. Tudnod kell, hogy Jézuson kívül sehol sem találhatsz nyugalmat. – Sons and Daughters of God, 298. o.