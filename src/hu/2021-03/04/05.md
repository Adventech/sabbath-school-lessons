---
title:  Új Teremtés
date:  21/07/2021
---

Dávid megvallotta a bűnét anélkül, hogy kifogásokat keresett volna vagy szépíteni próbálta volna azt, majd egy kéréssel fordult Istenhez. Mit kért tőle? Olvassuk el Zsolt 51:8-14 szakaszát!

Minden izraelita jól tudta, aki valaha járt a szentélyben, hogy mire gondolt Dávid, amikor az izsóp tisztító erejét említette. Mózes törvénye a rituális tisztulásra hivatkozva (3Móz 14:4) arra utal, hogy az eljövendő áldozat – az Áldozat – elveszi majd a világ bűneit.

Dávid ezek után „…vidámságot és örömöt” (RÚF) is kért. Nem arcátlan ez egy kicsit, a bűne hatalmas voltát tekintve?

Talán segít, ha más szavakkal megfogalmazzuk: „Mondd nekem, hogy megbocsátottál, akkor ismét beléphetek a szentélybe és láthatom, ahogyan vidáman és örömmel imádnak téged!”

`A bűneset után Ádám és Éva elrejtőzött Isten elől (1Móz 3:8). Miért annyira más Dávid kérése, a bűne elkövetése után? Olvassuk el Zsolt 51:13-14 verseit!`

Dávid nem akart Isten jelenlétén kívül élni. Felismerte, hogy nincs ereje a Szentlélek nélkül. Tudta, hogy ismét bűnbeeshet, olyan könnyen, ahogy Betsabéval történt. Szertefoszlott az önbizalma.

Tudatában volt annak, hogy nem ő aratja majd a jövőbeli győzelmeket, azokat egyedül Isten adja, ha teljesen rábízza magát.

Nem csak rajtunk áll a győztes keresztényi élet, Jézustól függ! Az Ő jelenlétére, Lelkére vágyunk, az Ő szabadításának örömét akarjuk. Felismerjük, hogy megújulásra és helyreállításra van szükségünk. Az Ő nyugalma – Isten újjáteremtő tette kell nekünk. Nincs egymástól távol a teremtés és a bűnbocsánat nyugalma. „Tiszta szívet teremts bennem, oh Isten, és az erős lelket újítsd meg bennem” (Zsolt 51:12). Ez a vers a teremtés nyelvezetével él. Az Ószövetség egyedül Istenre mutatva használja a „teremt” (bara’) igét. Miután újjáteremtett bennünket, megnyugodhatunk.

`Mi tart vissza attól, hogy tapasztaljuk a bűntudattól való szabadulás örömét és boldogságát, ha ez még nem történt volna meg? Mit tanulhatunk ebből a történetből, ami a segítségünkre lehet?`

---

#### Ellen G. White idézetek

Dávid imája, melyet bűnbeesése után mondott, megismerteti velünk a bűn feletti őszinte szomorúság lényegét. Nem látjuk, hogy bűneit elfedezi, mentegeti, vagy a fenyegető ítélet elől menekülni igyekezett volna. Dávid látta bűneinek nagyságát, a lelkén tapadó szennyet, és átérezte vétkei terhét. Nemcsak bűnbocsánatért, hanem a szíve megtisztításáért is könyörgött. A szentség öröme és az Istennel való közösség visszaállítása után vágyakozott. Lelke érzelmeit azért ilyen szavakkal fejezte ki: „Tisztíts meg engem izsóppal, és tiszta leszek; moss meg engemet, és fehérebb leszek a hónál… Tiszta szívet teremts bennem, ó, Isten, és az erős lelket újítsd meg bennem.” – Jézushoz vezető út, 24–25. o.

Isten megbocsátása nem pusztán egy bírósági, jogi aktus, amellyel a büntetés alól felment: Ő nemcsak megbocsátja a bűnt, hanem meg is akar szabadítani tőle. A megbocsátás túláradó szeretete átalakítja a szívet. Dávid tényleg megtapasztalta ezt, amikor így imádkozott: „Tiszta szívet teremts bennem, ó, Isten, és az erős lelket újítsd meg bennem.” (Zsolt 51:12) Máshol pedig így szólt: „Amilyen messze van a napkelet a napnyugattól, oly messzire veti el tőlünk a mi vétkeinket.” (Zsolt 103:12) (…)

Hagyjátok, hogy Krisztus, az isteni élet lakjon bennetek, és általa mennyei szeretet nyilatkozzon meg bennetek! Ez ad reménységet a kétségbeesetteknek és a bűnök terhétől meggörnyedt lelkeknek mennyei békességet. Ha Istenhez közeledünk, csak úgy nyerhetünk bűnbocsánatot, ha mi is készek vagyunk irgalmasan cselekedni. – Gondolatok a Hegyibeszédről, 114. o.

Hagyatkozzatok teljesen Jézus karjára. Csodáljátok nagy szeretetét, miközben értünk hozott végtelen áldozatán elmélkedtek, melynek eredményeképpen hihetünk benne, és szívünk szent örömmel, békével, nyugalommal és kimondhatatlan szeretettel töltekezhet fel.

Miközben Krisztussal beszélünk, és imában meghívjuk Őt, meg­győződhetünk arról, hogy személyes és szerető Megváltónk meg fog erősíteni. Az Ő jelleme egyre kellemesebb lesz számunkra… Várjátok hittel az Úr válaszát.

Urunk magához vonzza az imádkozó lelket, és megérezteti vele értékes szeretetét. Ekkor nagyon közel és édes közösségbe kerülünk vele. Ezáltal különlegesen megértjük az Ő jóságát és irgalmát, és szívünk valósággal megolvad a felkínált szeretetet csodálva. (…)

Békességünk olyan, mint a folyó – a dicsőség hullámai árasztják el egymás után a szívet, és ilyenkor valóban Jézussal vacsorázunk, és Ő mivelünk. Megértjük Isten szeretetét, és ebben a szeretetben nyugszunk meg. Ezt emberi nyelv ki sem fejezheti, mivel meghaladja az ismereteinket. Egyesülünk Krisztussal, és életünk Istenben rejtőzik el Jézussal együtt. Ígéretet kaptunk, hogy amikor majd megjelenik Ő, aki az életünket jelenti, akkor majd mi is vele leszünk a dicsőségben. Teljes bizalommal nevezhetjük Istent a mi Atyánknak. – 52. levél, 1894. január 5.