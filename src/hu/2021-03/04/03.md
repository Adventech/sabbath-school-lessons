---
title:  Ébresztő
date:  19/07/2021
---

Dávid életének egyik legsötétebb órájában is találunk jó hírt: Isten elküldte a prófétáját. Nátán és Dávid jól ismerték egymást. A próféta már korábban adott tanácsot a királynak a templom építésével kapcsolatban (Sámuel második könyve 7. fejezet). Ekkor viszont más feladatot kellett ellátnia a királynál.

`Miért dönthetett úgy Nátán, hogy egy történetet mond el, és nem egyből nevezi és szégyeníti meg Dávidot? Olvassuk el 2Sám 12:1-14 részét!`

Nátán tudta, mit kell mondania, és azt úgy közölte, hogy Dávid is megértse. Olyan történetet mesélt, ami a király szívéhez szólt, aki annak idején pásztor volt. Ismerte Dávid fejlett igazságérzetét, tisztességét. Azt is mondhatnánk, hogy bizonyos értelemben a próféta csapdát állított, amibe a király egyenesen belesétált.

A mit sem sejtő Dávid a saját halálos ítéletét mondta ki, mire Nátán így felelt: „Te vagy az az ember” (2Sám 12:7)! Ez többféleképpen is elmondható. Lehet kiáltani, vádolhatjuk a másikat, ujjal is mutogathatunk rá, de aggodalommal és gondoskodással is mondhatjuk. Nátán szavai bizonyára kegyelemmel szóltak. Abban a pillanatban a király valószínűleg megsejthette, milyen fájdalmat érez Isten, amikor egyik gyermeke átlépi akarata korlátját. Valami felvillanhatott Dávid elméjében, valami megszaggathatta a szívét.

`Miért válaszolt Dávid úgy, hogy „Vétkeztem az Úr ellen”? Azt is mondhatta volna, hogy „Vétkeztem Betsabé ellen”, vagy „Gyilkos vagyok” (2Sám 12:13; lásd még Zsolt 51:6)!`

Dávid ráeszmélt, hogy a minket nyugtalanító bűn elsősorban Isten, a Teremtő és Szabadító ellen irányul. Magunknak okozunk kárt és másokra is hatással vagyunk, szégyent hozunk a családunkra és a gyülekezetünkre, végső soron azonban Istennek okozunk fájdalmat, egy újabb szöget verünk az ég felé mutató, durva, golgotai fába.

„A próféta dorgáló szavai érintették Dávid szívét. Lelkiismerete felébredt. Bűne a maga teljes szörnyűségében jelent meg lelki szemei előtt. Remegő ajakkal mondta: »Vétkeztem az Úr ellen!« Mindaz a rossz, amit mások ellen cselekszünk, a megsértettről mindig Istenre hat vissza. Dávid súlyos bűnt követett el úgy Uriás, mint Bethsabé ellen, és ezt mélyen át is érezte. Végtelenül nagyobb volt azonban az, amit Isten ellen követett el” (Ellen G. White: Pátriárkák és próféták. Budapest, 1993, Advent Kiadó, 672. o.).

---

#### Ellen G. White idézetek

Isten megparancsolta Nátán prófétának, hogy dorgáló üzenetet adjon át Dávidnak. Az üzenet a maga szigorúságában rettenetes volt. Kevés uralkodónak adhattak át ilyen feddést úgy, hogy a dorgálónak ne kellett volna az életével fizetnie érte. Nátán megingathatatlanul továbbította az Úr ítéletét olyan mennyei bölcsességgel, hogy elnyerte vele a király rokonszenvét, felébresztette a lelkiismeretét, és kimondatta az önmaga feletti ítéletét. Nátán úgy fordult Dávidhoz, mint népe jogainak Istentől kijelölt oltalmazójához. A próféta egy történetet mondott el neki a rosszról és az elnyomásról, amely elégtételt követelt. (…)

A próféta dorgáló szavai megérintették Dávid szívét. Lelkiismerete felébredt. Bűne a maga teljes szörnyűségében jelent meg lelki szemei előtt. Remegő szájjal mondta: „Vétkeztem az Úr ellen!” Mindaz a rossz, amit mások ellen cselekszünk, a megsértettről mindig Istenre hat vissza. Dávid súlyos bűnt követett el úgy Uriás, mint Bethsabé ellen, és ezt mélyen át is érezte. Végtelenül nagyobb volt azonban az, amit Isten ellen követett el. – Pátriárkák és próféták, 720–722. o.

Az izraelitákat akkor csábították bűnre, amikor külső nyugalomban és biztonságban voltak. Nem tartották szüntelen maguk előtt Istent, elhanyagolták az imát, és elbizakodott lelkületet ápolgattak. A kényelem és a vágyak kielégítése őrizetlenül hagyta lelkük bástyáit, és ezért lealacsonyító gondolatok lopakodtak be oda. A falakon belüli árulók az elvek erődítményét legyőzték, és elárulták Izraelt az ördög hatalmának. Sátán még mindig keresi, hogy a lélek romjait körülvegye. Hosszú és a világ előtt ismeretlen előkészítő folyamat megy a szívben végbe, mielőtt a keresztény nyilvános bűnt követne el. A tisztaságból és szentségből az értelem nem hirtelen zuhan le a romlottságba, a bűnbe és a gonoszságba. Időbe telik, hogy azok, akik Isten képére lettek teremtve, az állati vagy sátáni szintre lesüllyedjenek. Szemlélődés által változunk el. A tisztátalan gondolatok megtűrése által az ember arra nevelheti értelmét, hogy az egykor még gyűlölt bűn már kedves lesz számára. – Pátriárkák és próféták, 459. o.

Szánjanak időt olvasásra, tanulásra, elmélyedésre és imára. Töltsék meg fejüket helyes ismeretekkel. Tanulják meg kívülről a Szentírás egy-egy szakaszát, kövessék nyomon a jövendölések beteljesedését, és tanulják meg a leckéket, melyeket Krisztus adott a tanítványainak. Ha vonatra ülsz, vagy ha állomáson várakozol, vigyél magaddal egy könyvet. Minden tétlen percet használj ki valamire, így hathatósan bezárod az ajtót ezernyi kísértés előtt. Ha Dávid valamilyen hasznos dologgal foglalkozott volna, nem vált volna vétkessé Uriás meggyilkolásában. Az ellenfél mindig készen áll foglalkoztatni azt, aki nem talál elfoglaltságot. Amely értelem szakadatlanul arra tör, hogy a szellemi kiválóság magasságát érje el, nem lesz ideje közönséges, balga gondolatokra, melyek a gonosz tettek szülői. – Bizonyságtételek, IV. köt., 412. o.