---
title:  Szabadon pihenni
date:  14/08/2021
---

### E heti tanulmányunk
1Királyok 18; 19:1-8; 2Királyok 2:11; Ézsaiás 53:4-6; Máté 5:1-3; Márk 2:1-12

> <p></p>
> „Az Úr az én világosságom és üdvösségem: kitől féljek? Az Úr az én életemnek erőssége, kitől remegjek” (Zsolt 27:1)?

Földi szolgálata során Jézus sok beteggel találkozott, még olyanokkal is, akik halálos kórtól szenvedtek. Körbevették az emberek, hogy kigyógyítsa őket a szenvedésükből és megpihenhessenek. Ez mindig meg is történt.

Időnként csak egy szót szólt és a beteg teljesen meggyógyult. Máskor megérintette a szenvedőt, aki csodálatos módon felépült. Másokat az útjukra engedett, a gyógyulás pedig útközben következett be. Meggyógyított férfiakat, nőket, gyerekeket, zsidókat, pogányokat, gazdagokat és szegény, szerény embereket. Még a lepra és a vakság legrosszabb eseteiben szenvedők sem bizonyultak menthetetlennek a számára. A legszörnyűbb „betegségből” – a halálból – is vissza tudta hozni az embereket.

Ezen a héten a gyógyítás két igen eltérő példáját figyeljük meg. Az egyikben a beteg olyan rosszul volt, hogy nem is tudott magától Jézushoz menni. Mindenki előtt nyilvánvalók voltak a tünetei. A másik esetben a betegségnek nem mutatkoztak látható jelei. Mindkét történetben a gyógyulás Isten időzítése és módja szerint következett be.

A fájdalomtól és a szenvedéstől való megnyugvás témáját körüljárva azon a kérdésen is elgondolkodunk, amit a keresztényi életünk során előbb-utóbb mindannyian tapasztalunk. Mi történik, ha nem kapunk választ a gyógyulásért mondott imáinkra?

Akkor hogyan nyugodhatunk meg?

---

#### Ellen G. White idézetek

Nem akarjuk rávenni az Urat óhajaink teljesítésére. Ha a beteg életben maradása dicsőíteni fogja Őt, imádkozunk, hogy életben maradhasson, de ne a mi akaratunk teljesüljön, hanem az Úré. Hitünk attól még olyan erős és megbízhatóbb lehet, ha a mindentudó Istenre bízzuk a kívánságunkat, ha lázas aggodalomtól mentesen, tökéletes bizalommal őrá hagyunk mindent. Miénk az ígérete. Tudjuk, hogy hallja kérésünket, ha akarata szerint kérünk. Kéréseink ne változzanak paranccsá, ne követeljük, hogy tegye meg, amit kérünk tőle. Ha a gyülekezet egységes, akkor erős és hatalmas lesz. De ha részben a világhoz húznak, sokan meg a másét kívánják – amit Isten gyűlöl –, akkor alig tehetünk valamit. A hitetlenség és bűn elzárja őket a menny elől. Annyira gyengék vagyunk, hogy nem bírjuk elviselni a nagyobb lelki jólétet, nehogy magunknak tulajdonítsuk a dicsőséget, magunknak tudjuk be az igaz tetteket és jóságot, mint annak okát, amiért Isten feltűnően megáld minket, mikor mindez csak azért lehet, hogy szánakozó Atyánk nagy szeretettel és könyörülettel van irántunk, nem pedig azért, mert bennünk lenne bármi jóság. – Bizonyságtételek, II. köt., 149. o.

A betegekért mondott imánál gondoljunk arra, hogy „amit kérnünk kell, amint kérnünk kellene, nem tudjuk” (Róm 8:26). Nem tudjuk, hogy a kért áldás a legjobb lesz-e. Ezért imáink ezt a gondolatot zárják magukba: „Uram, te ismered a lélek minden titkát, te ismered ezt az embert. Jézus, az Ő szószólója az életét adta érte, az Ő szeretete nagyobb a mi szeretetünknél. Ezért ha dicsőségedre szolgál, és a beteg üdvére, kérünk téged Jézus nevében, hogy gyógyítsd meg őt. Ha pedig nem ez a te akaratod, úgy kérünk, hogy kegyelmed vigasztalja meg, és jelenléted tartsa fenn őt.”

Az Úr kezdettől fogva tudja a véget, ismeri az emberek szívét. A lélek minden titkát elolvashatja. Tudja, hogy azok, akikért imádkoznak, képesek-e kiállni a próbákat, amelyek rájuk várnak, ha életben maradnak. Tudja, hogy életük önmaguk és a világ számára áldás vagy átok lesz. Ezért mondjuk azt, amikor a kéréseinket eléterjesztjük: „Mindazonáltal ne az én akaratom legyen meg, hanem a tiéd!” (Lk 22:42) Jézus Krisztus az Isten akaratában való megnyugvás szavait mondta, amikor a Gecsemáné-kertben imádkozott: „Atyám, ha lehetséges, múljék el tőlem e pohár.” (Mt 26:39) És ha ezek Isten Fiához illettek, mennyivel inkább illenek halandó, tévedő emberi ajkakra! – Az evangélium szolgái, 217–218. o.