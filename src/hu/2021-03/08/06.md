---
title:  Több Mint Pihenés
date:  19/08/2021
---

Isten tudta, hogy a sok futás kifárasztotta Illést. Jól látta, hogy a próféta nemcsak testileg, hanem érzelmileg is kimerült és hatalmas adag bűntudatot hordozott. Az Úr tiszta lapot és nyugalmat adott Illésnek, ahogy Jézus is tette sok évvel később a gutaütött esetében. A próféta végre valóban elaludhat és felfrissülhet.

Arra számítanánk, hogy a történet itt véget ér, pedig nem így van. Isten nem csak egyszer ad lehetőséget a pihenésre. Ha belépünk Isten nyugalmába, az gyógyít, mert ott lassan elfelejtjük a helytelen gondolati mintákat és az ártalmas szokásokat. Isten nem kapkodja el a gyógyítást.

`Olvassuk el 1Kir 19:5-8 szakaszát! Hova ment Illés és miért?`

A pihenés után Illés újból futni kezdett. Ez alkalommal Isten igazította útba. Az Úr tudja, hogy az élet a bűnös világban depressziót okozhat és okoz is. Tisztában van azzal, hogy kényszert érzünk a futásra, de Ő szeretné irányítani a lépteinket. Azt akarja, hogy hozzá fussunk és ne önpusztító módon próbáljunk megbirkózni a helyzettel. Amint felé vesszük az irányt, megtanít bennünket, hogy figyeljünk a „halk és szelíd” (1Kir 19:12) hangra, ami nyugalmat ad.

Illésnek arra sem volt ereje, hogy felkeljen és Istenhez menjen. Az Úr adott erőt neki a találkozáshoz, és szebb jövőt ígért neki.

Amikor Illés a fenyőfa alatt ülve meg akart halni, azt hitte, hogy már semmi jót nem várhat az élettől.

`Olvassuk el 1Kir 19:15-16 és 2Kir 2:11 verseit! Milyen terve volt Istennek Illésre nézve?`

Az Úr tudta, hogy várnak még szebb napok Illésre. Meg fog gyógyulni, amikor megtanulja Isten ritmusa szerint szabályozni az életét, elfogadni tőle a nyugalmat. Még királyokat kellett felkennie és ki kellett választania az utódját. Az Úr már tudott Elizeusról, aki aztán olyan közel került Illéshez, mintha a fia lett volna. Isten látta, hogy a próféta hittel újból kér majd tüzet a mennyből (2Kir 1:10). Illést nem egy fenyőfa alatt, elkeseredetten éri utol a halál, hanem tüzes szekér ragadja el a mennyei nyugalomba.

`Miért kell mindig Isten erejében bíznunk, miért nem szabad feladnunk, bármennyire rosszul is érezzük magunkat? Mit tanulhatunk meg erről Illés történetéből?`

---

#### Ellen G. White idézetek

Akik nem viselnek súlyos felelősségeket, vagy nincsenek hozzászokva, hogy mélyen érezzenek, azok nem érthetik meg Illés érzéseit, azok nem szánakoznak olyan gyengéden, amilyet megérdemel. Isten ismeri és látja a szív fájó gyötrelmét a kísértés és a kíméletlen tusa idején.

Amint Illés a fa alatt szunnyadt, gyengéd érintés és halk hang ébresztette fel. Rémülten moccant meg, mintha menekülni akarna, mintha az életére törő ellenség bukkant volna rá. De a föléje hajló szelíd, szeretetteljes tekintetben nem ellenségre, hanem jó barátra ismert. Az Úr küldött angyalt táplálékkal a mennyből, hogy megsegítse hű szolgáját… Illés megerősödött, és folytatta útját a Hóreb hegyéhez. A pusztaságon haladt át. Éjjelre egy barlangban húzódott be a vadállatok elől. (…)

Illést, noha az Úr látnoka volt, hozzánk hasonló gyengeségek gyötörték. De ha Istenben bízunk, Ő soha nem hagy el, soha nem taszít el minket. Bármilyen körülmények közt szilárdan megbízhatunk benne, nem vet el, míg megőrizzük becsületességünket. – Bizonyságtételek, III. köt., 291–292. o.

Sokszor kérnek meg arra bennünket, hogy imádkozzunk a szenvedőkért, a szomorkodókért, a csüggedtekért; és ez helyes is. Imádkoznunk kell azért, hogy Isten árasszon fényt a szomorú lélekre, és vigasztalja meg azt, akinek fáj a szíve. De az Úr csak az azokért mondott imát hallgatja meg, akik áldásai előtt kitárják a szívüket. De miközben imádkozunk ezekért a fájó szívűekért, buzdítsuk is őket arra, hogy igyekezzenek segíteni a még náluk is nyomorultabbakon! A szívükből elszáll a homály, miközben másokon segítenek. Amikor másokat bátorítunk azzal a vigasztalással, amitől mi is megvigasztalódtunk, az áldás visszaszáll ránk. – A nagy Orvos lábnyomán, 256. o.

Ne csüggedjetek! A gyengék megerősíttetnek, az elkeseredettek reménye pedig megújul. Isten gyöngéden gondoskodik népéről. Kész meghallgatni kiáltásukat. Én nem féltem Isten művét. Az Úr maga fog róla gondoskodni. Kötelességünk eleget tenni a ránk bízott küldetésnek, alázattal élni a kereszt lábánál, és hűséges, szent életet folytatni előtte. Ha így teszünk, akkor nem vallunk szégyent, és lelkünk szent bátorsággal fog bízni az Úrban. (…)

Tudjuk, kiben bízunk. Nem hiábavaló a futásunk és a munkánk… Eljön majd a számadás napja, amikor mindenki a cselekedetei alapján lesz megítélve. (…)

Igaz, hogy a világ sötétségben van, és hogy még növekedhet az ellenszegülés, a komolytalan és gúnyolódó emberek egyre bátrabbak és egyre kitartóbbak lesznek bűnös életükben. Mi azonban tántoríthatatlanok leszünk, amikor mindez bekövetkezik. Nem céltalanul futottunk. Nem-nem! A szívemben eltökéltem, hogy Istenben bízom… Jézus megmondta, hogy elmegy helyet készíteni számomra, hogy vele lehessek. Áldott legyen ezért az Úr! Szívem repes az örömtől, amikor erre gondolok. – Reflecting Christ, 351. o.