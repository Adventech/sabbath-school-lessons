---
title:  Túl Fáradt A meneküléshez
date:  18/08/2021
---

`1Kir 19:4 versében Illés azt mondja, hogy nem különb az elődeinél. Miről beszél itt?`

Amikor Illés végre megállt, a bűntudat egyből rázúdult. Felismerte, hogy hirtelen távozásával elszalasztotta az alkalmat, ami nagy megújulásra adott volna lehetőséget Izraelben. Csalódást okozott azoknak, akiknek szükségük volt rá. Most pedig képtelen volt bármit is tenni a helyzet érdekében. Így az önvizsgálat fájdalmas pillanataiban, a nép történelmét jól ismerve úgy látta magát, mint amilyen valójában volt. Ez fájdalmas felismerés lehet bármelyikünk számára – mármint az, hogy kik is vagyunk valójában –, nem igaz? Milyen hálásaknak kell lennünk az ígéretért, hogy Isten úgy lát bennünket Krisztusban, amilyennek Őt látja, mindegy, mennyire bűnös az életünk! Mi másban reménykedhetnénk, mint abban, hogy hittel igényelhetjük Krisztus igazságát (lásd Fil 3:9)? A depresszió mindenesetre módot talál arra, hogy az önsajnálat sötét örvényébe szippantson be bennünket. Azután néha arra kezd gondolni az ember, hogy a halál az egyetlen kivezető út.

Úgy tűnik, hogy Illés esetében is erről volt szó. Túl sok volt ez neki. „Elég most már Uram! Vedd el az életemet, mert nem vagyok jobb az elődeimnél” (1Kir 19:4, RÚF)!

A jó hír, hogy a Nagy Orvos nem ítélte el Illést. Isten jobban érti nálunk, hogy mivel állunk szemben, amikor a depresszióval küzdünk. „Ha pillanatnyilag nincs is rendkívüli bizonyítékunk arra, hogy Megváltónk és Üdvözítőnk szeretettel és részvéttel hajol le hozzánk, ez mégis úgy van. Bár láthatóan nem érzékeljük a jelenlétét, keze mégis szeretettel és szívbéli részvéttel megpihen rajtunk” (Ellen G. White: Jézushoz vezető út. Budapest, 2008, Advent Irodalmi Műhely, 72. o.).

Isten ismeri és megérti, hogy erőnk „felett való út” (1Kir 19:7, RÚF) áll előttünk, de esetenként meg kell várja, amíg megállunk, csak azután léphet közbe. A fuldokoló emberek időnként annyira összezavarodnak, hogy birokra kelnek az vízi mentőkkel, akiknek ilyenkor hátrálniuk kell, meg kell várniuk, amíg az áldozat eszméletét veszti.

`Minek a reményét és vigasztalását kínálják a következő versek: Zsolt 34:19; 73:26; Ézs 53:4-6; Mt 5:1-3?`

---

#### Ellen G. White idézetek

Azok is vigaszra találnak, akik a bánattól sírnak a próbában. Jobb a bánat és a megaláztatás keserűsége, mint a bűn élvezete. Isten szenvedések által adja tudtunkra jellemünk betegségeit, hogy kegyelme által legyőzhessük hibáinkat. Életünk eddig ismeretlen fejezetei nyílnak meg előttünk, majd eljön a próba, vajon elfogadjuk-e a menny dorgálását és tanácsát. Ha megpróbáltatunk, ne bosszankodjunk, ne panaszkodjunk. Ne lázadjunk, ne tépjük ki magunkat Krisztus kezéből. Alázzuk meg a lelkünket Isten előtt. Az Úr útjai rejtve maradnak az előtt, aki saját magának tetsző fényben szeretné látni a dolgokat. Emberi természetünk számára sötétnek, örömtelennek tűnnek ezek az utak. Valójában azonban ezek a kegyelem útjai, végük pedig üdvösség. Illés nem tudta, mit tesz, amikor a pusztában kijelentette, hogy megelégelte az életet, és azért imádkozott, hogy haljon meg. De az irgalmas Úr nem cselekedett Illés szavai szerint. Nagy munka várt még a prófétára, és annak végeztével nem kellett csüggedten, magányosan elpusztulnia a pusztában. Nem a halál porába kellett alászállnia, hanem a magasságos trónhoz emelkedett fel dicsőségben, mennyei szekéren.

Isten szava így hangzik a bánkódókhoz: „Utait láttam, és meggyógyítom őt; vezetem őt, és vigasztalást nyújtok neki és gyászolóinak.” (Ésa 57:18) „Az ő siralmukat örömre fordítom, és megvigasztalom és felvidámítom őket az ő bánatukból.” (Jer 31:13) – Jézus élete, 301. o.

Ha valaki fölé felhők tornyosulnak, ha nehézség, szegénység vagy nyomorúság ér, Sátán máris ott terem, hogy csüggedéssel kísértse őt. Ő jellemünk gyenge pontjait támadja. Próbálja megingatni a bizalmunkat az Úrban, aki mindezt megengedte. Azzal kísért, hogy adjuk fel Istenbe vetett bizalmunkat, és kételkedjünk az Ő szeretetében. A kísértő, mint annak idején Krisztushoz, hozzánk is gyakran úgy közelít, hogy rámutat a gyengeségeinkre és a hibáinkra. Abban reménykedik, hogy elkeseríti a lelket, és tönkreteszi a kapcsolatunkat Istennel, mert ha ez sikerül neki, akkor biztos lehet abban, hogy elejtette áldozatát. Azonban ha úgy viszonyulunk hozzá, ahogy Jézus is a kísértőhöz, akkor számos veszteségtől megmenekülhetünk. Ha szóba állunk az ellenséggel, akkor alkalmat adunk neki arra, hogy legyőzzön bennünket. (…)

Isten iránti engedelmessége és hite által győzött Krisztus. Ő mondja Jakab apostol által: „Engedelmeskedjetek azért az Istennek; álljatok ellene az ördögnek, és elfut tőletek.” (Jak 4:7) Önerőből nem szabadulhatunk ki a kísértő hatalmától, mivel Sátán legyőzte az emberiséget, ezért ha egymagunk próbálunk ellenállni a gonosznak, akkor álnokságainak csapdájába esünk. Csakhogy „erős torony az Úrnak neve, ahhoz folyamodik az igaz, és bátorságos lesz” (Péld 18:10). Sátán rettegve menekül még a leggyengébb lélek elől is, aki az Úr hatalmas nevének erejében keres menedéket. – In Heavenly Places, 256. o.