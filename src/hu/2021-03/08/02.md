---
title:  A pihenés gyógyító hatása
date:  15/08/2021
---

Akkor van a legnagyobb szükségünk a pihenésre, ha betegek vagyunk. Testileg kell megpihennünk ahhoz, hogy felerősödjön az immunrendszerünk.

Szükségünk van mentális nyugalomra is. Időnként nem is életveszélyes a helyzet, például megfázás vagy migrén esetén, és csak fekszünk, próbálunk nem gondolni mindarra, amit el kellene végeznünk, de egyszerűen képtelenek vagyunk rá. Súlyosabb, talán életveszélyes helyzetben pedig nem tudunk aludni, mert azon aggódunk, hogy mit fognak mutatni az orvosi vizsgálatok. Majd tépelődni kezdünk, hogy miért történik ez. Az egészségtelen életmódunk következménye lehet? A húsz évvel korábban fogyasztott drogok okoznák? Az elmúlt néhány évben felszedett túlsúly hatása lehet? Isten talán azért a titkos bűnért büntet, amiről más nem is tud?

`Olvassuk el Mk 2:1-4 szakaszát! Mi történt itt?`

A gutaütött számára egyértelmű volt a helyzet. A Jézus élete c. könyvből (214-219. o.) megismerjük a hátteret. A beteg olyan dolgokat tett az életében, amikre nem volt büszke. Bűnös élete okozta a betegségét, a lelki vezetők pedig egyenesen összekötötték az okot és az okozatot: a bűneivel hozta magára a betegségét, amire így nem volt gyógyír. Jellemző ez a hozzáállás. Gyakran az köti le a figyelmünket, hogy ki követte el. Ha bűncselekmény történt, akkor valakinek felelni kell azért, baleset miatt valakit be kell perelni. A vádolás viszont nem hoz gyógyulást, sem helyreállítást annak, aki megbetegedett. Isten eredeti tervének nem képezte részét a fájdalom, a betegség és a szenvedés. A betegség csak a bűn után tette be a lábát a földre. Ezért ad Isten egészségügyi iránymutatást nekünk. Azt szeretné, hogy már most jobb legyen az életünk minősége. Ugyanakkor amíg a bűntől beteg világban vagyunk, nem kapunk biztosítékot a betegség ellen, bármilyen szorgalommal is éljünk az egészséges elvek szerint.

Jó hír viszont, hogy Isten képes megnyugvást adni, akár betegek, akár egészségesek vagyunk! A betegségünket okozhattuk mi, vagy valaki más hanyagsága, a génjeink, de lehet egyszerűen annak a következménye is, hogy bűnös világban élünk. Isten azonban tudja, hogyan adjon nyugalmat nekünk.

`Nem jó vádaskodni, amikor valaki megbetegszik. Ugyanakkor a gyógyulás és a helyreállás felé vezető úton miért lehet fontos lépés az, ha megértjük a betegség okát?`

---

#### Ellen G. White idézetek

Az Úr Jézus Krisztus azért jött le a földre, hogy fáradhatatlanul szolgálja az ember szükségleteit. Elvette erőtlenségünket, hordozta betegségeinket (Mt 8:17), hogy az emberiség minden nyomorán enyhíthessen. Azért jött, hogy levegye rólunk a betegség, a nyomor és a bűn terhét. Isten azért küldte el Őt, hogy az embernek tökéletes gyógyulást hozzon, hogy egészséget, békességet adjon neki, és tökéletessé tegye jellemét.

Különbözőek voltak a körülményei és a nehézségei azoknak, akik segítségért esedeztek, de senki, aki hozzá jött, nem távozott elégedetlenül. Gyógyító erő áradt belőle, és az embereket testileg, szellemileg, lelkileg meggyógyította.

A Megváltó munkáját nem korlátozta sem idő, sem hely… Minden nagy- és kisvárosban, minden faluban, amelyen áthaladt, rátette a kezét a szenvedőkre, és meggyógyította őket. Ahol szívesen fogadták az üzenetét, biztosította az embereket mennyei Atyjuk szeretetéről. – A nagy Orvos lábnyomán, 17. o.

Sokan azok közül, akik Jézus segítségét kérték, saját maguk okozták a betegségüket. Krisztus mégsem fordult el tőlük. Amikor a Megváltó ereje átjárta ezeket a betegeket, felismerték bűneiket, és sokan nemcsak fizikailag, hanem lelkileg is meggyógyultak.

Köztük volt a kapernaumi gutaütött is. Ő már nem is remélte, hogy meggyógyul, akárcsak a bélpoklos. A betegsége bűnös életének a következménye volt, és szenvedését a bűntudat is súlyosbította. Hiába könyörgött a farizeusoknak és az orvosoknak, hogy könnyítsenek rajta. Gyógyíthatatlannak mondták ki, bűnösnek ítélték, és kijelentették, hogy Isten haragja miatt meg fog halni. (…)

Mélységesen vágyott arra, hogy letehesse bűnei terhét. Nagyon szeretett volna Jézussal találkozni, bűnei bocsánatáról megbizonyosodni és a mennyel megbékülni. Ezután szívesen élne tovább vagy meghalna, ahogy Isten akarja. – A nagy Orvos lábnyomán, 73–74. o.

Miért nem akarnak az emberek benne bízni, aki teremtette őket, és aki egyetlen érintésével, szavával, pillantásával meggyógyíthat minden betegséget? Ki más lenne méltó a bizalmunkra, mint aki olyan hallatlan áldozatot hozott megváltásunkért? Jakab apostol által az Úr határozott utasítást adott a kötelességünkről betegség esetén. Amikor az emberi segítség nem használ, Isten lesz népe segítője. „Beteg valaki köztetek? Hívassa a gyülekezet véneit. Imádkozzanak fölötte, s kenjék meg olajjal az Úr nevében: a hitből fakadó imádság megtartja a beteget, és az Úr felsegíti őt.” (Jak 5:14–15)

Ha Krisztus hitvalló követői tiszta szívvel annyira hinnének Isten ígéreteiben, mint amennyire Sátán ügynökeiben bíznak, akkor testben és lélekben tapasztalnák meg a Szentlélek életadó erejét. – Bizonyság­tételek, V. köt., 196. o.