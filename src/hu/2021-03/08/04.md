---
title:  Menekülés
date:  17/08/2021
---

Az Egészségügyi Világszervezet (WHO) adatai szerint nincs mindig látható jele a világ legelterjedtebb betegségének, ami több mint háromszázmillió embert érint minden egyes évben. A cselekvőképtelenség első számú oka világszerte a depresszió, ami a globális betegségteher jelentős tényezője. Sajnos a kereszténység körein belül nem beszélnek sokat a depresszióról, mert úgy tűnhet, mintha ez a hit hiányát jelezné. Elvégre a hívőknek nem mindig örömmel, boldogsággal és hasonló érzelmekkel kellene élniük? A depresszió nem annak a jele, hogy valami nincs a helyén a jó Istennel való kapcsolatunkban? A legtöbben tudják, hogy ez nem igaz. Ez nem az Istenbe vetett hit vagy bizalom hiányát jelenti. A zsoltárok könyvét olvasva láthatjuk, hogy mennyi fájdalom, szenvedés és gyötrelem érheti az Úr hűséges gyermekeit is. Időnként lassan és csendben telepszik ránk a depresszió, és csak akkor ismerjük fel, amikor már szorosan a markában vagyunk. Máskor hamar lesújt, különösen egy kifejezetten megterhelő érzelmi vagy fizikai történés után. Például Illés, Isten hűséges prófétája a Kármel-hegyi események után teljesen kimerült testileg és érzelmileg is.

`1Királyok 18. fejezetében Illés látta, hogy Isten csodálatos módon tüzet hoz le a mennyből. Az imájára válaszul eleredt az eső, véget ért a hároméves szárazság ideje. Miért futott el mégis, amikor Jézabel megfenyegette? Olvassuk el 1Kir 19:1-5 szakaszát!`

Illés igen kimerítő huszonnégy órán volt túl. Ez az eset váltotta ki nála a depressziót, főleg, ha hozzávesszük a hirtelen ébredést és a halálos fenyegetést. A próféta ott volt, amikor Baál prófétáit lemészárolták, sőt az is lehet, hogy néhányuk életének a saját kezével vetett véget (1Kir 18:40). Bármennyire igazságos is a cél, az ilyesmi könnyen kiválthat poszttraumás stresszt a szemtanúkban, az eset résztvevőiben azonban még inkább. Illés tehát futni kezdett, megpróbált elmenekülni. Van, hogy a hűtőhöz szaladunk és igyekszünk magunkat újra boldoggá enni. Előfordul, hogy megpróbáljuk kialudni az érzelmi kimerültséget. Máskor új kapcsolatot, munkát vagy helyet keresünk menekülés közben. Talán még több munkába temetjük magunkat, újabb határidőkre, időpontokra koncentrálunk, miközben még gyorsabban igyekszünk elfutni a névtelen valami elől, ami elszívja az örömünket és a nyugalmunkat. Természetesen sokan ilyen vagy olyan „gyógyszert” is használnak, hogy tompítsák a fájdalmukat. Végső soron ezek a dolgok azonban csak elfedik a tüneteket, nem oldják meg a problémát, sőt gyakran csak súlyosbítják azt.

---

#### Ellen G. White idézetek

Illés sokat várt a Kármelen végrehajtott csodától. Azt remélte, Isten hatalmának a megmutatkozása után Jézabelnek nem lesz több befolyása Akháb fölött, és egész Izraelben rohamos reformáció megy végbe. A Kármel hegyén egész nap étlen, keményen dolgozott. Mégis – a fizikai megterhelés ellenére – nagyon bátor volt, amikor Akháb hintóját Jezréel kapujához vezette.

Attól az ellenhatástól, ami gyakran jár a nagy hit és a fényes eredmények nyomában, Illés sem menekült meg. Attól félt, hogy nem lesz tartós a Kármelen elkezdődött reformáció, és erőt vett rajta a csüggedés. Korábban a Piszga csúcsáig emelkedett, most pedig lent járt a völgyben. Amíg a Mindenható ihlette, kiállta a hit legkeményebb próbáját. Most pedig, amikor elcsüggedt, elengedte Isten kezét. Jézabel fenyegetése csengett a fülében, és úgy látszott, Sátán még mindig diadalmaskodik a gonosz asszony ármánykodása által. Illés végtelen magasra emelkedett, és a visszahatás rettenetes volt. Az Urat elfelejtve menekült el. Addig ment, amíg egy kietlen pusztában nem találta magát – egyedül… A keserű csalódástól összetört és minden emberlakta helytől messzire vetődött menekülő nem akart többet emberek szemébe nézni. Végül teljesen kimerülten elaludt. – Próféták és királyok, 160–161. o.

Tekintsetek fel Jézusra! Küldjetek a mennybe csöndes, hitből jövő imákat! Kapaszkodjatok Isten erejébe, akár van valamilyen különleges érzésetek, akár nincs! Haladjatok előre, mintha minden imátok az Atya trónja előtt lenne, és azokat máris megválaszolta volna az, akinek az ígéretei mindig beteljesednek! Menjetek előre énekelve és Istennek dallamot írva szívetekben, még akkor is, amikor terhek és szomorúság sújtanak le benneteket! Úgy mondom nektek, mint aki tapasztalatból tudja, hogy így járva világosság jön rátok, örömben lesz részetek, a köd és a felhők pedig visszavonulnak. (…)

Naponta az Úrnak kellene odaszentelnünk magunkat – és közben megvizsgálni, hogy érzéseink összecsengenek-e a hitünkkel –, és hinnünk, hogy Ő elfogadja az áldozatunkat. Az érzés és a hit olyan távol van egymástól, mint amilyen távol van kelet nyugattól. A hit független az érzéstől. Komoly hittel kell könyörögnünk Istenhez, majd – érezve vagy nem érezve – imáink szerint kell járnunk. Az Úr Igéjében van bizonyságunk és bizonyítékunk, ezért imádság után kételkedés nélkül kell hinnünk. – Szemelvények Ellen G. White írásaiból, II. köt., 242–243. o.

Mindenkit érnek keserű csalódások, és olykor mindenkit hatalmába kerít a csüggedés; amikor az ember sorsa fájdalom, és nehéz hinni abban, hogy Isten még mindig jóságos segítője földi gyermekeinek; amikor annyira gyötrik a bajok, hogy inkább kívánja a halált, mint az életet. Ilyenkor sokan elengedik a Mindenható kezét, és a kétely rabságába, a hitetlenség fogságába esnek. Ha ekkor megnyílna a lelki szemük, és felfognák az Úr intézkedéseit, megmentésükön fáradozó angyalokat látnának, akik lábukat az örök hegyeknél is erősebb alapra helyezik. És akkor új hit, új élet ébredne bennük. – Próféták és királyok, 162. o.