---
title:  Ne Keményítsétek Meg A szíveteket!
date:  08/09/2021
---

`Olvassuk el Zsid 4:4-7 és Zsolt 95:8-11 részeit! Milyen figyelmeztetést kapunk mindkét szakaszban? Mit üzen mindez ma nekünk?`

Zsid 4:4-7 szakasza az izraeliták hűtlenségéről szólva visszautal a teremtéstörténetre és Zsolt 95:11 versére. Emiatt nem tudtak úgy megnyugodni, ahogy az Úr akarta volna. Zsolt 95:8-11 része valóban összefüggésbe hozza Izrael pusztai történetét Isten nyugalmával, majd kitér az Úr kijelentésére, miszerint hitetlensége miatt Izrael nem léphet be a nyugalomba – ami eredetileg az ígéret földjére utalt.

A nép természetesen nem lépett be az ígéret földjére, csak az új nemzedék jutott el oda, akik az Úr segítségével bevették az erődítményeket, majd letelepedtek.

Viszont nem léptek be Isten nyugalmába, ami azt jelenti, hogy sokan nem tapasztalták a Jézusban való üdvösséget, mert a hitetlenségük kirívó engedetlenségben nyilvánult meg. Bár a nyugalmat a földdel hozták összefüggésbe, az többet jelentett annál, hogy hol élt a nép.

`Zsid 4:6 verse arra enged következtetni, hogy akik hallották az igazi nyugalom isteni ígéretét, az engedetlenségük miatt nem „léptek oda be”, vagyis nem tapasztalták meg. Milyen kapcsolat van az engedetlenség és az isteni nyugalomból való kimaradás között?`

A „ma” szó sürgetően hangzik, azt jelenti, hogy nincs vesztegetni való idő, azonnali válaszra és döntésre van szükség.

Pál megragadja a szémeron („ma”) szót, hangsúlyozva a fontosságát a nyugalommal kapcsolatban. Zsolt 95:7-8 versei pedig arra figyelmeztetik és kérlelik Isten népét, hogy ne kövessék el őseik hibáit, amelyek miatt nem léphettek be a valódi nyugalomba, amit kizárólag az Isten által felkínált üdvösségben találhatunk meg.

`Mit jelent nekünk, ha ezt halljuk: „Ma, ha az ő szavát halljátok, ne keményítsétek meg a szíveteket” (RÚF)? Miért olyan fontos a ma szó? Elvégre már évezredekkel ezelőtt elhangzott A zsoltárok könyvében. Miért kell ugyanolyan fontosnak lennie számunkra, mint azoknak volt, akik több ezer évvel ezelőtt hallották?`

---

#### Ellen G. White idézetek

Isten elvárja, hogy azonnal, habozás nélkül engedelmeskedjünk törvényének. Ám az emberek alszanak, vagy az ellenfél csalásai bénították meg őket, aki ürügyeket, kibúvókat sugall, és legyőzi aggályaikat. Azt mondja nekik, amit Évának mondott a kertben: „Semmi esetre nem fogtok meghalni.” Az engedetlenség nemcsak megkeményíti a bűnös szívét és lelkiismeretét, hanem sok esetben mások hitét is megrontja. Ami eleinte igen helytelennek látszott előttük, elveszti gonosz kinézetét, mivel folyton a szemük előtt van, míg csak azt is kérdésessé nem teszik, hogy bűn-e az valóban, és öntudatlanul is ugyanabba a hibába esnek. (…)

Nagyszámú az azok ösvényét eltorlaszoló akadály, akik Isten parancsai iránti engedelmességben akarnak járni. Erős, szövevényes áramlatok kötik őket világi utakhoz; az Úr hatalma mégis szét bírja zúzni e láncokat. A Mindenható minden akadályt el fog távolítani a hűségesek lába elől, vagy pedig erőt és bátorságot ad nekik, hogy minden akadályt leküzdjenek, ha komolyan keresik a segítségét. Mindenféle akadály szertefoszlik az olyan őszinte kívánság és lankadatlan igyekezet előtt, hogy bármi áron az Isten akaratát cselekedjék, még ha életüket is kell föláldozniuk emiatt. Mennyből jövő fény fogja megvilágítani azok sötétségét, akik a próbák és a tanácstalanságok közt is előretörnek, Jézusra tekintenek, mint hitünk szerzőjére és bevégzőjére. – Bizonyságtételek, IV. köt., 146–147. o.

Sok, magát kereszténynek valló ember jelleme hideg, mint a jég, kemény, mint a vas, és érzéketlen, mint a kő.

Ilyen módon kell megértenünk a fáraó szívének a megkeményítését is. Isten Mózes által megszólította az egyiptomi uralkodót, és mennyei hatalmának legékesebb bizonyítékait bocsátotta a rendelkezésre, a fáraó azonban visszautasította a világosságot, ami megtérésre vezethette volna őt. Az Úr nem hatott rá természetfeletti erővel, hogy megkeményítse a lázadó szívét, hanem mivel a fáraó szembefordult az igazsággal, a Szentlélek visszavonult, és az uralkodót a maga választotta sötétségben és hitetlenségben hagyta. A Szentlélek befolyásának folyamatos visszautasításával az emberek elszakadnak a mennytől. Értelmük megvilágításának minden lehetősége kimerül, és egyetlen isteni kinyilatkozatás sem ragadhatja ki őket a hitetlenségükből. – Our High Calling, 160. o.

Krisztus mondta: „Nem ti választottatok engem, hanem én választottalak titeket, és én rendeltelek titeket, hogy ti elmenjetek, és gyümölcsöt teremjetek, és a ti gyümölcsötök megmaradjon.” (Jn 15:16) A Megváltó küldötteként kérem forrón mindazokat, akik olvassák e sorokat, hogy még ma fontolják meg az életüket. „Ma, ha az Ő szavát halljátok, meg ne keményítsétek a ti szíveteket.” (Zsid 3:15; 4:7) Késedelem nélkül tedd fel magadnak a kérdést: Mi vagyok én Krisztus számára? És ki számomra Ő? Mi az én feladatom, és milyen gyümölcsöt terem az életem? – This Day With God, 51. o.