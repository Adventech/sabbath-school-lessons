---
title:  Többre vágyunk
date:  04/09/2021
---

### E heti tanulmányunk
3Mózes 4:32-35; Zsoltár 95:8-11; János 1:29; 1Korinthus 10:1-11; Zsidók 4:1-11

> <p></p>
> „Mindez példává lett a számunkra, hogy ne kívánjunk gonosz dolgokat, amint ők kívántak” (1Kor 10:6, RÚF).

Az Egyesül Államokban a New York-i Queens Múzeumban található a világ legnagyobb városmodellje, ami bemutatja New York összes épületét. Majdnem nyolcszázhetven négyzetméter területet fed le, 1:1200 arányban (két és fél centiméter harminchárom méternek felel meg). A makett 1964-ben készült el, a projekten majdnem három évig dolgozott száz mester. A 1990-es évekig frissítették, így a 2021-es városképet már nem tükrözi. A makett hihetetlenül kifinomult és részletes mása az eredetinek.

Végeredményben azonban nem más, mint egy másolat, egy modell, ami önmagánál nagyobbat, hatalmasabbat, mélyebbet és sokkal részletesebbet ábrázol.

Tulajdonképpen minden modellel ugyanez a helyzet: nem az eredeti, hanem csupán annak jelképe. Segít bemutatni az eredeti dolog lényegét, de azt sosem helyettesítheti. A célja, hogy általa az emberek jobban megérthessék az eredetinek a lényegét.

A Szentírás is tele van olyan cselekmények és intézmények miniatűr modelljeivel, amelyek nagyobb, mennyei valóságokra mutatnak. A zsidókhoz írt levél 4. fejezetében is ilyesmit fedezhetünk fel, a nyugalom bibliai kérdéskörével kapcsolatosan.

---

#### Ellen G. White idézetek

Az előző századokban a Szentírást lefordították görög nyelvre, a Római Birodalomban általánosan használt nyelvre. Mindenütt éltek elszórtan izraeliták, és az eljövendő Messiásra irányuló várakozásukban bizonyos mértékig a pogányok is osztoztak. Azok között, akiket a zsidók pogányoknak neveztek, sokan helyesebben értelmezték a Messiásra vonatkozó szentírási jövendöléseket, mint Izrael tanítói. Voltak, akik a bűntől szabadító Megváltót várták az eljövendőben. Filozófusok igyekeztek behatóan tanulmányozni a héber rendtartás titkait, de a zsidók vakbuzgósága akadályozta a világosság terjedését. Mivel mindinkább elzárkóztak más nemzetektől, nem voltak hajlandók megosztani velük még azt a kevés ismeretet sem, amit a szimbolikus szertartásokról tudtak. Az igazi Tanítónak kellett eljönnie. Annak kellett rávilágítania a jelképek értelmére, akire az összes előkép mutatott.

A természeten keresztül, előképek és jelképes szolgálatok útján, a pátriárkák és a próféták által Isten szólt e világhoz. Tanításait emberi nyelven kellett közölnie az emberiséggel. A szövetség Követének kellett megszólalnia. Az Ő hangjának kellett felcsendülnie az Ő templomában. Krisztusnak kellett eljönnie, hogy olyan igéket szóljon, amelyek világosak és jól érthetők. Neki – az igazság szerzőjének – kellett elválasztania az igazságot az emberi kijelentések pelyvájától, ami hatástalanítja a tiszta üzenetet. Világosan meg kellett határoznia Isten kormányzatának elveit és a megváltás tervét. Az Ószövetség tanításait teljességükben kellett az emberek elé tárni. – Jézus élete, 33–34. o.

Törekedjünk mindinkább követni Krisztust és a jó Pásztor példáját, ahogyan tanítványai kis csoportjával munkálkodott, ahogy velük és az emberekkel az ószövetségi írásokat tanulmányozta. Tevékeny szolgálata nem csupán prédikálásból állt, hanem nevelte is a népet. Miközben falvakon haladt keresztül, személyesen érintkezett az emberekkel otthonukban, tanította őket, gondoskodott szükségleteikről. S amikor az Őt követő tömeg szaporodott, ha kedvező hely kínálkozott, beszélt hozzájuk, előadásait pedig egyszerűsítette, mert példázatokat és jelképeket alkalmazott. – Evangelizálás, 203. o.

Jézus tanítási módszerét, ami kellemes és vonzó volt, az egyszerűség jellemezte. A mennyek országának titkait olyan jelképek által mutatta be, amiket ismertek a hallgatói, ezért az egyszerű emberek örömmel hallgatták Őt, hiszen megérthették szavait. Krisztus nem használt bonyolult kifejezéseket, melyek megértéséhez szótárra lett volna szükség. – Counsels to Parents, Teachers, and Students, 240. o.

Az Üdvözítő maga hozta létre a zsidó üdvrendet, amely a menny pecsétjét hordta magán. A megváltás nagy igazságai előképek és jelképek mögé rejtőztek. Amikor pedig Jézus Krisztus eljött, a zsidók nem ismerték fel, akire a szimbólumok mutattak. Isten Igéje a kezükben volt, de a nemzedékről nemzedékre átörökített hagyományok, valamint a Szentírás emberi magyarázatai eltakarták előlük a Jézusban rejlő igazságot. A szent iratok lelki mondanivalója elveszett. Nyitva állt előttük az ismeretek kincsestára, de ők mit sem tudtak róla. – Krisztus példázatai, 104. o.