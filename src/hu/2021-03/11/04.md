---
title:  A Nyugalom „előképe”
date:  07/09/2021
---

Az előképek és jelképek gondolata a már korábban vizsgált példák mellett a bibliai nyugalomhoz is kapcsolódik. A zsidókhoz írt levélhez lapozzunk az Újszövetségben, hogy ezt megfigyeljük!

`Olvassuk el Zsid 4:1-11 szakaszát! Mire utal az az ígéret, miszerint be lehet menni „az ő nyugodalmába”? Izrael népének kivonulása és pusztai vándorlása milyen betekintést enged az isteni nyugalomba való belépés gondolatába?`

Itt kifejezetten fontos az állhatatosság és a hűség gondolata. Bár ez a szakasz a szombatról szól, ezeknek a verseknek (illetve az előzőeknek, lásd Zsid 3:7-19) valójában az áll a fókuszában, hogy a hitben való kitartásra szólítja Isten népét: maradjanak hűségesek az Úrhoz és az evangéliumhoz.

Ezek a szakaszok emlékeztetik az olvasót, hogy vegyék komolyan annak tanulságait, ahogyan Isten a múltban vezette őket, „hogy senki el ne essék az ehhez hasonló engedetlenség következtében” (Zsid 4:11, RÚF). Figyeljünk fel arra, hogy ez egy lehetőség! A szöveg úgy folytatódik, hogy noha Izrael hallotta az evangéliumot, nem élt a lehetőséggel. A lázadást választották ahelyett, hogy bizalommal és engedelmességgel megerősítették volna a hitüket (vö. Zsid 3:7-15), és így nem tapasztalták azt a nyugalmat, amit az Úr szánt nekik.

Zsid 4:3 verse a hit és a nyugalom közötti szoros kapcsolatra mutat rá. Csak úgy léphetünk be az Ő nyugalmába, ha hiszünk és bízunk abban, aki a nyugalmat ígérte és aki beteljesítheti az ígéretét. Ő pedig nem más, mint Jézus Krisztus.

`Olvassuk el megint Zsid 4:3 versét! Mi volt tehát a legfőbb baj a néppel? Milyen tanulságokat szűrhetünk le ebből a magunk számára mi, akiknek „hirdették az evangéliumot, mint azoknak is” (Zsid 4:2, RÚF)?`

A korai keresztény közösség elfogadta Isten korábbi kinyilatkoztatásait (amit mi „Ószövetségnek” hívunk), és hitték, hogy Jézus Krisztus az Isten Báránya, aki áldozattá lett a bűneikért. Az Ő áldozatába vetett hittel pedig üdvösségre leltek és megtalálták a Jézus által felkínált nyugalmat.

`Hogyan segíthet megnyugvást találni Jézusban, ha megértjük, mit jelent az, hogy a vére árán váltott meg bennünket, ha tudjuk, hogy kegyelemből, nem cselekedetek által üdvözülünk?`

---

#### Ellen G. White idézetek

„Annakokáért megvan a szombatja az Isten népének. Mert aki bement az ő nyugodalmába, az maga is megnyugodott cselekedeteitől, amiképpen Isten is a magáéitól. Igyekezzünk tehát bemenni abba a nyugodalomba, hogy valaki a hitetlenségnek ugyanazon példájába ne essék.” (Zsid 4:9–11)

Az itt említett pihenő a kegyelem pihenője, amit az előírás követése által érhetünk el: „Igyekezzünk”, fáradozzunk szorgalmasan. Aki megtanulja Jézustól a szelídséget és alázatos szívűséget, nyugalmat talál tanításai gyakorlásának tapasztalatában. Nem tétlenség, sem önző semmittevés vagy élvezethajhászás által nyerjük el a nyugalmat sem ebben, sem az eljövendő életben. Csak a komoly munkából fakad békesség és Szentlélek általi öröm a földön és a földön túl dicsőség. – A Te Igéd igazság, VII. köt., 928. o.

Ha felhagyunk önigazultságunkkal és önző érdekből kialakított felfogásainkkal, akkor békére találunk. A Jézus szeretetében való tökéletes nyugalom teljes odaszentelődést és az Ő útjainak elfogadását feltételezi… Cselekedjétek azt, amit Ő parancsolt, és biztosak lehettek abban, hogy mindent meg fog tenni, amit megígért… Őhozzá tértetek, lemondtatok-e álnokságaitokról, hitetlenségetekről és önigazultságotokról? Jöjjetek az Úrhoz úgy, ahogy vagytok: gyengén, tehetetlenül, haldokolva.

Mit jelent a megígért „nyugalom”? Annak tudatosítását, hogy Isten hűséges, és sosem okoz csalódást azoknak, akik hozzá fordulnak. Az Ő megbocsátása teljes és ingyenes, és az a tény, hogy elfogad, az isteni szeretet nyugalmát jelenti a lélek számára. – Our High Calling, 97. o.

Amikor majd belépünk a városkapun, örök üdvösséget nyerünk. Akkor majd örülhetünk örök megváltásunknak. Addig azonban meg kell fogadnunk az apostol tanácsát: „Óvakodjunk tehát, hogy mivel megvan az ő nyugodalmába való bemenetel ígérete, valaki közületek fogyatkozásban levőnek ne láttassék.” (Zsid 4:1) Bár Izrael népe sok mindent tudott Kánaánról, énekelt az ígért földről, és örült annak, hogy előtte áll a Kánaánba való belépés lehetősége, mindez azonban mégsem volt elég ahhoz, hogy elfoglalhassák a megígért szőlőskerteket és olajfaligeteket. Csak akkor vehették birtokba az országot, ha meghódították azt, és eleget tettek a feltételeknek: hogy élő hittel rendelkeznek, és elfogadják Isten ígéreteit… Jézus a hitünk szerzője és bevégzője, és ha az Ő karjára hagyatkozunk, szüntelenül növekedni fogunk a kegyelemben, mígnem Krisztus fiai és leányai leszünk. A hit cselekedetek által munkálkodik, és megtisztítja a lelket, eltávolítja a bűn szeretetét, mely a törvény elleni lázadásra és annak áthágására késztet. – That I May Know Him, 162. o.