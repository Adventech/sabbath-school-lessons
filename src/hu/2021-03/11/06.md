---
title:  A Mennyei Város Elfoglalása
date:  09/09/2021
---

Zsid 4:8-11 szakaszát olvasva egyértelműbbé válik a fő gondolatok logikai fejlődése A zsidókhoz írt levél 4. fejezetében. Józsué nem adott nyugalmat Izraelnek. Mivel Isten nem hazudik, lennie kell egy másik „nyugalomnak” az Úr népe számára, amely csoport nem kizárólag zsidó hívőkből áll, mindazokat magába foglalja, akik személyes Megváltójuknak fogadták el Jézust.

`Olvassuk el Gal 3:26-29 szakaszát, és jegyezzük fel, hogy milyen jellemzőkkel illeti ez a rész Isten szövetséges népét a kereszt utáni időben! Tehát abban a szövegkörnyezetben mit jelent az, hogy nincs sem zsidó, sem görög, sem szolga, sem szabad, sem férfi, sem nő?`

A zsidókhoz írt levél 4. fejezetével gyakran hangsúlyozzák a szombat megtartásának kötelességét, míg mások éppen ezzel kérdőjelezik meg a szombati pihenés érvényét, tekintettel arra, hogy ez a szakasz egy másik (végidei) nyugalmat is említ. Egyik álláspont sem tükrözi jól a bibliaszöveget, ami inkább arra enged következtetni, hogy Isten már a teremtés óta figyel a különleges nyugalomra, az nem csak a végidőben fontos, illetve a szombati nyugalom ünnepe a végidei nyugalom apró, heti előízét kínálja. A zsidók valóban az `olam haba’ (az eljövendő világ) kis előképeként értelmezték a szombatot.

Isten népének szombati nyugalmában a földi történelem első szombatja visszhangzik. Ezek szerint mi is megpihenhetünk a munkánkból, bízhatunk benne, hogy Ő megtartja a megváltásunkkal kapcsolatos ígéreteit.

Egyes bibliaértelmezők érveivel ellentétben ez a szövegkörnyezet nem támasztja alá azt az elképzelést, miszerint a szombat parancsolatát már betöltötte a Krisztus által szerzett üdvösség nyugalma, ezért azt a keresztényeknek nem kell többé betartaniuk. A Krisztusban felkínált igazi nyugalom nem váltja fel a bibliai szombatot. Épp ellenkezőleg, inkább megerősíti!

Az önerőből felemelkedő embert, a kemény munkát és az agresszivitást értékelő világnak a kultúrájától valóban eltér az, ha az ember megnyugszik Jézusban, és abban bízik, hogy kegyelmével Ő képes minket megmenteni és átformálni.

`Hogyan segíthetünk nyugalmat találni Jézusban azoknak, akik szerint túl nagy a bűnük, a szívük nem képes megváltozni, az esetük reménytelen? Milyen bibliai idézetet mondanánk nekik?`

---

#### Ellen G. White idézetek

Isten semmiféle nemzetiségi, faji vagy társadalmi különbséget nem ismer el. Ő az egész emberiség Alkotója. A teremtés által mindnyájan egy család vagyunk, valamint egyek vagyunk a megváltás jogán. Krisztus azért jött, hogy minden válaszfalat ledöntsön. Kitárta a templom minden ajtaját, hogy mindenki szabad utat találjon az Úrhoz. Szeretete olyan széles, olyan mély, olyan teljes, hogy mindent áthat. Kivonja Sátán vonzásköréből azokat a nyomorultakat, akiket a kísértő megtévesztett csalásaival. Az Atya trónjához emeli őket: ahhoz a trónhoz, amit ígéretének szivárványa övez.

Jézusban nincs zsidó, sem görög, nincs rabszolga, sem szabad. Krisztus drága vére mindenkit eggyé kovácsol (lásd: Gal 3:28; Ef 2:13).

Minden valláskülönbséget félretéve meg kell hallanunk a szenvedő emberiség kiáltását. Ahol a valláskülönbség keserű érzéseket kelt, személyes szolgálattal sok jót tehetünk. A szeretettel végzett szolgálat eloszlatja az előítéletet, és lelkeket nyer meg Istennek. – Krisztus példázatai, 386. o.

Lehetetlen, hogy saját erőnkből kimenekülhessünk a bűn örvényéből, amelybe beleestünk. Szívünk hajlamai gonoszak, és mi ezen nem tudunk változtatni. „Ki adhat tisztát a tisztátalanból? Senki.” (Jób 14:4) „Mert a test gondolata ellenségeskedés Isten ellen; minthogy az Isten törvényének nem engedelmeskedik, mert nem is teheti.” (Róm 8:7) Megvan a maga kellő hatásköre a nevelésnek és képzésnek, akarat­fejlesztésnek és igyekezetnek, de e tekintetben teljesen tehetetlenek. Külsőleg kifogástalan magaviseletet előidézhetnek ugyan, de a szívet átalakítani és a cselekvés titkos rugóit megtisztítani nem tudják. Előbb egy felsőbb hatalomnak kell a szívben működnie; felülről jövő új életre van szükség, mielőtt a bűnös ember a szentség állapotára juthat. Ez a hatalom: Krisztus. Egyedül az Ő kegyelme képes a lélek halott erőit megeleveníteni és Istenhez, szentséghez elvezetni. – Jézushoz vezető út, 18. o.

Sokan azt a súlyos hibát követik el a hitéletükben, hogy az érzelmeikre figyelnek, és ezek alapján ítélik meg a fejlődésüket vagy a hanyatlásukat. Az érzelmek nem biztos ismertetőjelek. Ne magunkban keressük annak a biztosítékát, hogy Isten elfogadott minket. Ott csak csüggesztő dolgokra bukkanunk. Egyetlen reményünk, ha „feltekintünk Jézusra, a hit szerzőjére és bevégzőjére” (Zsid 12:2). Benne találunk meg mindent, ami reményt, hitet és bátorítást ad. Ő a mi igazságunk, vigaszunk és örömünk.

Aki önmagában keres megnyugvást, elfárad, és csalódott lesz. Gyöngeségünk és méltatlanságunk tudatának arra kellene vezetnie minket, hogy alázatos szívvel hivatkozzunk Krisztus elfedező áldozatára. Ha az Ő érdemeire támaszkodunk, akkor nyugalmat, békét és örömöt találunk. Ő tökéletesen megment mindenkit, aki általa jön Istenhez. – Bizonyságtételek, V. köt., 199–200. o.