---
title:  Sion Végső Győzelme
date:  04/02/2021
---

Ézsaiás 24–27

`Miért hasonlít Ézsaiásnak a föld pusztulásáról szóló leírása (Ézsaiás 24. fejezet) ahhoz, amiről János ír a Krisztus második eljövetelét követő ezer év eseményeiről szólva (A jelenések könyve 20. fejezet)?`

Ézsaiás 13–14. fejezeteiben a valódi Babilon egyes jellemzői későbbi hatalmakra is ráillenek, „Babilon királya” pedig az emberi uralkodónak a sátáni lángelmével való egységét jelöli. Így Babilon bukásának az üzenetét (Ézs 21:9) később is meg lehet ismételni (Jel 14:8, 18:2), Sátán pedig csak Krisztus második eljövetele után pusztul el (Jel 20:10). A történelmi Babilon megsemmisülése „az Úrnak [ítéleti] napja” (Ézs 13:6, 9) volt, de ismét közeleg „az Úrnak nagy és rettenetes napja” (Jóel 2:31; Mal 4:5; vö. Zof 1:7). Ézsaiás próféta könyve 24. fejezetében a próféta szintén túltekint az ismert dolgokon egy olyan idő felé, amikor „elpirul a hold, és megszégyenül a nap, mikor a seregek Ura uralkodik Sion hegyén és Jeruzsálemben” (Ézs 24:23). Ézsaiás kétségtelenül azt gondolta, hogy a látomás az általa ismert Jeruzsálemre vonatkozik, ám A jelenések könyve magyarázata szerint a prófécia tulajdonképpen csak az új Jeruzsálemben fog beteljesedni (Jel 21:2). „És a városnak nincs szüksége a napra, sem a holdra, hogy világítsanak benne; mert az Isten dicsősége megvilágosította azt, és annak szövétneke a Bárány” (Jel 21:23).

`Isten valóban elpusztítja a gonoszokat?`

Vessünk egy pillantást Ézs 28:21 versére, ami szokatlannak mondja az Úr pusztítását! Azért is szokatlan tőle, mert noha Isten nem akarja azt tenni, mégis mindenképpen végrehajtja ítéletét. Igaz, a bűn magában hordja az önpusztítás magvát (Jak 1:15). Mivel Istené az utolsó szó az élet-halál kérdésében, Ő határozza meg a végső pusztulás idejét, helyét és módját (A jelenések könyve 20. fejezet), ezért értelmetlen lenne amellett érvelni, hogy lényegében passzívan vet véget a bűn átkának, és csak engedi azt természetes úton megtörténni.

`Ézsaiás 24–27. fejezeteiben azt látjuk, ami az egész Bibliában visszatükröződik: bármennyi is most a világon a szenvedés, a fájdalom és a pusztulás, Isten és a jóság végül győzelmet arat a gonoszság fölött. Ezek alapján egyedül mit tehetünk, ha mi is részesülni szeretnénk a végső győzelemben (Péld 3:5-7; Róm 10:9)?`

---

#### Ellen G. White idézetek

Az emberek hajlamosak visszaélni Isten hosszútűrésével, és elnézésére számítanak. Van azonban az emberi bűnnek egy olyan határa, amikor eljön az idő Isten közbelépésére, melynek szörnyű következményei lesznek. „Hosszútűrő az Úr, és nagyhatalmú, és nem hagy büntetlenül.” (Náh 1:3) Isten hosszútűrése csodálatos, mert egy ideig féken tartja saját tulajdonságait, de ennek ellenére is biztosan eljön a büntetés. Minden egyes feslett évszázad haragot gyűjtött a harag napjára. Amikor az idő elérkezik, és a bűn kiteljesedik, Ő elvégzi szokatlan munkáját. A mennyei türelem határának átlépése szörnyű következményekkel fog járni, mert Isten haragja oly módon és erővel tör majd ki, amelyet a Biblia kegyelemmel elegyítetlennek nevez, és hatására pusztává lesz az egész föld. – Szemelvények Ellen G. White írásaiból, 2. köt., 372. o.

Pál ezt írja: „Mert ha a te száddal vallást teszel az Úr Jézusról, és szívedben hiszed, hogy az Isten feltámasztotta Őt a halálból, megtartatsz. Mert szívvel hiszünk az igazságra, szájjal teszünk pedig vallást az üdvösségre.” (Róm 10:6–10)

Az üdvösségre vezető hit nem alkalmi hit, nem pusztán értelemmel való belátás, hanem amely a szív mélyén gyökerezik, és személyes Megváltójaként ragadja meg Krisztust, aki véglegesen képes üdvözíteni mindenkit, aki az Atyához jön általa. Nem valódi a hited, ha azt hiszed, hogy másokat üdvözíthet Jézus, de téged nem. Akkor nyilvánul meg valódi hit, amikor a lélek az üdvösség egyedüli reményeként kapaszkodik Jézusba. Ez a hit arra készteti a birtokosát, hogy lelkének minden szeretetét Krisztusra irányítsa. Értelme a Szentlélek irányítása alatt van, jelleme pedig az isteni hasonlatosság mintájára alakul át. – Szemelvények Ellen G. White írásaiból, 1. köt., 391. o.

Indiából, Afrikából, Kínából, a tengeri szigetekről és az úgynevezett keresztény országok elnyomott milliói közül emberi jajkiáltás száll fel Istenhez. Nem marad sokáig megválaszolatlanul a kiáltás. Az Úr meg fogja tisztítani a földet az erkölcsi romlottságtól: nem vízözönnel, mint Noé korában, hanem tűzözönnel, amelyet ember nem képes eloltani. […]

Padlásszobákból és viskókból; börtönökből és vesztőhelyekről; hegyekről és pusztaságokból; barlangokból és tengerparti üregekből fogja Krisztus magához gyűjteni gyermekeit… „Népe gyalázatát eltávolítja.” Fehér ruhát kapnak. És „hívják őket szent népnek, az Úr megváltottainak” (Ésa 25:8; Jel 6:11; Ésa 62:12). – Krisztus példázatai, 179. o.