---
title:  A Menny Kapuja
date:  03/02/2021
---

Ézsaiás 13-14

Ézsaiás 14. fejezete gúnyolja Sátánt, aki a bukott „fényes csillag [az egyik angol fordítás szerint „Lucifer”], hajnal fia” (Ézs 14:12), és Babilon királyával hozza összefüggésbe. Miért? Vessük ezt össze Jel 12:1-9 szakaszával, ahol a Sátánként azonosított sárkány el akar pusztítani egy gyermeket már a születése idején. Jel 12:5 versében egyértelművé válik, hogy Krisztus az a gyermek. Csakhogy Heródes király próbálta Őt még kisgyerekként megölni (Máté 2. fejezet). A sárkány Sátán, valamint a Heródes által jelképezett római hatalom is egyben, mivel az ördög emberi eszközök útján dolgozik. Tehát az ördög testesíti meg a babiloni király és a tíruszi fejedelem mögött megbúvó hatalmat is.

`Miért utal „Babilon” a későbbiekben Rómára (1Pt 5:13), illetve A jelenések könyvében szereplő gonosz hatalomra (Jel 14:8; 16:19; 17:5; 18:2, 10, 21)?`

Róma és a Jelenések Babilonja egyaránt büszke, könyörtelen és Isten népét elnyomó hatalmat jelképez, mint amilyen a valóságos Babilon volt. Figyeljünk fel különösen Jel 17:6 versében arra, hogy „részeg a szenteknek és Jézus vértanúinak vérétől” (RÚF)! Már maga a „Babilon” név is az Isten elleni lázadás gondolatát hordozza magában. Babiloni nyelven bab ili a neve, ami annyit tesz: „az istenek kapuja”, és arra utal, hogy az istenek világába enged bebocsátást. Vessük ezt össze 1Mózes 11. fejezetével, ahol az emberek azért építették Bábel tornyát (Babilont), hogy saját erejükből emelkedjenek fel arra a szintre, ahol már nem kell semmiért számot adniuk Istennek! „Nem más ez, mint Isten háza és a menny kapuja” (1Móz 28:17, RÚF) – mondta Jákób, amikor felébredt az álomból, amiben a mennyet a földdel összekötő létrát látta. „Isten háza” a „menny kapuja”, azaz az isteni világba ad belépési lehetőséget. Jákób „Bételnek” (RÚF) nevezte el a helyet, ami azt jelenti, hogy „Isten háza”. A menny bételi és babiloni kapuja az isteni világhoz való hozzáférés két ellentétes módját jelképezi. Jákób létrája a mennyből származott, Isten fentről mutatta meg. Viszont Babilont a tornyaival és lépcsős templomaival emberi kéz építette, lentről felfelé. Az egymással ellentétes irányok az üdvösség felé törekvés két, egymástól eltérő útját jelölik: az Isten által biztosított kegyelmet és az emberi erőfeszítéseket. Minden igaz vallás az alázatos bételi modellen alapszik: „Hiszen kegyelemből van üdvösségetek hit által” (Ef 2:8-9, RÚF). Minden hamis „vallás”, így a törvényeskedés és a „világias” humanizmus is a büszke babiloni modellre épül. Olvassuk el Jézusnak a farizeusról és a vámszedőről szóló példázatát (Lk 18:9-14), ami szemlélteti a két megközelítés ellentétes voltát!

---

#### Ellen G. White idézetek

A „Babilon” szó a „Bábel” kifejezésből ered, és zűrzavart jelent. Babilon a Szentírásban a hamis vagy hitehagyó vallások különböző formáit jelöli. Jelenések könyve 17. fejezetében egy asszony ábrázolja Babilont. A Biblia az egyházat szimbolizálja ezzel a képpel: az erényes asszony a tiszta, a gonosz asszony pedig a hitehagyó egyházat jelképezi. – A nagy küzdelem, 381. o.

Az Úr tudta, milyen bűnös hatások fogják Jákóbot körülvenni, és a rá váró veszélyekről is tudott. Irgalmában feltárta a jövőt a bűnbánó menekült előtt, hogy megértse Isten rá vonatkozó tervét, és hogy felkészüljön a kísértésekre, amelyek utolérik, amikor egyedül lesz a bálványimádók és cselszövők között. […]

Ebben a látomásban Jákób előtt feltárult a megváltás terve, jóllehet nem teljesen, csak annyira, amennyire akkor szüksége volt. Az álmában megjelent titokzatos létra ugyanaz volt, mint amelyre Krisztus a Nátánaellel folytatott beszélgetésében utalt. Azt mondta: „Meglátjátok a megnyílt eget és az Isten angyalait, amint felszállnak és leszállnak az ember Fiára.” (Jn 1:52)

Az Isten uralma elleni lázadás előtt az Úr és az ember között közvetlen kapcsolat volt. Ádám és Éva bűne azonban elválasztotta a földet a mennytől, és az ember többé nem társaloghatott alkotójával. A világ mégsem maradt reménytelenül magára. A létra Jézust ábrázolja, aki összekapcsolja a földet a mennyel. Ha nem hidalta volna át saját érdemeivel a bűn által vájt szakadékot, a szolgáló angyalok nem tudtak volna érintkezni az elbukott emberrel. Krisztus kapcsolja össze a gyenge és tehetetlen embert a végtelen erő forrásával. […]

Jákób az éjszakai mély csendben ébredt fel álmából. A látomás fénylő alakjai eltűntek. Csak a magányos dombok elmosódó vonalaival és a fölé boruló csillagfényes éggel találkozott most a tekintete. De az az ünnepélyes érzése volt, hogy Isten van vele. Láthatatlan jelenléte töltötte be a pusztaságot. „Bizonyára az Úr van e helyen – mondta –, és én nem tudtam… Nem egyéb ez, hanem Istennek háza és az égnek kapuja.” (1Móz 28:16–17) – Pátriárkák és próféták, 184, 187. o.

Lehet szerény az imaházunk, de ez nem azt jelenti, hogy nem fogja Isten elismerését elnyerni. Ha lélekben, igazságban és a szentség szépségében imádjuk Őt, akkor az a ház a menny kapuja lesz számunkra. Amikor Isten csodálatos dolgait ismételgetik, amikor énekkel és imával fejezik ki a szív háláját, akkor mennyei angyalok csatlakoznak az Urat dicsőítő hálaadáshoz. Az ilyen imádat legyőzi Sátán erejét, eltávolítja a zúgolódást és a panaszt, így teret veszít a kísértő.

Isten arra tanít, hogy gyűljünk össze az Ő házában, és ápoljuk a tökéletes szeretetet. A föld lakói így válhatnak képessé abban az otthonban való lakozásra, amit Krisztus készít az Őt szeretőknek, akik majd szombatról szombatra és hónapról hónapra össze fognak gyűlni a szentélyben, hogy a legválasztékosabb dallamokkal adjanak örök hálájuknak hangot a megöletett Bárány iránt. – In Heavenly Places, 288. o.