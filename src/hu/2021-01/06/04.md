---
title:  A Hegy „Királyának” Bukása
date:  02/02/2021
---

Ézsaiás 14

A város bukása után (13. fejezet) megszabadul Isten népe (Ézs 14:1-3). Ézs 14:4-23 szakasza pedig jelképes értelemben gúnyolja Babilon királyát (lásd még Mik 2:4; Hab 2:6). Ez természetesen költői eszköz, nem vehetjük szó szerint, ugyanis halott királyok köszöntik társukat a halál országában (Ézs 14:9-10), ahol férgek és pondrók lepik el a fekvőhelyét (Ézs 14:11). Az Úr egyszerűen így közölte a fennhéjázó királlyal, hogy megalázzák őt, ahogy a többi büszke uralkodóval is történt előtte.

`Hogyan vonatkozhatna Ézs 14:12-14 szakasza Babilon királyára?`

Babilon királyai nem szenvedtek önbizalomhiányban (Dániel próféta könyve 4-5. fejezete). Ám még a legönteltebb jellemen is túltesz, ha valaki a Felségeshez akar hasonlóvá lenni (Ézs 14:14). A királyok általában megalázkodtak az isteneik előtt, amelyekkel szoros volt a kapcsolatuk. Kiváló példa erre a babiloni újév ünnepének ötödik napja, amikor az uralkodónak le kellett tennie minden királyi jelvényét, mielőtt Marduk szobra elé lépett, hogy megerősítést nyerjen királyi tisztségében. Ézsaiás próféta könyve 14. fejezetéhez hasonlóan Ezékiel próféta könyve 28. fejezete is egy város uralkodójával azonosítja az istenkáromló gőgöt. A személy leírása itt is túlmutat a földi uralkodón, Isten célkeresztje még élesebb képet mutat: a büszke hatalmasság ott volt az Éden kertjében, felkent, oltalmazó, avagy védelmező kerubként Isten szent hegyén, tökéletes volt teremtése napjától fogva, amíg végül bűn nem fogant meg benne. Ezek után az Úr kivetette a mennyből, és végül majd a tűzben pusztul el (Ez 28:12-18). Emberre vonatkoztatva a szöveg jelképes, retorikai fordulatai értelmüket vesztenék. Jel 12:7-9 része viszont említést tesz egy hatalmas lényről, akit az angyalaival együtt kitaszítottak a mennyből: „akit… Sátánnak hívnak, aki megtéveszti az egész földkerekséget” (Jel 12:9, RÚF). Ő az, aki az Édenben Évát is megtévesztette (Mózes első könyve 3. fejezet). Sátán magasra tört képzeletével: „…ezt mondtad: Isten vagyok én, Isten lakóhelyén lakom, a tenger közepén! Pedig csak ember vagy, nem Isten” (Ez 28:2, RÚF). A halála bizonyítja majd, hogy valóban nem Isten. Sátán a tűz tengerében pusztul el, soha többé nem kísértheti majd a világegyetemet (Jel 20:10).

`Vessük össze Ézs 14:13-14 szakaszát Mt 11:29, Jn 13:5 és Fil 2:5-8 verseivel! Mit árulnak el ezek a versek Isten és Sátán jellemének eltérő voltáról? Hogyan tekint az Úr a büszkeségre, az önteltségre és a hatalmas uralomvágyra?`

---

#### Ellen G. White idézetek

Csodálatos hatalommal és dicsőséggel rendelkező lényként szállt szembe Istennel… Lucifer mint tündöklő kerub állt Isten színe előtt. Az összes teremtett lény közül ő volt a legfontosabb és a legfőbb szereplő az Úr szándékainak a világmindenség számára való kinyilatkoztatásában. Miután vétkezett, ámító hatalma még félrevezetőbb és jellemének leleplezése még nehezebb volt kiemelt helyzete következtében, amellyel az Atyánál rendelkezett.

Isten olyan könnyen el tudta volna pusztítani Sátánt és követőit, amilyen könnyedén egy kavicsot dobunk a földre. Ő azonban nem tette. A lázadást nem erőszakkal akarta leverni. A kényszerítő hatalmat csak az ördög uralma alatt találhatjuk meg. Isten alapelvei mások, nem ilyen rendszerre épül az uralma. Az Ő tekintélye a jóságon, irgalmon és szereteten nyugszik. Ezeknek az alapelveknek az alkalmazása fejezi ki az Ő akaratát. Az Úr uralkodása erkölcsös uralom, az igazság és a szeretet benne az uralkodó hatalom. – Jézus élete, 758–759. o.

Isten maga szemlélteti e példázat tanítását az emberekkel és angyalokkal való bánásmódjával. Amikor Sátán, a csaló a mennyben vétkezett, még a hűséges angyalok sem látták tisztán a jellemét. Az Úr nem pusztította el őt azonnal. Ha elpusztította volna, a szent angyalok megkérdőjelezték volna Isten igazságosságát és szeretetét. Olyan lett volna az Atya jóságával szembeni kétely, mint a bűn és jaj keserű gyümölcsét termő rossz mag. A Mindenható azért kímélte meg Lucifert, hogy a bűn szerzőjének jelleme teljesen lelepleződjön. Hosszú századok óta az Atya mélységes fájdalommal szemléli azt a képet, amelyet a gonoszság működése nyújt, és meghozta végtelen áldozatát a Golgotán, mert nem akarta, hogy Sátán bárkit is megtévesszen. A konkolyt nem lehet a drága mag veszélyeztetése nélkül kiszakítani. Vajon mi ne legyünk olyan türelmesek embertársainkkal, mint a menny és a föld Ura Sátánnal?! – Krisztus példázatai, 72. o.

A szelídség értékes kegyelmi ajándék, amely, ha szívünkbe fogadjuk, készségessé tesz bennünket arra, hogy türelemmel viseljük a szenvedéseket és a megpróbáltatásokat. A szelíd ember türelmes, és arra törekszik, hogy minden körülmények között boldog legyen. Aki szelíd, az mindig hálás, boldogsága hálaéneket ébreszt a szívében. A szelídek megtorlás nélkül szenvedik el a csalódást és a rosszat. […]

Isten szemében nem az tesz naggyá téged, ha minél magasabbra igyekszel felkapaszkodni, hanem a jóság és a hűség, amely biztosítja számodra a mennyei angyalok védelmét. Példaképünk, Jézus majdnem harminc évig élt a világ számára ismeretlen, dombok között rejtőző galileai városban. Az egész angyalsereg készen állt parancsai teljesítésére, Ő mégsem törekedett nagyságra vagy felmagasztaltatásra. Ácsként dolgozott, másokat szolgálva. Ezáltal megmutatta, hogy a menny nagyon közel lehet hozzánk hétköznapi munkáink végzése közben is, és angyalok vigyáznak azok lépéseire, akik Isten parancsai szerint élnek. – Az én életem ma, 56. o.