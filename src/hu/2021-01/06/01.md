---
title:  Isten szerepében
date:  30/01/2021
---

### E heti tanulmányunk
Ézsaiás 13–14; 24–27 „Itt van a&nbsp;mi Istenünk, benne reménykedtünk, és &#337; megszabadított minket! Itt van az ÚR, benne reménykedtünk, vigadjunk és örüljünk szabadításának” (Ézs 25:9, RÚF)!

> <p></p>
> Miután a lelkész elmondta a büszkeségről szóló prédikációját, megvárta a gyülekezetből egy nő, aki jelezte, hogy valami komolyan zavarja, szeretné megvallani egy nagy bűnét. A lelkész megkérdezte, hogy milyen bűnről van szó.

„A nő azt felelte, hogy »A büszkeség bűne az. A minap egy órán keresztül ültem a tükör előtt a szépségemet csodálva.«

»Az nem büszkeség – felelte erre a lelkész –, inkább a képzelődés bűne«” (C. E. MaCartney, Paul Lee Tan, szerk. Encyclopedia of 7700 Illustrations: Signs of the Times. Rockville, Md., 1979, Assurance Publishers, 1100. o.)!

Amióta csak megfogant a bűn egy hatalmas angyal szívében, a büszkeség sosem veszi figyelembe a valóság határait (sem az angyalok, sem az emberek esetében). Azokban látszik ez meg a legjobban, akik lelki gőgöt táplálnak önmagukban. Ez elég sajnálatos jellemvonás bűnös teremtmények esetében, akik csakis azért találhatnak üdvösséget, mert Isten közbelépett értük.

A héten többek között a büszkeség és az önfelmagasztalás eredetét vizsgáljuk meg.

---

#### Ellen G. White idézetek

A büszkeség és becsvágy ösztönözte Lucifert arra, hogy zúgolódjon Isten uralma ellen, és hogy igyekezzen megdönteni azt a rendet, amelyet az Atya hozott létre a mennyben. Bukása után mindig az volt Sátán célja, hogy az irigység és elégedetlenség lelkületét, a pozíció és méltóság utáni vágyat töltse be az emberekbe. Így munkálkodott Kóré, ­Dáthán és Abirám elméjén is, hogy felkeltse bennük az önfelmagasztalás, irigység, bizalmatlanság és lázadás vágyát. Sátán vette rá őket arra, hogy elvessék Istent mint vezetőjüket, és ugyanakkor elvessék azokat az embereket is, akiket maga az Úr rendelt ki számukra vezetőkként. Nem vették észre, hogy miközben részt vettek a Mózes és Áron elleni zúgolódásban és lázadásban, tulajdonképpen magát a Mindenhatót káromolták. Olyan nagy volt a vakságuk, hogy igaznak hitték magukat, azokat pedig, akik hűségesen megrótták a bűneiket, Sátán eszközeinek tekintették.

Vajon nem a Kóré pusztulását előidéző gonosz szellem uralkodik napjainkban is a világban? Széles körben elterjedt a gőg és a becsvágy, és aki ezeket dédelgeti magában, kitárja az ajtót az irigységért és hatalomért való törtetés előtt. Az ember elidegenedik Istentől, és öntudatlanul is beáll Sátán hadseregébe. – Pátriárkák és próféták, 403. o.

Ha az emberek anélkül indulnak neki saját útjuknak, hogy kikérnék Isten tanácsát, vagy ellenkeznek akaratával: az Úr elengedi őket, hogy keserű tapasztalataik beláttassák velük cselekedetük téves voltát, és bűnbánatra késztessék őket. Az emberi bölcsesség és kevélység csakhamar veszedelmes vezetőnek bizonyul. És előbb lesz átok, mint áldás az, amit az emberi szív Isten akarata ellenére megkíván. – Pátriárkák és próféták, 605. o.

A krisztusi élet fejlődését növekvő alázat jellemzi, ez pedig a növekvő ismeret eredménye. Aki egy Jézussal, minden bűntől eltávolodik. Isten félelmében hirdetem nektek: tudtomra adták, hogy közületek sokan nem fogják megütni az örök élet mértékét, mert hamis alapokra építenek. Isten magatokra hagy benneteket, „hogy megalázzon, próbára tegyen, megvizsgálja szíveteket”. Elhanyagoljátok a Szentírást. Le­nézitek és elvetitek a bizonyságtételeket, mert megfeddik dédelgetett bűnei­teket, és megzavarják önteltségeteket. Amikor valaki a szívébe zárja Krisztust, akkor az Ő képmása kerül felszínre az életében. Ahol valamikor büszkeség trónolt, ott most alázat uralkodik, szelídség, türelem enyhíti a természettől fogva romlott, féktelen jellem durva vonásait. A Jézus iránti szeretet a népe iránti szeretetben fog kivirágozni. Ez nem szeszélyesen változó, fel-fellobbanó, majd újra elhidegülő, hanem kitartó, mély és erős szeretet. A keresztény élete mentes lesz minden színleléstől, mesterkéltségtől, hamisságtól. Becsületes, igaz és magasztos élet ez: Krisztus szól minden szavából, Ő tűnik fel minden tettében. A benne élő Üdvözítő világossága ragyog át rajta. – Bizonyságtételek, 5. köt., 49. o.