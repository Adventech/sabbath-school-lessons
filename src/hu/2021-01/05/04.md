---
title:  Isten Haragjának Botja
date:  26/01/2021
---

Ézs 9:8–10:34

Ez a szakasz magyarázza Ézs 9:1-5 részét, ami szabadulást ígér az elcsüggedt, meggyötört nép számára, amelyik az okkultizmusban bízott és katonai hódítás, elnyomás áldozata lett: „az őt nyomorgatónak botját összetöröd, mint a Midián napján” (Ézs 9:4).

`Olvassuk el a fenti igeszakaszban Isten népe szenvedésének történetét! Vessük össze a 3Móz 26:14-39 részében található átkokkal! Isten miért külön szakaszokban és nem egyszerre büntette meg a népét? Mit árul ez el a jelleméről és a céljairól?`

Ha Isten el akarta volna pusztítani a népét, akkor azonnal átadhatta volna őket az asszíroknak. Viszont türelmes volt: „mert nem azt akarja, hogy némelyek elvesszenek, hanem azt, hogy mindenki megtérjen” (2Pt 3:9, RÚF). Amint a „bírák” idejében, úgy Isten ekkor is megengedte, hogy Júda és Izrael népe megtapasztalja balgaságuk bizonyos következményeit, és így mérjék föl, mit is tettek, illetőleg lehetőségük legyen jobb döntést hozni. Amikor kitartottak a bűn mellett, megkeményítették a szívüket Istennel és a prófétái által küldött üzeneteivel szemben, akkor visszavonta róluk védelmét. Ők azonban továbbra is lázadtak. Ez a folyamat addig húzódott lefelé tekeredő spirálként, amíg már nem volt más lehetőség Isten számára.

`Olvassuk el Ézs 9:8–10:2 szakaszát! Milyen bűnöket követett el a nép? Ki ellen vétettek? Ki bűnös közöttük?`

A szabad akarat valóságát figyelhetjük meg itt is, mint az egész Bibliában. Isten szabadnak alkotta meg az embert (így kellett tennie, különben nem tudnánk igazán szeretni Őt), a szabadság pedig a rossz lehetőségét is magában foglalja. Bár Isten időről időre magához akar minket vonzani szeretetének és jellemének kinyilvánításával, azt is megengedi, hogy szembesüljünk rossz döntéseink gyümölcsével, értsd: a fájdalommal, a szenvedéssel, a félelemmel, a zűrzavarral és így tovább, mivel ez segít felismernünk, hová vezet, ha elfordulunk tőle. Ám gyakran még ezek sem veszik rá az embert, hogy elhagyja a bűnt és az Úrhoz térjen. Csodálatos dolog a szabad akarat, nem lennénk nélküle emberek, de jaj azoknak, akik visszaélnek vele!

`Hogyan használta fel Isten a saját életünkben a szenvedést arra, hogy letérítsen bennünket a rossz útról? (Vagy előfordulhat, hogy még mindig nem értjük az üzenetet?)`

---

#### Ellen G. White idézetek

„Mindamellett is újra vétkeztek, és nem hittek az Ő csodadolgaiban…Ha ölte őket, hozzá fordultak, megtértek, és Istent keresték. És eszükbe vették, hogy Isten az Ő sziklájuk, és a felséges Isten az Ő megváltójuk.” (Zsolt 78:32–35) De mégsem tértek az Úrhoz őszinte szándékkal. Bár amikor az ellenségeik lesújtottak rájuk, akkor mindig a mennytől várták a segítséget, mert egyedül Ő tudta megszabadítani őket. „De szívük nem volt tökéletes iránta, és nem voltak hűségesek az Ő szövetségéhez; Ő azonban irgalmas és bűnbocsátó, nem semmisít meg, sőt, sokszor elfordítja haragját, és nem önti ki teljes búsulását. Azért eszébe vette, hogy test ők, és olyanok, mint az ellebbenő szél, amely nem tér vissza.” (Zsolt 78:37–39) – Pátriárkák és próféták, 410. o.

Istennek csodálatos türelme van. Sokáig vár az igazságszolgáltatással, és ezalatt az irgalom védi a bűnöst. „Igazság és jogosság az Ő székének erőssége.” (Zsolt 97:2) „Hosszútűrő az Úr”, de „nagy hatalmú” is, „és nem hagy büntetlenül. Szélvészben és viharban van az Úrnak útja, és lábainak pora a felhő.” (Náh 1:3)

A világ vakmerően áthágja a menny törvényét. Mivel Isten régóta tűr, lábbal tiporják tekintélyét. Egymást kegyetlenkedésre, az Úr örökségének elnyomására biztatják. Így szólnak: „Mit tudhatná ezt az Isten, s van-é a Magasságosban értelem?” (Zsolt 73:11) Van azonban egy határ, amelyet nem léphetnek át, és már közel járnak a határhoz. Már most is majdnem túllépték Isten türelmének határvonalát, kegyelmének és irgalmának határát. Az Úr közbelép, hogy megvédje méltóságát, megszabadítsa népét, és visszaszorítsa a gonoszság áradatát. – Krisztus példázatai, 177. o.

Bár János nem részesült csodálatos szabadításban, Isten nem feledkezett meg róla. Állandóan mellette voltak a mennyei angyalok, feltárták előtte a Jézus Krisztusra vonatkozó próféciákat és az Írás drága ígéreteit. Ez volt a támasza, amiképp ez segítette Isten népét is a későbbi korokban. Keresztelő János és minden utána jövő kapta az ígéretet: „Ímé, én tiveletek vagyok minden napon a világ végezetéig.” (Mt 28:20)

Isten sohasem vezeti másként a gyermekeit, mint ahogy ők is választanák, ha előre láthatnák a véget, és felismernék terve dicsőségét, amelyet, mint az Ő munkatársai, véghezvihetnek. Sem Énókh, aki felvitetett a mennybe, sem Illés, aki tüzes szekéren ragadtatott el, nem volt nagyobb vagy tiszteletreméltóbb Keresztelő Jánosnál, aki magányosan pusztult el a börtönben. „Néktek adatott Krisztusért, nemcsak, hogy higgyetek őbenne, hanem hogy szenvedjetek is őérette.” (Fil 1:29) A menny minden adománya között, amit csak nyújthat az embernek, a legmélyebb bizalom és a legnagyobb tisztesség: Krisztussal részesülni az Ő szenvedéseiben. – Jézus élete, 224. o.