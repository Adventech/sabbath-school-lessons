---
title:  Gyermek Születik Nekünk
date:  25/01/2021
---

Ézs 9:6-7

Itt található Ézsaiás próféta könyvében a harmadik különleges születés, ami Immánuel és „Siess zsákmányra és gyorsan prédára” születésének megemlítése után következik.

`Mi a különleges a Gyermekben, akit ezek a versek említenek (Ézs 9:6-7)?`

Figyeljünk fel rá, hogy a Szabadítónak több neve/leíró jelzője is van! Az ókori Közel-Keleten a királyoknak és istenségeknek több nevet adtak, hogy ezzel is mutassák nagyságukat. A gyermek „csodálatos”, pontosan úgy, ahogyan az Úr isteni Angyala is „csodálatosként”mutatkozott be Sámson édesapjának (Bír 13:18; – ugyanaz a szavak gyökere a héberben), majd pedig felszállt a menny felé Manoah oltárának áldozati lángjában (Bír 13:20), és így előképként utalt a saját áldozatára, több mint ezer évvel korábban. Úgy nevezi még a szöveg, hogy Isten („erős Isten”) és örök Teremtő („örökkévalóság atyja”; lásd még Lk 3:38 – Ádám az Isten fia). Ő a Dávid házából való Király, akinek békén alapuló országa örökre megáll.

`E tulajdonságok alapján egyedül ki lehet ez a Gyermek (lásd Lk 2:8-14)?`

Egyesek próbálták Ezékiás királlyal azonosítani, de a leírás messze felülmúl mindent, ami egy átlagos emberre igaz lehetne. Egyedül egy személyre illik a kép: Jézus Krisztusra, Isten Fiára, a Teremtőre (Jn 1:1-3, 14; Kol 1:15-17; 2:9; Zsid 1:2), aki azért született a világra, hogy megmentsen bennünket és békét hozzon nekünk. Övé minden hatalom mennyen és földön, és mindig velünk van (Mt 28:18-20). Képes volt egyszerre megtartani isteni természetét, miközben örökre emberré lett, ezzel is jelképezve, hogy együtt tud érezni a gyengeségeinkkel (Zsid 4:15). „Mert egy gyermek születik nékünk” (Ézs 9:6) mindörökre! „Amikor Krisztus világunkba jött, Sátán a földön működött, és Krisztus ösvényének minden egyes lépésénél ellenszegült, a jászoltól a Kálváriáig. Sátán azzal vádolta Istent, hogy miközben önmegtagadást követel az angyaloktól, Ő maga mit sem tud annak jelentéséről és nem is akar semmiféle áldozatot hozni másokért. Ezt a vádat emelte Sátán Isten ellen a mennyben, és miután kivettetett a mennyből, szüntelen azzal vádolta Istent, hogy olyan szolgálatot követel, amit Ő maga sem tenne meg. Krisztus eljött a világba, hogy szembenézzen e hamis vádakkal és bemutassa az Atya jellemét” (Szemelvények Ellen G. White írásaiból. 1. köt. Budapest, 1999, Advent Kiadó, 373. o.).

`Mit árul el ez az idézet Isten jelleméről?`

---

#### Ellen G. White idézetek

Mária nem értette meg Krisztus küldetését. Simeon úgy jövendölt az Úrról, mint világosságról, amely megvilágosítja a pogányokat, és dicsőségére lesz Izraelnek. A Megváltó születését az angyalok is úgy hirdették ki, mint egy örömhírt minden nemzet számára. Isten helyesbíteni akarta a zsidók szűk látókörű felfogását a Messiás munkájáról. Azt kívánta, hogy ne csupán Izrael szabadítóját, hanem az egész világ Megváltóját lássák benne az emberek. De még ahhoz is évek hosszú sorának kellett eltelnie, hogy Mária, Jézus anyja megértse fia külde­tését.

Mária várakozással tekintett előre arra az időre, amikor a Messiás uralkodik Dávid trónján, de nem látta a szenvedés keresztségét, amelyen át vezet az útja oda. Simeon szavaiból kitűnt, hogy nem lesz akadálytalan a Messiás életútja e világon. A Máriához intézett szavakban – „a te lelkedet is általhatja az éles tőr” (Lk 2:35) – Isten gyöngéd együttérzéssel adja tudtára Máriának azokat a gyötrelmeket, amelyeknek elviselését már meg is kezdte. – Jézus élete, 56. o.

Krisztus erőt hozott az emberek számára, hogy győzni tudjanak. Emberi alakban jött, hogy emberként éljen az emberek között. Vállalta az emberi természet hátrányait, hogy próbákat viseljen el. Emberi formában bár, de az isteni természet részese volt. Testté válása által újabb értelemben nyerte el az Isten Fia címet. Az angyal ezt mondta Máriá­nak: „A Magasságos ereje árnyékol be téged, azért, ami születik is, szentnek hívatik. Isten Fiának.” Bár ember fia volt, mégis újabb értelemben lett Isten Fiává, így állt világunkban Isten Fiaként, de születése révén az emberiséggel szövetségben.

Krisztus az egész örökkévalóság óta egy volt az Atyával. S amikor emberi természetet öltött magára, akkor is egy maradt az Úrral. Ő az Istent az emberrel összekötő kapocs (Zsid 2:14). – A Te Igéd igazság, 5. köt., 1114–1115. o.

Idősebb testvérünk az örökkévalóság trónjánál van. Minden egyes lelket szemmel tart, aki mint Megváltójára tekint rá. Tapasztalatból ismeri az emberiség gyengeségeit, tudja, mire van szükségünk, és hogy miben áll a kísértések súlyos volta. Hiszen „hozzánk hasonlóan mindenben kísértést szenvedett, a bűntől azonban ment maradt” (Zsid 4:15 – új kat. ford.). Jézus őrködik feletted, Isten remegő gyermeke! Sátán megkísért? Krisztus megszabadít. Gyenge vagy? Ő megerősít. Tudatlan vagy? Ő megvilágosít. Megsebeztek? Ő meggyógyít. Az Úr, aki „elrendeli a csillagok számát”, „meggyógyítja a megtört szívűeket, és bekötözi sebeiket” (Zsolt 147:4, 3). […]

Minél gyengébbnek és tehetetlenebbnek érzed magad, annál erősebb leszel az Ő erejében. Minél súlyosabbak a terheid, annál áldottabb lesz a nyugalom, amikor átadod ezeket a terheket a Teherhordozónak. – A nagy Orvos lábnyomán, 71–72. o.