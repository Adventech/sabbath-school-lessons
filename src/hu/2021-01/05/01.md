---
title:  A Békesség Fejedelme
date:  23/01/2021
---

### E heti tanulmányunk
Ézsaiás 9–12 „Mert egy gyermek születik nékünk, fiú adatik nékünk; és az uralom az &#337;&nbsp;vállán lészen, és hívják nevét: csodálatosnak, tanácsosnak, er&#337;s Istennek, örökkévalóság atyjának, békesség fejedelmének” (Ézs 9:6)!

> <p></p>
> „Dr. Robert Oppenheimer, az első atombomba elkészítésének vezetője megjelent az Amerikai Egyesült Államok Kongresszusának Bizottsága előtt. Azt tudakolták tőle, hogy van-e valami védekezési lehetőség a fegyver ellen. »Természetesen – felelte a nagy fizikus. – Ami pedig…«

Dr. Oppenheimer tekintete átfutott az elnémult, várakozó közönségen, és csendesen azt mondta: »A béke«” (Paul Lee Tan, szerk.: Encyclopedia of 7,700 Illustrations: Signs of the Times. Rockville, Md., 1979, Assurance Publishers, 989. o.).

A béke az emberiség csalóka álma. Egyes becslések szerint a feljegyzett történelemnek mindössze 8%-ában volt a földön teljes béke. Az évek során pedig legalább nyolcezer békeszerződést szegtek meg (lásd i. m. 987. o.).

1895-ben Nobel Alfréd, a dinamit feltalálója alapítványt hozott létre azok díjazására, akik kiemelkedő módon járultak hozzá a békéhez (i. m. 988. o.). Viszont az elmúlt években még néhány Nobel-békedíjas is részese volt erőszakos konfliktusoknak.

Ezen a héten arról fogunk olvasni, aki egyes-egyedül képes igazi és örökkévaló békét teremteni.

---

#### Ellen G. White idézetek

Krisztus a „békesség Fejedelme”. Küldetése a bűn által elveszített béke helyreállítása a mennyben és a földön. „Megigazulván azért hit által, békességünk van Istennel a mi Urunk Jézus Krisztus által.” (Róm 5:1) Aki elhatározza magában, hogy elhagyja bűneit, és a szívét megnyitja Krisztus szeretete előtt, részese lesz a mennyei békességnek.

Az igazi békesség alapja Krisztus. Jézusnak a szívben munkálkodó kegyelme minden ellenségeskedést megszüntet, és lecsendesíti a civódást. Megtölti a lelket szeretettel. Aki békességben él Istennel és embertársaival, nem lehet szerencsétlen, boldogtalan. Nem lakhat irigység a szívében, gonosz szokások és gyűlölet sem talál helyet nála. Aki összhangban él az Úrral, részese a mennyei békességnek, és másokra is kiárasztja áldásos befolyását. A békesség Lelke harmatként üdíti fel azt a szívet, amely a világi hajszában megfáradt, és megelégelte azt.

Krisztus a béke üzenetével küldte ki követőit a világba. A békességre igyekvő ember nyugodt és szentséges életmódjának csendes és észrevétlen befolyásával a Megváltó szeretetét nyilatkoztatja ki, beszéde és példaadása által társait rábírja a bűn elhagyására és arra, hogy a szívüket teljesen Istennek ajánlják fel. – Gondolatok a hegyi­beszédről, 27–28. o.

Szavakat bíztak rám, hogy mondjam el Isten népének: dicsőítsétek Őt, a Golgota Jézusát! Ami emberi, húzódjon háttérbe, hogy mindenki Őt láthassa, akiben örök reményünk van. Ésaiás kijelentette: „Gyermek születik, fiú adatik nekünk, és az Ő vállára kerül az uralom. Így fogják hívni: csodálatos, tanácsadó, erős Isten, örök Atya, béke fejedelme.” (Ésa 9:6) A gyülekezet és a világ tekintsen hát fel az Üdvözítőre. Hadd kiáltsa minden hang Jánossal: „Nézzétek Isten bárányát, Ő veszi el a világ bűneit!” (Jn 1:29) – Bizonyságtételek, 5. köt., 729. o.

Közvetlenül a keresztre feszítése előtt Krisztus a béke testamentumát hagyta tanítványaira… Ez a békesség nem a világhoz való igazodásból fakad, hanem inkább belső békét jelent. Kint dúlhat háború és küzdelem, mivel egyesek nyíltan támadni fognak, mások pedig, akik barátnak nevezik magukat, elhidegülnek, és kételkedővé válnak. Krisztus békéje nem fogja eltávolítani az elszakadást, viszont még a küzdelmek és az elválások közepette is gyermekeivel marad. […]

Nekünk is imádkoznunk kell azért a békéért, amit Jézus adott a tanítványainak, mert a széthúzás nem tudja megrontani az igazságból született békét. Kint dúlhat háború, irigység, féltékenység, gyűlölet, de a világ nem képes sem elvenni, sem megadni a krisztusi békét. – Our High Calling, 328. o.