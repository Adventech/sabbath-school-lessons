---
title:  A Meg Nem Nevezett Szolga
date:  22/02/2021
---

Ézs 42:1-7

`Mi a szerepe Isten meg nem nevezett szolgájának, akit kiválasztott és akibe a Lelkét helyezi (Ézs 42:1-7)? Mi jellemzi?`

Jelöljük meg a legjobb választ vagy a válaszok kombinációját!

1) Igazságot szolgáltat a nemzeteknek.

2) Csendesen és kedvesen, ugyanakkor sikeresen éri el a céljait.

3) Tanít.

4) Isten és a népe közötti szövetségül szolgál.

5)  Világosságot/reményt ad, amikor meggyógyítja a vakokat és szabadon engedi a foglyokat.

6) Minden eddigi válasz.

`Mennyiben hasonlít ennek a szolgának a szerepe és a jelleme az „Isai törzsökéből” származó hajtásra, akin megnyugszik az Úr Lelke (Ézsaiás próféta könyve 11. fejezet)?`

Ézsaiás próféta könyve 11. fejezetében a Dávid házából származó uralkodó tettei összhangban állnak Isten akaratával, igazságot szolgáltat és felszabadítja az elnyomottakat, illetve az Úr bölcsességét és ismeretét terjeszti, ahogy a 42. fejezetben is látjuk. Isai „vesszőszála” és „gyökere” a Messiás, Ézs 9:6-7 szakaszának isteni gyermeke, aki „jogosság és igazság által” (Ézs 9:7) békességet hoz Dávid trónjának és országának. Így egyértelmű, hogy a Messiás a 42. fejezet szolgája!

`Hogyan azonosítja az Újszövetség Ézs 42:1-7 részének igazságot hozó szolgáját (Mt 12:15-21)?`

Máté evangéliuma 12. fejezete Ézsaiás próféta könyve 42. fejezetéből idéz, és azt Jézus csendes gyógyító szolgálatára alkalmazza, mert Ő Isten szeretett Fia, akiben gyönyörködik (Ézs 42:1; Mt 3:16-17; 17:5), akinek a szolgálata újból megerősíti a szövetséges kapcsolatot Isten és népe között (Ézs 42:6; Dán 9:27). Jézus a tanítványaival együtt sokaknak hozott igazságot azzal, hogy megszabadította az embereket a szenvedéstől, megismertette velük Istent, és megtörte a gonosz lelkek szorítását rajtuk, amit Sátán elnyomása okozott (Lk 10:19). Utána Jézus meghalt, hogy törvényerőre emelje az új szövetséget és igazságot szolgáltasson a világnak, kivetve Sátánt, az idegent, aki bitorolta a „világ fejedelme” címet (Jn 12:31-33).

---

#### Ellen G. White idézetek

Amikor nehéz kérdést tanulmányozunk, emeljük gondolatainkat a legcsodálatosabb eseményre, mely valaha is történt a földön vagy égen – Isten Fiának testté lételére. Isten odaadta Fiát, hogy szégyenteljes halált haljon a bűnös emberért. Aki a mennyei udvarokban parancsnoki tisztet töltött be, levetette a királyi koronát, palástját, és istenségére emberi létet öltve eljött a világra, hogy az emberi család fejénél álljon példakép-emberként. Megalázta magát, hogy minden szenvedésben együtt szenvedjen az emberrel. […]

Isten Fia önként jött elvégezni az engesztelés, az elfedezés munkáját. Nem volt rajta a kötelesség igája, hogy azt tegye, hiszen független volt, és minden törvény fölött állt.

Az angyalok, Isten értelmes küldöttei, a kötelesség igáját hordozzák; személyes áldozatuk nem hozna engesztelést az embernek. Egyedül Krisztus állt szabadon a törvény követelményeitől, hogy vállalja a bűnös ember megváltását. Hatalmában állt lefektetni életét, és hatalmában állt újra fölvenni azt. Istennel való egyenlőségét nem tekintette úgy, mint amihez feltétlenül kellene ragaszkodnia. – A Te Igéd igazság, 7. köt., 904. o.

Amint a főpap levetette főpapi ruháját, s a papi fehér gyolcs ruhájában végzett szolgálatot, ugyanúgy Krisztus is megüresítette magát, szolgai formát vett föl, s áldozatot mutatott be, maga lévén a pap és az áldozat is. Amint a főpap szolgálatának elvégzése után a szentek szentjéből főpapi ruhájában kilépett a várakozó gyülekezet elé, ugyanúgy Krisztus másodszor el fog jönni legfehérebb fehér, dicső öltözékében. „És a ruhája fényes lőn, igen fehér, mint a hó, mihez hasonlót a ruhafestő e földön nem fehéríthet.” Saját maga és az Atya dicsőségében fog eljönni, mint királyok Királya és uralkodók Ura. Az egész angyali sokaság elkíséri útján. – A Te Igéd igazság, 1. köt., 1111. o.

Krisztus Sátán legyőzőjeként és a Sátán által megkötözött foglyok Megváltójaként jött világunkba. Saját győzedelmes életével példát adott az embereknek, hogy hozzá hasonlóan ők is legyőzzék Sátán kísértéseit. Mihelyt Krisztus elérkezett a megkísértés pusztájába, ábrázata megváltozott. […] A világ bűneinek terhe nyomasztotta lelkét, arcára elmondhatatlan fájdalom ült ki: a gyötrelemnek olyan mélysége, melyet az elbukott ember fel sem foghatott. Megérezte a világot elárasztó átok elsöprő viharát. Felismerte a világot uraló kényeztetett étvágy és szentségtelen szenvedély hatalmát, mely elmondhatatlan szenvedést hozott az emberre. […]

Mivel az ember meggyengült állapotában nem tudta leküzdeni Sátán kísértéseinek erejét, Jézus vállalkozott a teher elhordozására, hogy az emberek érdekében győzzön az étvágy hatalma felett. – Szemelvények Ellen G. White írásaiból, 1. köt., 271–272. o.