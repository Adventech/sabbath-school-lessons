---
title:  Meghalt A Király, Éljen A Király!
date:  03/01/2021
---

`Ézs 6:1 verse Uzziás király halálát említi. Olvassuk el Krónikák második könyve 26. fejezetét, majd válaszoljunk erre a kérdésre: Mi a jelentősége Uzziás király halálának?`

Többféle megközelítésből is beszélhetünk a király haláláról.

Uzziás uralma hosszú és sikeres volt, „amikor azonban megerősödött, vesztére felfuvalkodott” (2Krón 26:16, RÚF), és füstölőáldozatot akart bemutatni a templomban. A papok viszont annak rendje szerint megállították, mivel az Árontól való papi származás hiányában erre nem volt felhatalmazása (2Krón 26:18), a király pedig feldühödött. Abban a pillanatban, amikor tiltakozott a feddés ellen, az Úr bélpoklossággal sújtotta. Úgy is „maradt halála napjáig, és egy elkülönített házban lakott poklosan, mert kizárták az ÚR házából” (2Krón 26:21, RÚF). Milyen ironikus, hogy éppen abban az évben, amikor a tisztátalan király meghalt, Ézsaiás látomásban látta a halhatatlan, isteni Királyt a házában/templomában! Szembetűnő az ellentét Uzziás és Ézsaiás között. A király elbizakodottan, rossz indítékkal (büszkeségből) fordult a szentség felé, de rituális értelemben tisztátalanná vált, ezért el lett zárva a szentségtől. A próféta viszont engedte, hogy Isten szentsége utána nyúljon. Alázattal elismerte gyengeségét. Erkölcsi tisztaság után vágyott, amit meg is kapott (Ézs 6:5-7). A Jézus példázatában szereplő adószedőhöz hasonlóan ő is megigazultan távozott: „mert valaki felmagasztalja magát, megaláztatik; és aki megalázza magát, felmagasztaltatik” (Lk 18:14).

Szembetűnő a hasonlóság Uzziás leprás teste és népének erkölcsi állapota között: „…nincs e testben épség, csupa seb és dagadás és kelevény” (Ézs 1:6).

Uzziás király körülbelül Kr. e. 740-ben bekövetkezett halála nagy válságot jelöl Isten népének vezetésében. Egy teljhatalmú uralkodó halálakor az országa sebezhetővé lesz a hatalomváltás idején. Júda viszont különösen veszélyeztetett helyzetben volt, mert III. Tiglat-Pileszer néhány évvel azelőtt, Kr. e. 745-ben lépett Asszíria trónjára, és azon nyomban a hadak útjára indult, ami a nemzetét legyőzhetetlen szuperhatalommá tette, veszélyeztetve a Közel-Kelet összes népének függetlenségét. Ebben a válságban Isten azzal bátorította Ézsaiást, hogy Ő továbbra is a helyzet magaslatán áll.

`Olvassuk el figyelmesen 2Krón 26:16 versét! Mennyiben fenyeget minket ugyanennek a dolognak a veszélye? Hogyan védhet meg bennünket ettől a csapdától az, ha a keresztnél időzünk?`

---

#### Ellen G. White idézetek

Uzziás hosszú uralkodása idején nagyobb jólét volt Júda és Benjámin földjén, mint bárki más alatt, aki a közel két évszázaddal előbb meghalt Salamon óta ült a trónon. Uzziás éveken át megfontoltan uralkodott. A menny megáldotta a seregeit. Visszaszerezték a korábban elvesztett területek egy részét. Városok épültek újjá; védelmi erejük növekedett, és az ország helyzete a környező népek között megszilárdult. A kereskedelem megélénkült, és az ország gazdagsága Jeruzsálembe áramlott. Uzziás híre „messzire eljutott..., mert ezekben csodálatos segítséget kapott; végül igen megerősödött” (2Krón 26:15).

E külső jóléthez azonban nem társult ugyanolyan mértékben a lelki erő megújulása. A templomban ugyanúgy folytak az istentiszteletek, mint a korábbi években. Tömegek gyűltek össze, hogy imádják az élő Istent. De az alázatosság és őszinteség helyét fokozatosan elfoglalta a gőg és a formaiasság. Uzziásról ezt olvassuk: „Amikor azonban megerősödött, vesztére felfuvalkodott, és vétkezett Istene, az Úr ellen.” (2Krón 26:16) – Próféták és királyok, 303. o.

Az Úr iránti engedelmesség mindig megtermi Isten kedvezését. Az igaz elvek hűséges megtartása mindig Isten jóváhagyását viseli magán. Másfelől az Urat gyalázzuk meg, mikor, akiket Isten a nyája intézőivé tett, gonoszságot támogatnak és hagynak jóvá. […]

Uzziás király esete mutatja, hogy az Úr miként bünteti meg az elbizakodottságot... Embereket rendelt egyházában tisztségekbe, és nem tűri, hogy kilépjenek a helyről, mellyel megbízta őket. Mikor valamilyen sikerrel áldja meg őket, ne fuvalkodjanak fel, ne képzeljék, hogy olyan munka végzésére minősítettek, melyre nem alkalmasak, és melyre Isten nem hívta el őket. – A Te Igéd igazság, III. köt., 1132. o.

Az Úr számos bizonyítékát adta ígéretei teljesedésének, ugyanakkor figyelmeztetett is. Népe méltán bízhat az Ő szavában. Miért járnának gyermekei a kapott világosság és a bizonyítékok ellenére is a saját maguk választotta úton, függetlenül az Istennek szentelt eszközöktől? Még a jó embereknek is ébereknek kell lenniük, nehogy többre tartsák magukat az Istentől kapott áldásoknál, nehogy a világ jóváhagyása és dicsérete arra késztesse őket, hogy bölcsességükkel és eredményeikkel kérkedjenek.

Az Úr mindezt látja és tudja. Minden bizonnyal meg fogja alázni vágyaikat, mivel gyűlöli a büszkeséget, az önzést és a kapzsiságot. Az emberi lélekben véghezvitt munka annál hatékonyabb lesz, minél inkább megértik az emberek, hogy nem helyes az önfelmagasztalás. Istenben kell bíznunk. Ő adott az embernek talentumokat és tehetséget, hogy elvégezhesse a nagy mű jelentéktelen, kis részét. Ó, bárcsak felismerné saját állapotát az ember! – This Day With God, 193. o.