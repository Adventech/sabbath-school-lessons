---
title:  A vezetés válsága
date:  02/01/2021
---

### E heti tanulmányunk
Ézsaiás 6 „Uzzijjá király halála évében láttam az Urat, amint egy trónon ült. Magasztos volt és felséges; palástja betöltötte a&nbsp;templomot” (Ézs 6:1, RÚF).

> <p></p>
> Amikor megkérdezte Konfuciustól az egyik tanítványa, hogy a jó kormányzatnak milyen elemei vannak, ő ezt felelte: „Elegendő étel, elegendő fegyver és a köznép bizalma.”

A tanítvány erre azt kérdezte: „Viszont ha nem lenne más választásunk, és el kellene vetnünk e három közül egyet, melyiket választanád?”

„A fegyvereket” – mondta Konfucius.

A tanítvány folytatta: „Ha pedig a maradék kettő közül is el kellene hagynunk az egyiket, akkor melyiket mellőznéd?”

„Az ételt – felelte Konfucius. – Mert már régidőktől fogva az éhség volt minden ember sorsa, de valóban elveszett a nép, amely nem bízik a vezetőiben” (Michael P. Green, szerk.: 1500 Illustrations for Biblical Preaching. Grand Rapids, Mich., 1989, Baker Books, 215. o.).

Ezen a héten Júda vezetési válságát és az abból eredő sajnálatos következményeket vizsgáljuk meg.

---

#### Ellen G. White idézetek

Azoknak a hitehagyása és makacssága, akiknek fényhordozóknak kellett volna lenniük a népek között, kihívta Isten büntető ítéletét. Sok olyan bűn, amely siettette az északi királyság pusztulását, és amelyeket Hóseás és Ámós nem sokkal azelőtt félreérthetetlen szavakkal leleplezett, rohamosan bomlasztotta Júda országát is. […]

Az elnyomással és jóléttel együtt járt a gőg és a külsőségek szeretete, a durva részegeskedés és a mulatozó kedv (lásd: Ésa 2:11–12; 3:16, 18–23; 5:22; 11–12. fej.). Ésaiás korában már senkit nem lepett meg a bálványimádás (lásd: Ésa 2:8–9). A bűnös szokások annyira elterjedtek a társadalom minden rétegében, hogy az a kevés ember, aki hű maradt Istenhez, sokszor már-már elvesztette a bizalmát, és engedett a csüggedésnek, a kétségbeesésnek. Úgy tűnt, hogy Isten Izraellel való szándéka meghiúsul, és az engedetlen nép Szodoma és Gomora sorsára jut. – Próféták és királyok, 305–306. o.

Teremtményeivel való bánásmódjában Isten mindenkor megőrizte az igazság alapelveit. A bűnt igazi jellegében nyilatkoztatta ki, és bemutatta, hogy annak biztos következménye: halál. A bűnre sohasem volt és nem is lesz soha feltétel nélküli bűnbocsánat. Az ilyen megbocsátás az Isten uralmának igaz alapját képező igazságosság elveinek felbomlását jelentené. Ez megdöbbentené az el nem bukott világok lakóit. Az Úr hűségesen bemutatta a bűn következményeit, és ha ezek az intések nem igazak, hogy lehetünk biztosak abban, hogy az ígéretei majd beteljesednek? Az úgynevezett jóindulat, amely félretenné az igazságot, nem jóindulat, hanem gyengeség. […]

Van Isten Izraelben, és szabadítás is van nála minden elnyomott számára. Trónjának alapja az igazság! – Isten csodálatos kegyelme, 73. o.

Isten munkásai tanulmányozzák Ésaiás 6. fejezetét és Ezékiel 1. és 2. fejezetét. A prófétáknak a kerekekben forgó kerekek és bennük a lelkes lények bonyolultnak, megfejthetetlennek tűntek fel. Ám a kerekek mögött a végtelen Bölcsesség keze látható, a tökéletes rend, a tökéletes mű. A kerekek forgásában, munkájában tökéletes az összhang.

Isten megmutatta nekem, hogy az emberek, a puszta eszközök túl sok hatalomra törnek, ők akarják irányítani a művet. Kihagyják az Úr Istent, a hatalmas Munkást a módszereikből és terveikből, és nem bíznak mindent rá a mű előbbre vitelét illetően. Senki se gondolja, ne képzelje, hogy vezetni tudja a dolgokat, amelyek a nagy ÉN VAGYOK-ra tartoznak. Isten gondviselésében utat készít, hogy emberek végezhessék a munkát mint ügyvivői. Álljon tehát mindenki ott, ahová a kötelessége szólítja, végezze el maga idejében megszabott munkáját, és tudja meg, hogy Isten az oktatója. – Bizonyságtételek lelkészeknek, 213. o.