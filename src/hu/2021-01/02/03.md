---
title:  „Szent, Szent, Szent”
date:  04/01/2021
---

Ézs 6:1-4

Figyeljünk fel arra, hogy mi történt Ézsaiás próféta könyve 6. fejezetének első négy versében! A király hatalmas politikai felfordulás idején halt meg (az asszírok háborúba indultak). Félelmetes idő lehetett volna ez Ézsaiás számára, ha nem tudja, kinek a kezében van az irányítás. Mi történt ezután? Ézsaiás látomásban ragadtatott el. Isten sugárzó dicsőségét szemlélte, amint a trónon ül, hallgathatta a ragyogó szeráfok („lángoló lények”) karát, akik azt kiáltották: „Szent, szent, szent”. Érezte, hogy rázkódik alatta a föld, és a templomot betöltő kavargó füstön át szemlélte a jelenetet. Elkápráztató látvány lehetett ez a próféta számára. Ekkor már bizonyára tudta, kinek a kezében van az irányítás az összes külső esemény ellenére.

`Hol volt az Úr ebben a látomásban (lásd Ézs 6:1)? Miért itt mutatta meg magát Ézsaiásnak és nem valahol máshol (lásd 2Móz 25:8; 40:34-38)?`

Ezékiel, Dániel és János is száműzetésben volt, amikor megkapták Ezékiel próféta könyve 1. fejezetének, Dán 7:9-10 szakaszának, illetve A jelenések könyve 4–5. fejezeteinek látomásait. Ézsaiáshoz hasonlóan nekik is külön vigasztalásra és bátorításra volt szükségük, hogy megértsék: Istené az irányítás, még akkor is, amikor a világuk darabokra hullik. (Dániel és Ezékiel a népüket legyőző pogány nemzet foglya volt, Jánost pedig ellenséges politikai hatalom száműzte egy magányos szigetre.) Ezek a látomások kétségkívül megadták nekik azt, amire szükségük volt ahhoz, hogy hűségesek maradjanak a válsághelyzetben is. „Miközben Ézsaiás Urának dicsőségét és fenségét szemlélte ebben a látomásban, lelkét Isten tisztaságának és szentségének érzete töltötte el. Milyen éles ellentét volt Teremtőjének páratlan tökéletessége és azoknak a bűnös élete között – önmagát is beleértve –, akik régóta Izráel és Júda választott népe közé tartoznak” (Ellen G. White: Próféták és királyok. Budapest, 1995, Advent Kiadó, 191-192. o.)! Istennek az ézsaiási próféciában kihangsúlyozott magasabb rendű szentsége képezi az üzenet alapvető részét. Az Úr szent, és szentséget követel a népétől is, amit csak akkor ad meg nekik, ha megtérnek, elfordulnak az addigi gonoszságuktól, illetve, ha hittel és engedelmességgel alárendelik magukat neki.

`Mindannyian voltunk már elkeserítő helyzetben, amikor kívülről nézve úgy tűnt, hogy minden elveszett. Idézzük fel, az Úr hogyan tartott meg minket és a hitünket a válság idején, még akkor is, ha Ézsaiással ellentétben mi nem kaptunk látomást a dicsőségéről! Mit tanultunk meg ezekből az esetekből, amit elmesélhetnénk másoknak is?`

---

#### Ellen G. White idézetek

[Ésaiás] küldetése szinte teljesen reménytelennek látszott. Feladja hát, és hagyja Izraelt elveszni a bálványimádás miatt? Ninive isteneit imádják talán az emberek, dacolva a menny Istenével?

Ilyen gondolatok gyötörték őt, amikor ott állt a szent templom oszlopcsarnokában. Hirtelen a kapu és a belső függöny felemelkedni vagy visszagördülni látszott, ő pedig egyenesen belátott a szentek szentjébe, ahova még próféta sem léphetett be. Látomásban az Urat pillantotta maga előtt magas, felemelt trónon, akinek a palástja betöltötte a templomot. A trón mellett egy-egy angyalt látott két szárnnyal lebegve, másik két szárnyukkal az arcukat, kettővel a lábukat fedték be tiszteletteljesen. Ezek a szolgáló angyalok ünnepélyesen emelték fel szavukat: „Szent, szent, szent a seregek Ura, teljes mind e széles föld Isten dicsőségével!” (Ésa 6:3), míg az oszlop és a cédruskapu reszketni látszott a hangtól, és a templom megtelt dicsérettel. – Bizonyságtételek, 5. köt., 749–750. o.

A mennyben Isten temploma nyitva áll, és tele van azzal a dicsőséggel, amely a rendelkezésére áll minden gyülekezetnek, mely szereti az Urat, és megtartja parancsolatait. Tanulmányoznunk, elmélkednünk és imádkoznunk kell, mert csak így szerezhetünk lelki tisztánlátást, és tekinthetünk be a mennyei templom udvarába. Csak akkor fogjuk megérteni a dicshimnuszokat és a trón körül elhangzó hálaénekeket. Amikor Sion fölemelkedik és világít, akkor terjed szét a világossága, a dics- és hálaénekek pedig ezután csendülnek fel a szentek gyülekezetében, majd szűnnek meg az apró csalódások és nehézségek miatti zúgolódások meg panaszok. Amikor használni fogjuk a szemgyógyító írt, meglátjuk a dicsőségen túli dolgokat. Sátán sűrű homályán át fog világítani a hit, és mi megláthatjuk védőügyvédünket, amint érdemei tömjénfüstjét mutatja be az érdekünkben.

Csatlakozzunk a mennyei, Istent dicsőítő énekléshez! Csatlakozzunk a mennyei angyalokhoz! Csak így mutathatjuk be olyannak az igazságot, amilyen az voltaképpen, hiszen ez erő minden hívő számára. – That I May Know Him, 273. o.

Nem az a döntő bizonyítéka kereszténységünknek, ha rendkívüli körülmények között mutatunk nagy lelkesedést. A megszentelődés és a szent élet nem elragadtatásból áll, hanem azt jelenti, hogy teljesen Istennek adjuk át az akaratunkat. Azt jelenti, hogy az Úr minden Igéjével élünk, amely az Ő szájából származik. Azt jelenti, hogy bízunk benne minden kísértés között, úgy a sötét, mint a fényes napokon is. Azt jelenti, hogy minden körülmények között hitben járunk, rendíthetetlen bizalommal támaszkodunk rá, és megnyugszunk szeretetében. – Az apostolok története, 51. o.