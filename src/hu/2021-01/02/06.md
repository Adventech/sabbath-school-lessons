---
title:  Rémisztő Felszólítás
date:  07/01/2021
---

Ézs 6:9-13

`Miért bízott Isten olyan különös üzenetet a prófétára, hogy azt vigye el a népének, amikor újból szolgálatra szólította (Ézs 6:9-10)?`

Nehogy azt gondoljuk, hogy Ézsaiás félrehallott valamit, vagy ez jelentéktelen üzenet lenne! Jézus is idézte ezt a szakaszt annak magyarázatára, hogy miért példázatokkal tanított (Mt 13:13-15). Isten nem akarja, hogy bárki is elvesszen (2Pt 3:9). Ez magyarázza, miért küldte Ézsaiást Júda népéhez – illetve Jézust a világba. Nem pusztítani akar, hanem az örök megváltásra vágyik. Viszont amíg egyesek elfogadják a hívását, mások még elszántabban ellenállnak neki. Mindezek ellenére Isten tovább kérlel, még több és több lehetőséget ad a megtérésre. Csakhogy minél tovább áll ellen az ember, annál jobban megkeményedik. Így bizonyos értelemben Isten tetteitől keményedik meg a szívük, pedig Ő éppen meglágyítani szeretné a szívüket. Az Úr szeretete irántunk sosem változik, de a szeretetére adott egyéni válaszunk a döntő tényező. A szolgálattevőnek, mint Mózesnek, Ézsaiásnak, Jeremiásnak, Ezékielnek vagy akár Krisztusnak az a szerepe, hogy tovább kérleljen, még akkor is, ha az emberek elutasítják az üzenetet. Az Úr ezt mondta Ezékielnek: „Akár hallgatnak rá, akár nem törődnek vele – hiszen engedetlen nép ez –, majd megtudják, hogy próféta volt közöttük” (Ez 2:5, RÚF). Istennek, valamint a szolgáinak is a szerepe elegendő lehetőséget biztosítani az embereknek ahhoz, hogy kellő figyelmeztetést kapjanak (vö. Ez 3:16-21), még ha végül a pusztulást és a száműzetést választják is (Ézs 6:11-13).

`Ennek fényében hogyan érthetjük Isten szerepét a fáraó szívének megkeményedésével kapcsolatban?`

Isten azt mondja 2Móz 4:21 versében, hogy „én pedig megkeményítem az ő szívét”. Ez az első abból a kilenc esetből, amikor az Úr kijelentette, hogy megkeményíti a fáraó szívét. Azonban úgyszintén kilenc alkalom volt, amikor a fáraó keményítette meg a saját szívét (lásd például 2Móz 8:15, 32; 9:34). A fáraónak egyértelműen volt szabad akarata, különben nem keményíthette volna meg a saját szívét. Viszont Isten is megkeményítette a fáraó szívét, ami azt jelzi: Ő keltette azokat a körülményeket, amelyekre reagálva a fáraó meghozta a döntéseit, hogy elutasítja az Istentől kapott jeleket. Amennyiben a fáraó nyitottan fogadta volna azokat, akkor nem megkeményedik, hanem meglágyult volna a szíve azoktól.

---

#### Ellen G. White idézetek

Urunk a gyümölcstelen hallgatókat kételkedőknek, felületeseknek és világiaknak nevezi. Ők nem képesek felfogni az igazság erkölcsi magasztosságát és annak megtapasztalását az emberi szívben. Nem rendelkeznek olyan hittel, amellyel legyőzhetik a világot, ezért a világ fog győzelmet aratni felettük. […]

Csak az Istennel szoros kapcsolat nyitja meg az elmét, és nyújt felfogóképességet. Krisztus korában az emberek önként vállalták a vakságot, ők sem látni, sem hallani nem akartak, mert nem akarták megérteni az igazságot. Jézus kijelentette, hogy ne lepődjenek meg azon, hogy hitetleneknek nevezte őket, hiszen már Ésaiás is jövendölt erről (Mt 13:13–15). – This Day With God, 361. o.

Isten ezt jelentette ki a fáraóval kapcsolatban: „Én pedig megkeményítem az ő szívét, és nem bocsátja el a népet.” (2Móz 4:21) Az Úrnak nem kellett természetfeletti hatalmát felhasználnia a király szívének megkeményítéséhez. Ő mennyei hatalmának legmegkapóbb bizonyítékát adta a fáraónak, de az uralkodó konokul visszautasította azt a lehetőséget, hogy gondosan odafigyeljen a világosságra. Elvetette a végtelen Isten hatalmának bemutatását, és még határozottabbá vált lázadásában. Lázadásának magja, amelyet elhintett, akkor hozta meg a gyümölcsét, amikor megvetette az Úr első csodáját. Amikor tovább merészelt menni a maga útján, és folyton tovább tartott konoksága, a szíve is egyre jobban megkeményedett, míg elsőszülött fiának halott arcába nem tekintett.

Isten szolgái útján szól az emberekhez, figyelmezteti, inti és megdorgálja őket bűneikért. Az Atya mindnyájunknak alkalmat ad arra, hogy kiigazítsuk tévedéseinket, mielőtt azok meghatároznák és megszilárdítanák jellemünket. Ha azonban nem engedjük meg, hogy segítsen, ha nem akarunk megjavulni, akkor a szent hatalom és erő nem lép közbe saját tevékenységünk ellensúlyozására. Könnyebbnek találjuk azt az utat, amelyet már egyszer végigjártunk, és megkeményítjük a szívünket a Szentlélek befolyásával szemben. A világosság további elvetése eredménytelenné és hatástalanná teszi az erőteljesebb befolyást is. – Pátriárkák és próféták, 268. o.

Ugyan próbára tesz a sötétség hosszú éjjele, mégis könyörületből késik a reggel, mert ha a Mester megérkezne, sokakat készületlenül találna. Isten nem akarja, hogy népe elvesszen, azért a hosszú késés. Mégis a hűségeseknek a reggel érkezése, a hűtleneknek meg az éjjel beköszöntése már közvetlenül előttük áll. Az Úr népe az éber várakozással és virrasztással bizonyítsa rendkívüli jellemét és a világtól való elszakadását. Mi várakozó álláspontunkkal bizonyítsuk, hogy valóban idegenek és vándorok vagyunk a földön. A világ szerelmesei és a Krisztust szeretők között olyan szembetűnő a különbség, hogy lehetetlen észre nem venni. Egyrészt a világiak halálosan komolyan veszik a világi kincsek megszerzését, Isten népe viszont nem szabja magát a világhoz, hanem buzgó, éber virrasztásával bizonyítja, hogy átalakult. Nem a föld az otthona, hanem jobb, mennyei hazára vár. – Bizonyságtételek, 2. köt., 193. o.