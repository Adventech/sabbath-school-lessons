---
title:  Szent Küldetés
date:  06/01/2021
---

Ézs 6:8

`„Majd az Úr szavát hallottam, amint ezt kérdezi: Kit küldjek el, ki lesz a követünk? Én ezt mondtam: Itt vagyok, engem küldj” (Ézs 6:8, RÚF)!`

Megtisztulása után a próféta azonnal felelt Isten hívására, aki képviselőt keresett magának. Az Újszövetség fogalmai szerint Ézsaiást apostolnak, azaz „küldöttnek” nevezték volna. Ám érdekes módon a könyv nem azzal kezdődik, mint néhány más prófétai írás, hogy Ézsaiás az elhívását írná le (vö. Jer 1:4-10; Ezékiel próféta könyve 1–3. fejezetek). Más szóval, Isten bizonyára már korábban, a 6. fejezet eseményei előtt elhívhatta őt prófétának. A Biblia azt mutatja be, hogy az Úrral való találkozás bátorítást adhat a küldöttnek a szolgálatának kezdete után is (Mózes: Mózes második könyve 34. fejezete; Illés: Királyok első könyve 19. fejezete). A többi esettől eltérően, amikor Isten azt mondta valakinek, hogy legyen próféta, Ézsaiás próféta könyve 6. fejezetében Ézsaiás maga jelentkezik a különleges küldetésre. Úgy tűnik, az első öt fejezet mutatja be azt az állapotot, amikor az Úr először elhívta, ami után Isten kezdő löketet adott a szolgálatának azzal, hogy bátorította a templomban és megerősítette megbízatását szóvivőjeként.

`Isten a templomában bátorította Ézsaiást. Van a Szentírásban másutt is bizonyíték arra, hogy Isten szentélye a bátorítás helye? Olvassuk el A zsoltárok könyve 73. fejezetét (lásd Zsolt 73:17), Zsid 4:14-16, 10:19-23 verseit és A jelenések könyve 5. fejezetét! Mit üzennek ezek a szakaszok?`

Isten szentélye nem csupán hatalmas erőt áraszt, hanem ez az a hely, ahol a hozzánk hasonló gyenge és gyarló emberek menedéket találhatnak. Megnyugodhatunk annak tudatában, hogy Isten a megmentésünkért fáradozik Krisztus, a Főpap által!

János megölt áldozati bárány jelképében is látta Krisztust (Jel 5:6). Nem volt szép látvány. A leírás viszont kiemeli, hogy bár Krisztus feltámadt a halálból és a mennybe ment, továbbra is magával hordozza a kereszt eseményét. Felemeltetett, hogy magához vonzzon mindenkit az oltárnál.

`Hogyan találtunk már bátorításra, amikor hittel és imádkozva léptünk be Isten templomába? Zsid 4:16 verse hív bennünket: bátran közeledjünk Isten trónjához, hogy „irgalmasságot nyerjünk és kegyelmet találjunk, alkalmas időben való segítségül.” Mit válaszolnánk, ha valaki megkérdezné tőlünk, hogyan találtunk már irgalmasságot és kegyelmet, amikor szükségünk volt rá?`

---

#### Ellen G. White idézetek

Az egyik szeráf odajött hozzá [Ésaiáshoz], és képessé tette a felelősségteljes küldetésre. Oltárról vett izzó parazsat érintett szájához e szavakkal: „Mivel ez érintette ajkadat, eltűnt gonoszságod, és bocsánatot nyert a bűnöd.” S amikor Isten hangját hallotta: „Kit küldjek el, és ki megy el nékünk?”, Ésaiás szent bizalommal válaszolt: „Itt vagyok én, küldj el engemet.” (Ésa 6:7–8)

Mit számít, ha földi hatalmak sorakoznak fel Júda ellen? Mit számít, ha a próféta ellenállásba ütközik küldetése teljesítése közben? Látta a királyt, a seregek Urát, hallotta a szeráfok énekét: „Teljes mind e széles föld az Ő dicsőségével”, és e látomás megacélozta a prófétát az előtte álló feladatra. Hosszú, fáradságos küldetésében mindvégig ennek a jelenetnek az emlékét hordozta. – Bizonyságtételek, 5. köt., 750–751. o.

A hívőknek kegyelemmel teljes szívvel kell végezniük Krisztus tetteit, testestül-lelkestül az Ő oldalára kell állniuk, hogy az Ő kezeként oszthassák meg a mennyei szeretetet a nyájhoz nem tartozókkal. A hívőknek keresztény közösséggé kell válniuk egységben, és egymást testvéreknek meg testvérnőknek kell tekinteniük az Úrban. Úgy szeressék egymást, ahogy Jézus szerette őket. Világítsanak a gyülekezetben, de a világban is, és másokkal is osszák meg a kapott kegyelmet. Lelki szempontból csak így maradhatnak mindig Isten közelében, és tükrözhetik vissza az Üdvözítő képmását. – Medical Ministry, 316. o.

A menny Krisztus hűségéről tett hitvallásunk útján akarja kinyilatkoztatni a Megváltót a világnak. Hirdessük kegyelmét, ahogy azt a régen élt szent emberektől megismertük; de akkor lesz a legeredményesebb a bizonyságtevésünk, ha a saját tapasztalatainkat mondjuk el. Isten tanúi vagyunk, ha az életünkben megmutatkozik az Ő munkája, a menny hatalma. Minden ember élete más, mint a többi emberé, és a tapasztalataink is mások. Az Úr olyan dicsőítést vár el tőlünk, amely magán viseli az egyéniségünket. Ha Isten kegyelmének dicsőítését Jézuséhoz hasonló élet fémjelzi, akkor olyan erő kíséri a lelkek megmentéséért való munkálkodásunkat, amelynek nem lehet ellenállni.

Mi magunk merítünk áldást abból, ha soha, egyetlen percre sem feledkezünk meg a menny ajándékairól. Ezzel erősödik a hitünk, és egyre többet igénylünk és kapunk. A legkisebb áldás is jobban bátorítja az embert, amit Istentől kap, mint a mások hitéről és tapasztalatairól olvasható összes történet együttvéve. Az az ember, akit az Úr kegyelme megérint, olyan lesz, mint a megöntözött kert: gyorsan új erőre kap, világossága felfénylik a sötétben, és Isten dicsősége lesz látható rajta. – A nagy Orvos lábnyomán, 100. o.

Gyermeki hittel kell mennyei Atyánk elé járulnunk, és mondjuk el neki minden szükségletünket. Ő mindig kész megbocsátani és segíteni nekünk. A mennyei bölcsesség forrása kimeríthetetlen, és Isten arra bátorít, hogy merítsünk belőle. „Mint a szarvas kívánkozik a folyóvizekre, úgy kívánkozik az én lelkem hozzád, ó, Isten!” (Zsolt 42:2) – nekünk is így kellene vágynunk a lelki áldások után. Sokkal mélységesebb lelki éhségre van szükségünk, hogy elnyerhessük a menny által felkínált gazdag áldásokat. – Sons and Daughters of God, 121. o.