---
title:  Új Személyiség
date:  05/01/2021
---

Ézs 6:5-7

A szentélyben/templomban egyedül a főpap léphetett be az engesztelés napján Isten jelenlétébe, a szentek szentjébe, azt is csak a tömjén védelmező füstfellegében, különben meghalt volna (3Móz 16:2, 12-13). Ézsaiás meglátta az Urat, pedig nem volt főpap és nem is mutatott be illatáldozatot! A templomot betöltötte a füst (Ézs 6:4), emlékeztetve arra a fellegre, amelyben az engesztelés napján Isten dicsősége jelent meg (3Móz 16:2). A megilletődött Ézsaiás azt gondolta, hogy vége az életének (vö. 2Móz 33:20; Bír 6:22-23), és felkiáltott, mert elismerte a saját és népe bűnösségét (Ézs 6:5). Ez hasonlított a főpap vallomására az engesztelési ünnepen (3Móz 16:21). „Mintha a belső szentélyben az Isten jelenlétéből áradó fény teljes világosságában állt volna, rádöbbent arra, hogy tökéletlenségével és erőtlenségével semmiképpen sem tudja teljesíteni küldetését” (Ellen G. White: Próféták és királyok. Budapest, 1995, Advent Kiadó, 192. o.).

`Miért használt a szeráf az oltárról származó eleven, vagyis égő szenet Ézsaiás ajkának megtisztításához (Ézs 6:6-7)?`

A szeráf elmagyarázta, hogy Isten elveszi a próféta bűnterhét és bűnét, ha a szénnel megérinti az ajkát (Ézs 6:7). Nem nevezte meg a bűnt, de nem kell feltétlenül csak helytelen beszédre gondolni, ugyanis az ajkak nemcsak a beszédet, hanem az egész embert jelképezik. Ézsaiás az erkölcsi megtisztulás után már képes volt tisztán dicsőíteni Istent.

A tűz a tisztítás eszköze, mivel elégeti a tisztátalanságot (lásd 4Móz 31:23). Ám az angyal az oltár különleges, szent tüzéből származó szenet használt, amit maga Isten gyújtott meg és személyesen is őrzött (3Móz 6:12). A szeráf tehát megszentelte és megtisztította Ézsaiást. Azonban van itt még más is. A szentélyben vagy a templomban végzett istentisztelet során azért vették az oltárról a szenet, hogy meggyújtsák a füstölőáldozatot. Vessük össze ezzel 3Móz 16:12-13 szakaszát, ahol a főpapnak el kellett vennie az oltárról a szénnel teli tömjénezőt, hogy azzal gyújtsa meg a fűszereket! Ézsaiás próféta könyve 6. fejezetében az angyal viszont Ézsaiásra teszi a szenet, nem a fűszerekre. Uzziás illatáldozatot akart felajánlani, itt azonban a próféta lett a fűszer! A szent tűz meggyújtja a fűszereket, hogy szent illat töltse be Isten házát, hasonlóképpen a prófétát is lángra lobbantja, a szent üzenet terjesztésére készteti. Nem véletlen, hogy a 6. fejezet következő verseiben (Ézs 6:8 versében és az azt követő szakaszban) Isten elküldi Ézsaiást a népéhez.

---

#### Ellen G. White idézetek

Ésaiás csodálkozva szemlélte az Úr dicsőségét, és saját gyengeségének és méltatlanságának érzésétől felkiáltott: „Jaj nékem!” […]

Ésaiás általában mások vétkeire mutatott rá, most azonban saját magára vonatkozóan érezte azt az ítélethirdetést, amit sokszor ő maga hirdetett. Ő is elégedett volt a rideg szertartásokkal és az élettelen imádattal. De mindezt nem ismerte fel, míg nem kapott az Úrtól látomást. De most mennyire parányinak tűnt a bölcsessége és tehetsége, amikor láthatta a fenséges szentélyt! […] A próféta úgy tekintett most önmagára, ahogyan Pál apostol is tette: „Ó, én nyomorult ember! Kicsoda szabadít meg engem e halálnak testéből?” (Róm 7:24) […]

„Hozzám repült egy a szeráfok közül, és kezében eleven szén volt, amelyet fogóval vett az oltárról; és illette számat azzal, és mondta: Ímé, ez illette ajkadat, és hamisságod eltávozott, és bűnöd elfedeztetett.” (Ésa 6:6–7) – The Faith I Live By, 190. o.

Mennyei Atyánknak… terve van a viharral és a széllel, a tűzzel és az árvizekkel. Az Úr természeti katasztrófákat enged meg a gyermekeire, hogy ezeknél még nagyobb veszélyekből is kimenthesse őket. Azt akarja, hogy mindannyian tartsunk önvizsgálatot, és járuljunk az Úr elé, hogy még közelebb vonhasson magához. Életünk Isten kezében van. Ő látja azokat a ránk leselkedő veszélyeket, amiket mi nem láthatunk. Ő az áldások adományozója, az irgalom Atyja, és Ő vezeti a tapasztalatainkat is, de látja azokat a kockázatos helyzeteket, amiket mi nem látunk előre.

Gyermekei számára megengedhet olyan dolgokat, amelyek szomorúsággal töltik el a szívüket, mivel látja, hogy igaz utat kell kitaposniuk, hogy a sántikálók ne térhessenek le arról. Ismeri a korlátainkat, és tudja, hogy csak por vagyunk. Még a hajunk szálait is számontartja. […]

Azért érnek próbák bennünket, hogy tartsunk önvizsgálatot, mert látnunk kell, hogy megtisztult-e a lelkünk minden szennytől. Isten szüntelenül munkálkodik a mi jelenlegi és jövőbeli javunk érdekében. Számunkra érthetetlen dolgok is történhetnek, de ha bízunk benne, és türelmet tanúsítunk, ha megalázzuk a szívünket előtte, akkor az Úr nem fogja megengedni, hogy Sátán győzedelmeskedjen. – The Upward Look, 65. o.

A csatában az ellenség kihasználja a védelem gyenge pontját, és ott indítja a leghevesebb támadást ellene. A keresztény embernek ne legyenek erőtlen védelmi pontjai. A Szentírás által felkínált védelemmel kell felvérteznie magát. A megkísértett lélek úgy győzhet, ha annak példáját követi, aki a következőképpen válaszolt a kísértőnek: „Meg van írva…” Biztonságot nyújthat neki az „így szól az Úr” bizonyossága. […]

A Mindenható megengedi, hogy gyermekei elessenek, de ha később megtérnek, megsegíti őket, hogy biztonságos területen maradhassanak. Krisztus úgy tisztítja meg népét a kísértésektől és a próbáktól, ahogy az arany tisztul meg a tűzben. – This Day With God, 259. o.