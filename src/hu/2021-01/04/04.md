---
title:  Egy Név Jelentése
date:  19/01/2021
---

Ézs 8:1-10

Képzeljük el, hogy Ézsaiás második fiával labdázunk! Mire kimondjuk, hogy „»Siess zsákmányra és gyorsan prédára«, dobd ide a labdát!” – akkorra már túl késő.

`A név egyértelműen utal a gyors hódításra, de ki győz le kit (Ézs 8:4)?`

Ézs 8:1-10 része a 7. fejezet üzenetét erősíti meg. Mielőtt a gyermek elérne egy adott kort, Asszíria elragadja a zsákmányt Szíriának, valamint Izrael északi királyságának fővárosából. Továbbá mivel Júda elutasította Isten megerősítő üzenetét, amit a jeruzsálemi Siloám-patak csendes folyása jelképezett, le fogja győzi Asszíria hatalmas ereje, amit pedig a nagy Eufrátesz folyó áradása szimbolizált.

Mivel Akház Asszíriához fordult, Ézsaiás fiainak a neve Júdára és az északi országra, Izraelre is utalt: „Siess zsákmányra és gyorsan prédára”, de „A maradék visszatér”. Miért volt még reménységük? Bár asszírok lepik majd el Immánuel földjét, még mindig ott az ígéret, hogy „Isten van mivelünk” (Ézs 8:10)! Itt valójában azt a motívumot látni, ami Ézsaiás egész könyvét áthatja: bár a háborús pusztítás, szenvedés és száműzetés ítélete sújtja az Úrnak Júdában és a többi országban lakó ellenségeit, Ő továbbra is ott lesz a népe hűséges túlélői mellett, és visszahozza majd őket a földjükre.

`Miért említi meg Ézsaiás, hogy tanúk előtt feljegyezte a gyerek nevét, illetve házastársi kapcsolatot létesített a feleségével (a prófétaasszonnyal) (Ézs 8:1-3)?`

A fiával kapcsolatos időzítés központi jelentőséggel bírt. Ahogy Immánuel jelével, úgy itt is kevesebb időbe telik, mire Asszíria legyőzi Szíriát és Izraelt, minthogy a fiú fogantatása és megszületése után elérné azt a korai életszakaszt, amikor már képes megszólítani az apját és az anyját (Ézs 8:4). Ézsaiás még a fogantatás előtt hivatalosan feljegyezte a gyerek nevét, így nyilvánvaló prófécia volt a fiú és a neve is, aminek az azt követő események lettek a próbái.

`Az Úr továbbra is kész volt megmenteni a népet, amely az Övének vallotta magát, még ha minduntalan ugyanazokba a hibákba estek is bele. Hogyan alkalmazhatjuk ezt az elvet önmagunkra nézve, különösen akkor, amikor lelki életünkben elbukunk és kudarcot vallunk?`

---

#### Ellen G. White idézetek

Az Úr végzése: „Ne legyetek hitetlenekkel felemás igában…” (2Kor 6:14), nem csak a keresztényeknek a hitetlenekkel való házasságára utal, de minden olyan kapcsolatra is, melyben a felek bensőséges szövetségre lépnek egymással, és megkívánja tőlük a gondolkodási és cselekedetbeli összhangot. Az Úr világos utasítást adott Izraelnek arra, hogy tartsa távol magát a bálványimádóktól. Nem volt szabad házasságot kötniük pogányokkal, vagy bármiféle szövetségre lépni velük. „Vigyázz magadra, nehogy szövetséget köss annak a földnek a lakosaival, amelybe bemégy, hogy botránkozásra ne legyen közötted. Hanem oltáraikat rontsátok el, törjétek össze bálványaikat, és vágjátok ki berkeiket. Mert nem szabad imádnod más istent; mert az Úr, akinek neve féltőn szerető, féltőn szerető Isten Ő.” (2Móz 34:12–14)

„Mert az Úrnak, a te Istenednek szent népe vagy te; téged választott az Úr, a te Istened, hogy saját népe légy néki minden nép közül e föld színén. Nem azért szeretett titeket az Úr, sem nem azért választott titeket, hogy minden népnél többen volnátok; mert ti minden népnél kevesebben vagytok; hanem mivel szeretett titeket az Úr, és hogy megtartsa az esküt, amellyel megesküdt a ti atyáitoknak... És hogy megtudjad, hogy az Úr, a te Istened, Ő az Isten, a hűséges Isten, aki megtartja a szövetséget és az irgalmasságot ezeríziglen azok iránt, akik Őt szeretik, és az Ő parancsolatait megtartják.” (5Móz 7:6–9) – Szemelvények Ellen G. White írásaiból, 2. köt., 121–122. o.

Alig-alig ismerjük a szívünket, nemigen van fogalmunk arról, mennyire rászorulunk Isten könyörületére. Ezért kevés bennünk az a gyöngéd szánakozás, amelyet Jézus nyilvánít ki irántunk, és melyet nekünk is gyakorolnunk kellene egymás iránt. Ne felejtsük el, hogy testvéreink is gyenge, tévelygő emberek, akárcsak mi magunk. Tegyük fel, hogy a kísértés felülkerekedett valamelyik testvéren, és – megszokott magatartásával ellentétben – hibát követett el. Hogyan viszonyulunk hozzá ekkor? A Bibliában olvashatjuk, hogy olyan férfiak, akiket Isten nagy és értékes munka elvégzésére tudott felhasználni, súlyos bűnöket követtek el. Az Úr nem hagyta őket megrovás nélkül, de nem is vetette el szolgáit. Amikor megbánták bűneiket, kegyelmesen megbocsátott nekik, kinyilatkoztatta jelenlétét, munkálkodott általuk. A szegény, gyönge halandók gondolják csak végig, mennyire rászorulnak Isten és testvéreik szánalmára és hosszútűrésére! Óvakodjunk mások megítélésétől! – Bizonyságtételek, 5. köt., 246. o.

Isten milyen hosszútűrő a gonoszok iránt! A bálványimádó filiszteusok és a pártütő izraeliták egyformán élvezték gondviselése ajándékait. A kegyelem tanújelének ezrei hullottak eredménytelenül, csendben a hálátlan, lázadó férfiak útjára. Minden áldás az adományozóról beszélt nekik, de ők közömbösek maradtak a szeretete iránt. Az Úr türelme nagyon nagy volt az ember fiaihoz, de amikor konokan ellenálltak neki, a bűneikben kitartottak, visszavonta tőlük oltalmazó kezét. Vonakodtak a természet műveiben, az Ige figyelmeztetéseiben, tanácsaiban és feddéseiben megnyilatkozó Isten szavára hallgatni, és így kénytelen volt ítélet által szólni hozzájuk. – Pátriárkák és próféták, 587. o.