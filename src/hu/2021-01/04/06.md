---
title:  A Hálátlanok, Az Élő Halottak Sötétsége
date:  21/01/2021
---

Ézs 8:16-22

`Olvassuk el a fenti igeszakaszt! Miről szól ez a rész? Mi köze van ennek Akház királyhoz? Összegezzük a gondolatainkat!`

Akház szorosan kötődött a pogány valláshoz (2Kir 16:3-4, 10-15; 2Krón 28:2-4, 23-25), amit komolyan áthatott az okkultizmus (vö. 5Móz 32:17, „Ördögöknek áldoztak”; 1Kor 10:20). Szembetűnő páhuzamok láthatók a modernkori boszorkányság és az ókori Közel-Kelet szertartásai között, amelyekről a Biblián kívül más ókori írások is tanúskodnak. Még a New Age gyakorlatai is pusztán ezeknek az okkult szokásoknak mai megnyilvánulásai.

Pontosan illik Akházra az elkeseredés, amiről Ézsaiás írt, és ami abból fakadt, hogy a király más lelkekre, nem pedig az Úrra hagyatkozott (vö. 2Krón 28:22-23; Ézs 8:21-22). A próféta utalt rá, hogy a nép feldühödik és átkozza a királyt (Ézs 8:21). Ennek figyelmeztetnie kellett Akházt, hogy a népe átkozni fogja őt, mivel az okkultizmusba vezette országát. A halála után kivételt is tettek a temetésével kapcsolatban, mert kevéssé tisztelték őt: „nem Izráel királyainak a temetőjébe vitték” (2Krón 28:27, RÚF).

`Mit állítanak a következő versek az okkultizmusról: 3Móz 20:27; 5Móz 18:9-14?`

Az Isten iránti hűség kérdése, hogy távol tartjuk magunkat az okkultizmustól. 1Krón 10:13-14 része Saul királyra vonatkoztatja ezt az elvet: „Így halt meg Saul gonoszsága miatt, mivel vétkezett az ÚR ellen. Az ÚR szavát nem tartotta meg, sőt a halottidézőt is megkereste, hogy megkérdezze, és nem az URat kérdezte meg. Ezért elveszítette őt az ÚR, és országát Dávidnak, Isai fiának adta” (ÚRK).

`Gondoljunk a saját életünkre, a környezetünkből érkező hatásokra! Milyen alig észrevehető módon vagyunk kitéve azoknak az elveknek, amelyek az okkultizmus és a spiritizmus különféle megnyilvánulásai mögött húzódnak meg? Mit tehetünk annak érdekében, hogy minimalizáljuk a bennünket és a családunkat érő hatását?`

---

#### Ellen G. White idézetek

Sokan csak puszta kíváncsiságból kutatják a spiritizmust. Nem igazán hisznek benne, és biztosan megrémítené őket a gondolat, hogy könnyen spiritisztákká válhatnak. Ám ők tiltott és veszélyes területre merészkednek. Az álnok csaló csapdájába esve azon hatalom hatása alá kerülnek, amely aljas rabszolgákká teszi alattvalóit, ahonnan semmi más, egyedül Isten ereje mentheti ki őket. Egyedüli biztonságunk, ha teljes mértékben bízunk az Úr Igéjében, és hűséggel követjük. Egyedül a Biblia mutatja meg a keskeny utat, amelyen járva elkerülhetjük a pusztulás csapdáit. – This Day With God, 246. o.

Sátán elhiteti a világgal, hogy a Biblia merő kitaláció vagy legfeljebb az Emberfia gyermekkorához illik, de most könnyedén kell vennünk, vagy el kell vetnünk, mint elavult írást. Az ördög Isten Igéje helyett szellemi megnyilatkozásokat tart készenlétben. Ez az irányzat teljesen az ő uralma alatt áll, mert ily módon hiteti el a világgal mindazt, amit csak akar. Árnyékba helyezi azt a könyvet, amely megítéli őt és a követőit. A világ Üdvözítőjét egy közönséges embernek állítja be. […]

Így szól Ésaiás próféta: „Tudakozzatok a halottidézőktől és a jövendőmondóktól, akik sipognak és suttognak: hát nem Istenétől tudakozik-e a nép? Az élőkért a holtaktól kell-e tudakozni? A tanításra és bizonyságtételre hallgassatok! Ha nem ekként szólnak azok, akiknek nincs hajnaluk.” (Ésa 8:19–20) – A megváltás története, 396–397. o.

Láttam, hogy… Sátán hatalma növekszik. Hűséges követői közül soknak hatalma lesz, hogy csodákat műveljenek, sőt, még tüzet is hoznak alá az égből az emberek szeme láttára… Utalást kaptam Mózes nap­jaira, és láttam azokat a jeleket és csodákat, melyeket Isten művelt általa a fáraó előtt, melyek legtöbbjét az egyiptomi varázslók is utánozták. Éppen a szentek végső szabadulása előtt Isten hatalmasan munkálkodik népéért, és a modern kuruzslóknak is megengedi, hogy utánozzák a menny csodáit.

Ez az idő csakhamar eljön, és meg kell ragadnunk mindannyiunknak Jehova hatalmas karját, mert Sátánnak mindeme csodái és jelei népének félrevezetését és megsemmisítését célozzák meg. Irányítsuk a gondolatainkat Istenre, és ne vegyük át a gonoszok félelmét: azaz ne féljünk attól, amitől ők félnek, és ne tiszteljük azt, amit ők tisztelnek, hanem bátran szálljunk mindenkor síkra az igazságért. Ha a szemünk megnyílna, a rossz angyalok egész seregét láthatnánk körülöttünk settenkedni, hogy mindig újabb és újabb módot keressenek a megsemmisítésünkre. De ugyanekkor Isten angyalait is megpillanthatnánk, amint azon fáradoznak, hogy minket tőlük megoltalmazzanak; mert a Mindenható szeme éberen őrködik Izrael javán, és megóvja s megmenti az Úr népét, mely bizalmát bele veti. – Tapasztalatok és látomások, 59–60. o.