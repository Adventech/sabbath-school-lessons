---
title:  Nehezebb úton
date:  16/01/2021
---

### E heti tanulmányunk
Ézsaiás 7:14-25; 8 „És várom az URat, aki Jákób háza el&#337;l eltakarta arcát, és benne reménykedem” (Ézs 8:17, RÚF).

> <p></p>
> „A New York-i Harlemben egy lángoló épület negyedik emeleti ablakában ült egy vak kislány. A tűzoltók már kétségbeestek, ugyanis nem fértek be a két épület közé a létrás kocsival, és nem tudták rávenni a kislányt, hogy ugorjon le a hálóba, amit persze nem látott.

Végül megérkezett a gyerek édesapja, aki a hangosbemondóba belekiáltotta, hogy kifeszítettek egy hálót és ugorjon, amikor szól neki. A kislány le is ugrott, olyan lazán, hogy csontja sem tört, sőt egyetlen izmát sem húzta meg a négyemeletnyi zuhanás során. Amikor hallotta az édesapja hangját, azt tette, amit ő mondott neki, mert annyira bízott benne” (Michael P. Green, szerk.: 1500 Illustrations for Biblical Preaching. Grand Rapids, Mich., 1989, Baker Books, 135. o.).

Isten komoly bizonyítékát adta, hogy a legjobbat akarja a gyermekei számára, ők mégis elutasították gyengéd kérlelését. Ezért aztán nagy robajjal és áradással kellett hozzájuk szólnia.

Milyen tanulságokat vonhatunk ma le ebből a magunk számára?

---

#### Ellen G. White idézetek

Testvéreim, a szeretett Jánossal együtt intelek, „nézzétek, mekkora szeretetet tanúsított irántunk az Atya: Isten fiainak hívnak” (1Jn 3:1)… Atyánknak hívhatjuk, ami először is a mi szeretetünk jele, de Isten gondoskodásának is az ígérete, biztosítéka, és annak is, hogy hozzá tartozóknak ismer el bennünket. […]

Mindaz a szülői szeretet, amely az emberek szívében él nemzedékről nemzedékre, a gyöngédség forrásai, melyek a lélekben megnyíltak – csupán jelentéktelen csermelyek Isten végtelen, kimeríthetetlen szeretetének határtalan óceánjához képest. Nyelv el nem mondhatja, toll képtelen leírni. Életed minden napján elmélyedhetsz abban. Szorgalmasan kutathatod a Szentírást, hogy megértsd. Segítségül hívhatod összes istenadta erődet és képességedet abbeli igyekezetedben, hogy felfoghasd a mennyei Atya szeretetét és irgalmasságát, de még mindig megmarad azután a végtelenség. Mégsem értheted meg az Úr szeretetének mélységét, amely abban nyilvánul meg, hogy halálra adta a Fiát a világért. Ezt még az örökkévalóság sem lesz képes teljesen kijelenteni nekünk. Mégis, ha tanulmányozzuk a Bibliát, ha Krisztus életéről, a megváltás tervéről elmélkedünk, ezek a hatalmas témák egyre inkább feltárulnak előttünk. – Bizonyságtételek, 5. köt., 739–740. o.

Minden bizodalmunkat Istenbe kell helyeznünk. Ő lesz a segítségünk a szükség idején. Bízzunk az Úrban, és higgyük el ígéreteit. Meghallgat minket, csak hinnünk kell benne. Üdvösségünk fejedelme nem hagy magunkra életünk hajójának kormányánál. Pontosan akkor kapunk tőle segítséget és bölcsességet, amikor Ő azt jónak látja. – 24. levél, 1882. december 18.

Teljesen a mások javára szentelt életében a Megváltó szükségesnek ítélte, hogy elvonuljon az átmenő utazóforgalomtól és az Őt nap mint nap követő sokaságtól. El kellett fordulnia a szüntelen tevékenykedéstől, az emberi szükségletekkel való foglalkozástól, hogy nyugalomban, zavartalanul együtt lehessen Atyjával. Egy volt velünk, gyöngesé­geink, szükségleteink része, tökéletesen Istentől függött, és az imádság titkos helyén kereste az égi erőt, hogy magát felvértezve indulhasson szolgálni, a próbák elé. A bűn világában Jézus lelki küzdelmeket, kínzásokat szenvedett el. Az Úrral való közösségben letehette a nyomasztó bánat terhét, és vigaszra, örömre talált.

Krisztusban az emberiség kiáltása a végtelen irgalmasság Atyjához jutott. Emberként folyamodott Isten trónjához, míg emberi természetét mennyei erő járta át, amely összekötötte az emberit az istenivel. Az Istennel való állandó közösségben kapott életet tőle, hogy életet adhasson a világnak. Nekünk is részesednünk kell az Ő tapasztalatában. – Jézus élete, 362–363. o.