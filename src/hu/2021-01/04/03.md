---
title:  A Megjövendölt Következmények
date:  18/01/2021
---

Ézs 7:17-25

Olvassuk el a fenti verseket! Az Úr mondása szerint mi történik az országgal? Miért nem lehet meglepetés ez a következmény?

„Jahve egyre csak megtérésre hívta Izráelt. A próféták szeretettel kérlelték a népet, nyomatékosan buzdítva őket bűnbánatra és reformációra. Szavaik gyümölcsöt teremtek Isten dicsőségére” (Ellen G. White: Próféták és királyok. Budapest, 1995, Advent Kiadó, 201. o.).

Így Akháznak, aki inkább a félelem, mint a hit embere volt, jó hír volt Istentől Szíria és Izrael veszte. A rossz hír pedig az volt, hogy a szövetségeséül és „barátjául” választott Asszíria sokkal veszélyesebb ellenfél lesz, mint amilyen Szíria és Izrael volt. A király veresége biztossá lett azzal, hogy elutasította Isten szabadítási ígéretét, amit Ő felkínált neki. Ha Akház korábban úgy vélte, hogy a világa darabjaira fog hullani, akkor rá kellett jönnie: a dolgok csak még rosszabbá válnak!

„Jobb az Úrban bízni, mint emberekben (előkelő emberekben – ÚRK) reménykedni” (Zsolt 118:9). Hogyan bízhatott Akház abban, hogy III. Tiglat-Pileszer megelégszik azzal, ha elfoglalja az északra levő országokat, Júdát pedig tiszteletben tartja? Arról tanúskodnak az asszír írások, mint például a királyaik krónikái is, hogy olthatatlan volt a hatalomvágyuk.

`Olvassuk el 2Kir 16:10-18 és 2Krón 28:20-25 részeit! Mi történt Akházzal? Milyen lelki elvet látunk itt kibontakozni? Miért nem meglepő az eljárása?`

2Krón 28:20-23 szakasza remekül összefoglalja, mi lett a következménye annak, hogy Akház Asszíriától kért segítséget és nem az Úrra támaszkodott.

`Természetesen hajlamosak vagyunk olyasmiben bízni, amit látunk, érzünk, ízlelünk és megérintünk – a világ dolgaiban. Csakhogy amint tudjuk, a világ dolgai mulandóak. Figyeljük meg 2Kor 4:18 versét! Mit mond ez az ige? Hogyan alkalmazhatjuk önmagunkra az üzenetét? Mennyiben lesz más az életünk, ha ezt tesszük?`

---

#### Ellen G. White idézetek

„Megalázta Júdát az Úr”, mert minduntalan vétkezett. A fenyítés idejében a megtérés helyett „továbbra is hűtlen volt az Úrhoz... Damaszkusz isteneinek áldozott... Mivel Arám királyait megsegítik isteneik – mondta –, ezért nekik áldozom, és engem is megsegítenek.” (2Krón 28:19, 22–23)

A hitehagyó király, aki uralkodásának végéhez közeledett, bezá­ratta a templom kapuit. A szent szolgálatok megszakadtak. Nem égették többé a lámpákat az oltár előtt. Nem mutattak be már bűnért való áldozatokat. Nem szállt fel jó illat a reggeli és az esti áldozat idején. A város hitetlen lakói Isten házának udvarait elhagyva és kapuit bezárva vakmerően oltárokat állítottak fel a pogány istenségek tiszteletére Jeruzsálem utcasarkain mindenütt. A pogányság látszólag diadalmaskodott; már-már győztek a sötétség hatalmai. – Próféták és királyok, 330. o.

A nemzetek emelkedéséből és bukásából – ahogy azt Dániel és Jelenések könyve megvilágítja – meg kell tanulnunk, milyen értéktelen a pusztán külső és földi dicsőség. Nyomtalanul elmúlt minden hatalmával és ragyogásával Babilon, amelyhez hasonlót azóta sem látott a világunk – az a hatalom, amely korának népe előtt olyan szilárdnak és maradandónak látszott. Elenyészett, „mint a mező virága” (Jak 1:10)… Ugyanúgy múlik el mindaz, aminek nem Isten az alapja. Csak az maradhat meg, ami beleillik a tervébe, és az Ő jellemét tükrözi. Egyedül az Úr elvei állandóak és maradandóak mindabból, amit a világunk ismer.

Ha figyelmesen tanulmányozzuk, hogy miként viszi véghez Isten a szándékát a nemzetek történelmében, és hogy váltja valóra az eljövendő dolgokról szóló kinyilatkoztatásait, jobban megértjük a látható és a láthatatlan dolgok igazi értékét és az élet valódi célját. – Próféták és királyok, 548. o.

Mindenkinek arra kell törekednie, hogy imádságos lelkülettel, személyesen ismerje meg Isten Igéjét, és aszerint éljen. Ha naponta benne bízik, és nem emberi kézben, csak akkor juthat el oda, hogy élete választ fog adni az Úr Jézus imájára: „Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:3)… Összes mulandó elfoglaltságaitokban, aggodalmaitokban és nyugtalanságotokban az Úrnak szolgáljatok. Ne bízzatok a hatalmasokban, sem az emberek fiaiban csak azért, mert hatalmi pozíciót töltenek be. Az Úr egyesítette szíveteket az Ő szívével. Ha szeretitek Őt, és befogad titeket a szolgálatába, mindent terheteket hozzátok az Úrhoz, és bízzatok benne. Csak így szerezhettek személyes tapasztalatokat és meggyőződést arra vonatkozóan, hogy Ő jelen van, és kész meghallgatni bölcsességért és vezetésért mondott imáitokat, és így bizonyosságot nyertek, hogy az Úr jóindulata át fog segíteni benneteket a nehézségeken. – This Day With God, 82. o.