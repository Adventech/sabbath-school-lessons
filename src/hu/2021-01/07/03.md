---
title:  Propaganda
date:  08/02/2021
---

Ézs 36:2-20

Asszíria uralkodói nem csupán kegyetlenek, de okosak is voltak. Nemcsak a pusztítás volt a céljuk, hanem a gazdagság és a hatalom is (vö. Ézs 10:13-14). Minek vesztegetnék el erőforrásaikat egy város bevételére, ha a lakosokat megadásra kényszeríthetik? Ezért amíg Szennahérib Lákist ostromolta, elküldte rabsakéját, az egyik főhivatalnokát, hogy a propaganda eszközével győzze le Jeruzsálemet.

`Milyen érveket használt a rabsaké Júda megfélemlítésére (Ézs 36:2-20; lásd még 2Kir 18:17-35; 2Krón 32:9-19)?`

A rabsaké hatásosan érvelt: nem számíthattok Egyiptomra, mert gyenge és megbízhatatlan. Nem várhattok segítséget az Úrtól, akit Ezékiás megsértett, amikor lerontotta a magaslatait és az oltárait Júdában, majd azt követelte a néptől, hogy csak a jeruzsálemi oltárnál imádják Istent. Az Úr inkább Asszíria oldalán áll, Ő mondta Szennahéribnek, hogy pusztítsa el Júdát. Arra sincs elég harcedzett emberetek, hogy szembeszálljatok kétezer lovassal. Inkább kerüljétek el az ostromot, különben nem lesz mit ennetek és innotok! Adjátok meg most magatokat, és jó dolgotok lesz! Ezékiás nem menthet meg benneteket, hiszen az Asszíria által legyőzött többi ország istene sem tudta megmenteni azokat. Biztosak lehettek benne, hogy a ti Istenetek sem segíthet rajtatok!

`Igazat mondott a rabsaké?`

Azért voltak hatásosak az érvei, mert sok igazság volt bennük. Két ki nem mondott érv is alátámasztotta a szavait. Először is, épp akkor érkezett Lákisból, az onnan csak mintegy ötven kilométerre lévő városból, ahol az asszírok bemutatták, mi történik azzal a megerősített várossal, ami szembe merészel velük szállni. Másodszor, az asszír sereg egy erős csapata is vele volt (Ézs 36:2). Egy júdainak sem volt oka emberi szemszögből kétségbe vonni Jeruzsálem végzetét (vö. Ézs 10:8-11), mivel tudták, milyen sorsra jutottak az Asszíria által legyőzött más hadseregek és városok (így Samária is, az északi ország, Izrael fővárosa: 2Kir 18:9-10). Jól mondta a rabsaké azt is, hogy Ezékiás megsemmisítette az áldozatbemutatás több helyszínét, mivel központosítani akarta az istentiszteletet Jeruzsálem templomában (2Kir 18:4; 2Krón 31:1). Csakhogy valóban sértette ez a reform az Urat, aki a népe egyetlen reménysége maradt? Vajon hajlandó és képes lenne megmenteni őket? Istennek kellett választ adnia erre a kérdésre.

---

#### Ellen G. White idézetek

Az asszír tisztek fegyelmezett seregük erős voltának tudatában megbeszélésre hívták Júda főembereit. A tárgyalás során arcátlanul követelték tőlük a város átadását. Követelésüket a héberek Ura elleni istenkáromló gyalázkodásokkal kísérték. Izrael és Júda gyengesége és hitehagyása miatt a nemzetek már nem tisztelték, hanem állandóan becsmérelték Isten nevét. […]

Szólt Rabsaké: „Halljátok meg a nagy királynak, Asszíria királyának az üzenetét! Ezt üzeni a király: Ne hagyjátok, hogy rászedjen benneteket Ezékiás, mert ő nem tud megmenteni benneteket! És ne hagyjátok, hogy Ezékiás így biztasson benneteket az Úrral: Bizonyosan megment bennünket az Úr, és nem kerül ez a város Asszíria királyának kezébe!” – Próféták és királyok, 352–353. o.

Amikor teher nyom, kísértések gyötörnek, amikor az emberi szív érzelmei és vágyai le akarnak gyűrni bennünket, akkor buzgón és szüntelenül imádkozzunk mennyei Atyánkhoz az Úr Jézus Krisztus nevében, és Jézus a segítségünkre siet, s az Ő mindenható neve által győzhetünk, Sátánt pedig elűzi a közelünkből. […]

Csak az Úrnál van segítség. Nem áltathatjuk magunkat azzal a gondolattal, hogy van elég erőnk és bölcsességünk a munka végzéséhez, mivel erőnk csak gyengeség, ítélőképességünk pedig puszta balgaság. Jézus legyőzte értünk az ellenséget, mivel a szíve megindult a gyengeségünk láttán, és mivel tudta, hogy ha nem segít, akkor elveszünk. A mennyei lény emberi testet öltött, így emberi karjával átölelhette az emberiséget, míg mennyei karjával belekapaszkodhatott a végtelen Isten trónjába. Krisztus érdemei emelték fel az emberiséget az Ő neve és kegyelme által, ekként az ember győzelmet arathat a bűn okozta romlás fölött, és a Megváltó dicsőséges, mennyei természete révén a végtelen Istenhez lett láncolva. – That I May Know Him, 269. o.

Ha Krisztuson át az Atyába vetjük a hitünket, „lelkünk biztos és szilárd horgonya ez, mely a függöny mögé ér, ahova elsőnek lépett be értünk Jézus” (Zsid 6:19). Igaz, hogy csalódások jönnek majd, és bajokat is várhatunk, de minden apró és komoly ügyünket bízzuk rá Istenre. Ő nem jön zavarba a panaszaink sokaságától, és a terheink súlya alatt sem omlik össze. Gondoskodása minden családra kiterjed, és minden embert körülvesz. Minden dolgunkkal, minden bánatunkkal törődik. Megjegyez minden könnyet, meghatja minden gyengeségünk. Azért engedi meg itt az összes szenvedésünket és megpróbáltatásunkat, hogy szeretetének szándékát szolgálják, „szentségének részeseivé legyünk”, és részt vegyünk abban a tökéletes örömben, amely a jelenlétében érhető el. – Bizonyságtételek, 5. köt., 742. o.