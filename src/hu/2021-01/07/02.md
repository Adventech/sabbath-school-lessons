---
title:  Bábjáték
date:  07/02/2021
---

Ézs 36:1

`Mi történt Júdával (2Kir 18:13; 2Krón 32:1; Ézs 36:1)?`

A hitetlen Akházt halála után a fia, a hűséges Ezékiás követte a trónon, aki egy függetlenségét teljesen elveszített országot örökölt. Júdának továbbra is „védelmi pénzt” kellett fizetnie Asszíriának (2Krón 28:16-21), mivel megvásárolta az asszírok segítségét Szíria és Izrael északi királyságának szövetsége ellen. Asszíria sebezhetőnek tűnt, amikor Kr. e. 705-ben II. Szárgon életét vesztette egy távoli harcmezőn, és Szennahérib vette át a helyét. Asszír források és bibliai szövegek bizonyítékai szerint Ezékiás ezt a lehetőséget ragadta meg az asszírok elleni lázadásra (lásd 2Kir 18:7), és a térség kis nemzetei között aktív vezető szerepet vállalva támadásba lendült. Vesztére Ezékiás alábecsülte az asszír hatalom erejét. Kr. e. 701-ben Szennahérib leigázta a birodalma egyéb részeit, majd lehengerlő erővel sújtott le Szíria és Palesztina vidékére, és nagy pusztítást végzett Júdában is.

`Hogyan készült fel Ezékiás az Asszíriával szembeni küzdelemre (2Krón 32:1-8)?`

Amikor Ezékiás megtudta, hogy Szennahérib el akarja foglalni a fővárost, Jeruzsálemet, komoly előkészületekbe kezdett az Asszíria elleni küzdelem előtt. Megerősítette az erődítményeket, felszerelte a hadseregét és javította Jeruzsálem vízkészletének a biztonságát (lásd még 2Kir 20:20; 2Krón 32:30). Minden bizonnyal az ostromra való felkészüléshez köthető a nagyszerű siloámi vízvezeték is, aminek építésére felirat emlékeztet.

Amikor a félelmetes időben Ezékiás bátorságot öntött a népbe, lelki vezetői képességéről is bizonyságot tett, és ez éppen olyan fontos volt, mint a katonai és államigazgatási irányítás. „Júda királya azonban eltökélte, hogy mindent megtesz az ellenség visszaverésére. Miután elkövetett mindent, amire emberi ügyesség és erő képes, összegyűjtötte és bátorságra buzdította seregét” (Ellen G. White: Próféták és királyok. Budapest, 1995, Advent Kiadó, 218. o.).

`Miért tett olyan komoly erőfeszítést Ezékiás, ha annyira bízott az Úrban? Vajon a tettei hitetlenségből fakadtak? Lásd Fil 2:12-13 szakaszát az Istennel közös munkáról, aki valóban komoly erőt ad!`

---

#### Ellen G. White idézetek

Uralkodása első éveiben Ezékiás még fizette a hadisarcot Asszíriának az Akház által kötött megállapodás értelmében. Időközben a király „tanácskozott vezető embereivel és vitézeivel”, minden lehetségest megtett országa védelmében. Gondoskodott arról, hogy bőségesen legyen víz Jeruzsálem falain belül, mialatt a városon kívül kevés lesz belőle. „Majd nekibátorodva fölépítette az egész várfalat, ahol sérült volt; megnagyobbította az őrtornyokat, építtetett kívül egy másik falat, és megerősítette a Millót Dávid városában. Csináltatott sok hajítófegyvert és pajzsot is. A hadinép élére csapatparancsnokokat rendelt...” (2Krón 32:5–6) Mindent megtett, amit tudott, hogy a várost felkészítse az ostromra. – Próféták és királyok, 350. o.

Amikor Asszíria seregei betörtek Júda földjére, és úgy tűnt, hogy semmi sem mentheti meg Jeruzsálemet a teljes pusztulástól, az ország súlyos helyzetében Ezékiás lelkesítette népe katonaságát, hogy töretlen bátorsággal szálljon szembe pogány elnyomóival, és bízzon Jahve szabadító hatalmában. „Legyetek erősek és bátrak, ne féljetek és ne rettegjetek az asszír királytól meg a vele levő egész sokaságtól, mert velünk többen vannak, mint ővele – buzdította a király Júda embereit –, ővele emberi erő van, mivelünk pedig Istenünk, az Úr, aki megsegít bennünket, és velünk együtt harcol harcainkban.” (2Krón 32:7–8) – Próféták és királyok, 349. o.

Az Úr tudja, hogy ha emberekre tekintünk, és emberekben bízunk, hajlamosak vagyunk függővé válni az emberi dolgoktól. Meghív, hogy hagyatkozzunk őrá. Hatalma nem ismer határokat. Gondoljatok Jézusra, érdemeire és szeretetére, és ne keressétek mások hibáit. Összpontosítsatok arra, amire érdemes, és ha annyira bölcsek vagytok, hogy meglátjátok mások tévedéseit, tanúsítsatok még nagyobb bölcsességet, megértve és értékelve a pozitív dolgokat is. Ha önvizsgálatot tartanátok, felfedezhetnétek mindazt az elégedetlenségre okot adó dolgot magatokban, amit másokban láttatok. Következésképp tehát igyekezzünk szüntelenül egymás erősítésére a legszentebb hitben. – This Day With God, 300. o.

Mindenkinek kemény küzdelmet kell vívnia saját énjével, és ezek a küzdelmek nem fogynak el. Ám ha folyamatosan növekszünk a keresztény tapasztalatban, akkor mindig Jézusra fogunk tekinteni hittel, és erőt nyerünk minden válságos helyzetben. A megújult természetünk minden képességét és tehetségét naponta meg kell dolgoztatnunk. Minden nap alkalmunk adódik keresztre szegezni az énünket és harcolni a megromlott emberi természet hajlamaival, amelyek rossz irányba terelik akaratunkat. A győzelem csak akkor lesz a mienk, amikor részesülünk Krisztus értünk kivívott győzelméből. – Reflecting Christ, 108. o.