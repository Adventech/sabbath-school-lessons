---
title:  Az asszírok veresége
date:  06/02/2021
---

### E heti tanulmányunk
Ézsaiás 36–39 „Seregek Ura, Izráel Istene, aki a&nbsp;kérubokon trónolsz! Egyedül te vagy a&nbsp;föld minden országának Istene, te alkottad az eget és a&nbsp;földet” (Ézs 37:16, RÚF)!

> <p></p>
> Egy szikár férfi mezítláb megy a két fiával. Egy másik család minden tulajdonát sovány ökrök vontatta szekérre pakolta. A férfi vezeti az állatokat, és a szekéren két nő ül. A kevésbé szerencséseknek nincs szekerük, vállon kell cipelniük a holmijukat.

Mindenhol katonákat látni. A faltörő kos feje a város kapujába csapódik. Az ostromgépről íjjászok lőnek a falakat védő katonákra. Iszonyatos pusztítás kezdődik.

Haladjunk előre az időben! A király méltóságteljesen ül a trónján, felvonultatják előtte a zsákmányt és a foglyokat. Némelyek felemelt kézzel könyörögnek kegyelemért, mások térdelnek vagy meghajtják magukat. Ezekkel a szavakkal kezdődik a királyról szóló jelenetek leírása: „Szennahérib, a világ királya, Asszíria uralkodója”, majd olyan kifejezések következnek, mint „nēmedu-trónon ült, és bemutatták neki Lákis városának zsákmányát” (John Malcolm Russell: The Writing on the Wall. Winona Lake, Indiana, 1999, Eisenbrauns, 137-138. o.).

Ez a képsorozat egy időben Szennahérib „páratlan palotájának” falát ékesítette, most viszont a British Múzeumban található. Elképesztő történetet mesélnek annak a népnek a sanyarú helyzetéről, ami Isten népének vallotta magát!

---

#### Ellen G. White idézetek

Az Asszír Birodalom emelkedése és bukása ma is nagy tanulsággal szolgál a föld népeinek. Az ihletett Ige a sikere csúcsán levő pompás fához hasonlítja Asszíria dicsőségét, mely Isten kertjében magaslik ki a környező fák közül.

„Nézd, Asszíria olyan volt, mint egy libanoni cédrus: szép ágú, árnyas lombú és magas növésű, a sűrű felhőkig ért a teteje... Árnyékában lakott mindenféle nép. Szép volt nagyságával, hosszan kinyúló ágaival... Nem volt hozzá fogható cédrus az Isten kertjében, a ciprusoknak sem voltak hozzá hasonló ágai, és a platánoknak sem voltak olyan hajtásai, mint neki: Isten kertjében egy fának sem volt hozzá hasonló szépsége.” (Ezék 31:3–9)

Asszíria uralkodói azonban ahelyett, hogy a rendkívüli áldásokat az emberiség javára használták volna, sok ország ostorává lettek. Kegyetlenek voltak, nem gondoltak az Úrral, és nem voltak tekintettel embertársaikra. Minden néppel el akarták ismertetni erőszakkal Ninive isteneinek felsőbbségét. A magasságos Isten fölé emelték bálványaikat. A menny elküldte hozzájuk intő üzenettel Jónást. Egy ideig megalázták magukat a seregek Ura előtt, és bocsánatért könyörögtek. Nemsokára azonban újra bálványokat imádtak, és világuralomra törtek. – Próféták és királyok, 362–363. o.

Isten hatalma nem csökkent. Erejét – láttam – ingyen adományozza, mint a régi időkben. Gyülekezete vesztette el hitét, hogy erőt igényeljen, és küzdjön, mint Jákob, így kiáltva: „Nem bocsátlak el, míg meg nem áldasz engem.” Kihalófélben van az állhatatos Isten áldását igénylés. A hit, az életerős hit mindig felfelé emel, az Úrhoz, a dicsőséghez. A hitetlenség viszont sötétségbe és halálba húz. – Bizonyságtételek, 1. köt., 144. o.

Legyünk bizakodók és bátrak! Isten szolgálatában a lehangoltság bűn és indokolatlan. Ő tudja, mire van szükségünk. A mi Istenünk, aki megtartja szövetségét, a királyok Királyának mindenhatóságával egyesíti a szerető Pásztor szelídségét és gondoskodását. Hatalma korlátlan, és ez a biztos záloga annak, hogy beváltja a benne bízóknak tett ígéreteit. Megvannak az eszközei a nehézségek elhárítására, hogy megvédhesse azokat, akik neki szolgálnak, és tiszteletben tartják eszközeit. A szeretete annyival szárnyal túl minden más szeretetet, amennyivel magasabb az ég a földnél. Olyan szeretettel őrködik gyermekei felett, ami mérhetetlen és örök.

A legsötétebb órákban, amikor minden vészjósló, bízzál Istenben! Ő véghezviszi akaratát, és mindent jól cselekszik – népe javára. Napról napra megújul erejük azoknak, akik szeretik és szolgálják Őt. – A nagy Orvos lábnyomán, 481–482. o.