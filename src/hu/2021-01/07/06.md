---
title:  Betegségben És Gazdagságban
date:  11/02/2021
---

Ézsaiás 38–39

Ézsaiás 38–39. fejezetének (és 2Királyok 20. fejezetének) eseményei röviddel az előtt játszódtak, hogy Isten megszabadította Ezékiást Szennahéribtől, bár a 37. fejezetben (lásd még 2Királyok 19. fejezetében) leírt szabadítás még nem következett be. Ézs 38:5-6 és 2Kir 20:6 versei azt mutatják, hogy ekkor még fenyegették őket az asszírok. „Sátán eltökélte, hogy egyszerre vet véget Ezékiás életének és Jeruzsálemnek. Úgy érvelt magában, hogy ha Ezékiást eltávolítja a képből, a megújulást célzó tevékenysége is megszűnik, és utána sokkal könnyebben bekövetkezne a város bukása” (The SDA Bible Commentary. 4. köt. 240. o.).

`A fenti idézet szerint tehát mennyire fontos a jó vezetés Isten népe között?`

`Milyen jelet adott Isten Ezékiásnak, hogy megerősítse a hitét (2Kir 20:8-11; Ézs 38:6-8)?`

Akház indította el az események azon sorát, ami az Asszíriával kapcsolatos bajt is előidézte, amikor elutasította az Isten által felkínált jelet (Ézsaiás 7. fejezet). Ezékiás viszont kifejezetten kérte a jelet (2Kir 20:8). Így Isten erőt adott neki, hogy megbirkózzon a válsággal, amit az apja okozott Júdának. Akház napóráján az árnyékot valóban csak csoda fordíthatta vissza. A babiloniak igen pontosan tanulmányozták és feljegyezték az égitestek mozgását. Így bizonyára felfigyeltek a nap szokatlan járására, és eltűnődtek annak jelentésén. Nem véletlen, hogy Meródak-Baladán király ebben az időben követeket küldött Jeruzsálembe. A babiloniak megtudták, hogy kapcsolat van Ezékiás gyógyulása és a csodajel között. Most már érthető, hogy Isten miért éppen ezt a jelet választotta. Módosította a nap pályáját, hogy a babiloni követek odamenjenek, hasonlóan ahhoz, ahogyan később Betlehem csillagával indította a napkeleti bölcseket. Egyedi lehetőséget kínált ez nekik arra, hogy megismerjék az igaz Istent. Meródak-Baladán az egész pályafutását arra szánta, hogy tartós függetlenséget nyerjen Asszíriá­tól. Erős szövetségesekre volt szüksége, ami magyarázza, miért is vette fel a kapcsolatot Ezékiással. Ha Ezékiás kérésére a nap is megmozdult, akkor mi mindent tudna tenni Asszíriával?

`Hogyan hagyta veszni Ezékiás azt a különleges lehetőséget, hogy Istent dicsőítse és hozzá vezesse a babiloniakat? Mi lett ennek a következménye (Ézsaiás próféta könyve 39. fejezete)? A királynak az Úrról kellett volna bizonyságot tennie, mégis a saját „dicsőségét” mutogatta. Mi a tanulság ebből a számunkra?`

---

#### Ellen G. White idézetek

A messzi ország uralkodójától érkező követek látogatása alkalmat adott Ezékiásnak az élő Isten dicsőítésére. Milyen könnyen beszélhetett volna az Úrról, minden teremtett dolog fenntartójáról, akinek a kegyelméből életben maradt, mikor már semmi reménye nem volt. Micsoda nagy jelentőségű változás történhetett volna, ha ezekkel az emberekkel, akik Káldea síkságairól jöttek el az igazság keresésére, Ezékiás elismerteti, hogy az élő Isten a legfőbb Úr!

A király szívét azonban hatalmába kerítette a büszkeség és a hiúság. A maga dicsőítésére a kapzsi szemek elé tárta azokat a kincseket, amelyekkel Isten gazdagította népét. Ezékiás „megmutatta nekik kincstárát, az ezüstöt és az aranyat, a balzsamokat és a finom olajokat, egész fegyvertárát és mindazt, ami kincstárában található volt. Semmi sem volt palotájában és egész birodalmában, amit meg ne mutatott volna nekik.” (Ésa 39:2) Nem Isten megdicsőítésére, hanem önmaga felmagasztalására tette ezt a pogány fejedelmek előtt. Nem törődött azzal, hogy ezek az emberek egy hatalmas nép képviselői, mely nem féli és nem szereti Istent, és oktalanság nemzete földi gazdagságának titkába beavatni őket. – Próféták és királyok, 344. o.

Ezékiás kudarcának története fontos leckére tanít meg bennünket. Sokkal gyakrabban kellene beszélnünk tapasztalatunk értékes fejezeteiről, Isten irgalmáról és jóságáról, a Megváltó semmihez sem fogható szeretetének mélységeiről. Ha az értelem és a szív betöltekezik Isten szeretetével, akkor nem esik majd nehezünkre megosztani másokkal is mindazt, ami lelki életünkhöz tartozik. A magasztos gondolatok, a nemes vágyak, az igazság pontosabb megértése, az önzetlen tervek, a kegyesség és szentség utáni vágyakozások találnak majd helyet szavainkban, amelyek majd kifejezik a szívünkben rejlő kincset. […]

Ismerőseitek és barátaitok mit látnak a házatokban? Lehet, hogy Krisztus kegyelmének kincsei helyett mulandó dolgokat mutattok meg nekik? Vagy Krisztus jelleméről és munkásságáról beszéltek?... Bárcsak azok, akikért az Úr csodálatos dolgokat tett, magasztalnák Őt, és hirdetnék a csodadolgait. Sajnos azonban – Ezékiáshoz hasonlóan – gyakran épp azok feledkeznek meg Istenről, az áldások Adományozójáról, akikért olyan sokat tett. – Conflict and Courage, 241. o.