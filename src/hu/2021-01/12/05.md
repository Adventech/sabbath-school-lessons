---
title:  „Az Úr Jókedvének” Esztendeje
date:  17/03/2021
---

Ézs 61:2

`Ki beszél Ézs 61:1 versében?`

Isten Lelke a felkent személyen van, ami azt jelenti, hogy ő egy messiás vagy a Messiás. Feladatáról így szól: „a szegényeknek örömöt mondjak; elküldött, hogy bekössem a megtört szívűeket, hogy hirdessek a foglyoknak szabadulást, és a megkötözötteknek megoldást” (Ézs 61:1). Hogy hangzik ez? Vessük össze ezt a részt Ézs 42:1-7 szakaszával, amely igencsak hasonló módon jellemzi Isten Szolgáját! Ézs 61:2 verse „az Úr jókedvének” esztendejéről beszél. A Dávid házából származó Királyként és Szabadítóként felkent Messiás az isteni öröm évét hirdeti, amikor szabadon engedi az embereket. Vessük ezt össze 3Móz 25:10 versével, ahol Isten megparancsolja az izraelitáknak, hogy hirdessenek szabadságot az ötvenedik évben, ami szent: „Legyen az nektek örömünnep: hadd jusson hozzá újra mindenki a birtokához, és hadd térjen vissza mindenki a nemzetségéhez” (RÚF). Ez azt jelenti, hogy visszanyerik a földjüket és a szabadságukat, akik rákényszerültek, hogy eladják a családjuk földjét, vagy akiknek szolgasorba kellett lépni, ha túl akarták élni a nehéz időket (3Móz 25:25-55). Az engesztelés napjának kürtszavával kezdődött az örömünnep éve (3Móz 25:9). Ézsaiás próféta könyve 58. fejezetével kapcsolatban már említettük ezt az igeszakaszt. Ézs 61:2 versében „az Úr jókedvének” esztendeje az örömünnep éve, de ez nem csupán Mózes harmadik könyve 25. fejezetének megtartását jelenti. Ezt az évet a Messiás, a Király jelenti be, amikor megmutatja magát a felszabadítás és a helyreállítás szolgálatával. Van itt némi hasonlóság egyes ókori mezopotámiai uralkodókkal, akik úgy mutattak példát a jótékonyságra, hogy uralkodásuk első éveiben elengedték a tartozásokat. A Messiás szolgálata messze túlmutat Mózes harmadik könyve 25. fejezetén. Nemcsak szabadulást hirdet a foglyoknak, hanem be is kötözi a megtört szívűeket, megvigasztalja a gyászolókat és helyreállítja őket (Ézs 61:1-11). Az „Úr jókedvének” esztendeje mellet „Istenünk bosszúállásának napját” is bejelenti (Ézs 61:2, RÚF).

`Mikor teljesedett be Ézsaiás próféciája (Lk 4:16-21)? Hogyan tett eleget ennek Jézus a szolgálata során? Tegyük fel önmagunknak a következő fontos kérdést is! Bűnös emberként Jézust kell képviselnünk a világban. Mi mindent tesz a Messiás Ézs 61:1-3 része szerint, amit nekünk is cselekednünk kell? Hogyan valósíthatjuk meg mindezt a gyakorlatban?`

---

#### Ellen G. White idézetek

Pátriárkák és próféták jövendöltek egy különleges tanító érkezéséről, akinek a szavait legyőzhetetlen tekintély kíséri. Ő fogja hirdetni a szegényeknek az evangéliumot és az Úrnak kedves esztendejét. A földön törvényt tanít, és szigetek várnak a tanítására; a pogányok az Ő világosságában járnak, és a föld királyai dicsőségének ragyogásában. Ő volt a „szövetség követe”, és a „feddhetetlenség Napja”. […]

„Mikor pedig eljött az időnek teljessége, kibocsátotta Isten az ő Fiát.” […] A mennyei Tanító eljött. Ki is volt Ő? Ő volt Istennek a Fia. Istenként jött el, ugyanakkor az emberi nemzetség nagyobb testvéreként is. – Reflecting Christ, 16. o.

Isten nem kényszeríti az embert, hogy hagyjon fel a hitetlenséggel. Előttük áll a világosság és a sötétség, az igazság és a tévelygés. Maguknak kell dönteniük, mit fogadnak el. Az emberi értelemnek megadatott a képesség, hogy különbséget tegyen jó és rossz között. Isten terve szerint az embernek nem indulatai alapján kell döntenie, hanem a bizonyítékok súlya szerint: vessen össze gondosan írást írással. Ha a zsidók félreteszik előítéletüket, és az írott jövendölést összehasonlítják a Jézus életét jellemző tényekkel, felismerték volna a próféciák és beteljesedésük közti összhangot a szerény galileai életében és szolgálatában.

Ma is sokan ugyanolyan csalás áldozatai, mint egykor a zsidók. […] Aki imádkozó szívvel tanulmányozza a Bibliát, vágyik az igazság ismeretére, és engedelmeskedni kíván annak, az megkapja az isteni világosságot. Meg fogja érteni az Írásokat: „Ha valaki cselekedni akarja az ő akaratát, megismerheti e tudományról” (Jn 7:17). – Jézus élete, 458–459. o.

Isten füle nyitva van, meghallja a szolgálatában levők kiáltását. Ő ígérte: „Szemeimmel tanácsollak téged” (Zsolt 32:8). Járj alázatosan Istennel, és könyörögj, hogy tegye világossá kötelességedet. Mikor képviselőihez szól, s fölkéri őket, legyenek munkatársai, azt a munkát végzik majd, amelyet Jézus a maga feladatául jelentett ki, mikor a názáreti zsinagógában felolvasott. […]

Mikor a bűnösnek a bűnbocsátó Üdvözítőt hirdetjük, s kinyújtjuk a keresztény szeretet és együttérzés karját, hogy megragadjuk az elesettet, s ha ugyanakkor hit által megfogjuk Krisztus kezét – az egység láncát hozzuk létre a bűnös és az Üdvözítő között.

A vég közel. Járjunk körültekintően, alázatosan, szelíden Krisztus Jézussal. […] Ő mondja: „Nélkülem mit sem cselekedhettek” (Jn 15:5). Tekintsünk szüntelenül Jézusra, hogy ránk véshesse szépséges képmását. Szemléljük Isten Bárányát, aki elveszi a világ bűnét. Akkor Krisztust nyilatkoztatjuk ki embertársainknak. – Bizonyságtételek, 9. köt., 202–203. o.