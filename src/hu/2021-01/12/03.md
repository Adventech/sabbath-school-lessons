---
title:  Ki Nyer Bűnbocsánatot?
date:  15/03/2021
---

Ézs 59:15-21

Ézsaiás próféta könyve 59. fejezete megdöbbentő képet fest a bűn problémájáról. Szerencsénkre a Biblia emellett a megváltás reménységét is feltárja. Kezdésnek az az első kérdés, hogy hányan követtek már el bűnt közülünk? A Biblia egyhangú állítása: mindannyian. Így az üdvösségnek nem a bűntelenségen, hanem a megbocsátáson kell alapulnia (Jer 31:34)! Pál egyetért ezzel. Mindannyian követtünk el bűnt (Róm 3:9-20, 23), így ezen az alapon nem különböztethetünk meg senkit sem (Róm 3:22). Csak akkor nyilváníthatja igaznak az ítélet a megigazultakat, ha hittel elfogadják Isten igazságának ajándékát, Krisztus áldozata által.

`Olvassuk el Róm 3:21-24 szakaszát! Mit mondanak ezek a versek az üdvösségről? Milyen reményt kínálnak az ítéletre nézve?`

A legtöbben azt gondolják, hogy az ítéletben ez a kérdés: ki követett el bűnt? Csakhogy nem ezt a kérdést kell feltennünk, hiszen mindenki vétkezett. Ezért inkább a következőt kérdezzük: ki nyer bűnbocsánatot? Isten igaz módon jár el, amikor „igazzá teszi azt is, aki Jézusban hisz” (Róm 3:26, RÚF). Az ítélet során az a döntő kérdés, hogy ki kapott és kap továbbra is bűnbocsánatot a Jézusba vetett hit által? Valóban a tetteink alapján lesz az ítélet, de nem abban az értelemben, hogy a saját cselekedeteink mentenének meg minket. Ha így lenne, akkor hiábavaló volna a hit (Róm 4:14). A tetteink inkább azt mutatják meg, hogy valóban üdvösségre jutottunk-e (Jak 2:18).

`Miért nem vagyunk képesek megváltani önmagunkat a tetteinkkel sem most, sem az ítélet során (lásd Róm 3:20, 23)?`

Túl késő van már ahhoz, hogy a jó cselekedetek, avagy a törvény betartása megválthatna bárkit is. A bűnös világban nem az a törvény szerepe, hogy üdvözítsen, hanem a bűnre kell rámutatnia. „…a szeretet által munkálkodó hit” (Gal 5:6) mutatja meg, hogy az embernek van-e élő hite Jézusban (lásd még Jak 2:26). Ezzel a szeretettel pedig Isten Lelke tölti el a szívünket (Róm 5:5). A cselekedetek az üdvözítő hit külső, emberi megnyilvánulásai. Ennek értelmében a valódi keresztényi élet során azzal fejezzük ki a hitünket, ha naponként az Úrnak szenteljünk magunkat, és ez a törvény iránti engedelmességben mutatkozik meg. Isten az ítéletben a hit bizonyítékaként használja fel a tetteket, mert más nem képes úgy olvasni a hit gondolataiban, mint Ő. A megtértek esetében viszont az ítéletnél csak a megtérés utáni cselekedetek jönnek számításba, amikor Krisztus és a Szentlélek jelenléte tölti be az életüket. A Bárány vére addigra már elmosta a megtérés előtti életük bűneit (lásd Róma 6. fejezet).

---

#### Ellen G. White idézetek

Különösen értékes tudni azt, hogy Krisztus feddhetetlenségét megkaphatjuk ajándékként Istentől, de nem valamely érdemünk alapján. Isten és az ember ellensége nem akarja, hogy ez az igazság ilyen tisztán legyen hirdetve, mivel tudja, hogy ha az emberek elfogadnák, akkor a hatalma véget érne. […]

A veszendő bűnös elmondhatja: „Elveszett bűnös vagyok, de Krisztus eljött, hogy megkeresse és üdvözítse az elveszetteket. Krisztus maga mondja: »Nem azért jöttem, hogy igazakat, hanem hogy bűnösöket hívjak megtérésre« (Mk 2:17). Bár bűnös vagyok, de Ő meghalt a golgotai kereszten, hogy üdvöt szerezzen számomra. Egy percig sem kell megváltás nélkül élnem. Ő meghalt és feltámadt a megigazíttatásom végett, és most üdvösséget fog adni nekem. Elfogadom az általa felkínált megbocsátást.” – The Faith I Live By, 111–112. o.

„Mert mindnyájan vétkeztek és szűkölködnek az Isten dicsősége nélkül” (Róm 3:23), de Krisztus életét adta, hogy a bűnöst megmentse a halálos ítélettől. Meghalt értünk, hogy mi élhessünk. […] Halála által minden ember számára elérhetővé tette az üdvösséget. […]

Ma angyalok küldetnek azokért szolgálni, akik örökölni fogják az üdvösséget, és segítsenek nekik megszabadulni Sátán hatalmától. […] A választás lehetősége minden ember rendelkezésére áll. Neki kell eldönteni, hogy a lázadás fekete zászlója alatt marad, vagy Immánuel fejedelem vérrel áztatott zászlója alá sorakozik. A menny mélységes érdeklődéssel figyeli a jó és a rossz között dúló küzdelmet. Csak az engedelmesek léphetnek be Isten városának kapuján. Akik azonban továbbra is a bűnben maradnak, azok fölött az idők végén elhangzik a halálos ítélet. A föld megtisztul az emberi gonoszságtól és az Isten elleni lázadástól. – In Heavenly Places, 361. o.

A kegyelem érdem nélküli kedvezés; a hívő saját érdeme nélkül igazul meg, anélkül, hogy bármit is felajánlhatna Istennek. Megigazult az Atya előtt helyettesünkként és kezesünkként álló Krisztus Jézus megváltása által. Noha Krisztus érdeme által igazul meg, nem áll szabadságában gonoszt cselekedni. A hit szeretet által működik, és megtisztítja a lelket. A hit rügyezik, virágzik, és csodás gyümölcstermést eredményez. A hit olyan jócselekedetekkel párosul, mint például a betegek meglátogatása, a szegények gondozása, az árvák és özvegyek gyámolítása, a ruhátlan felöltöztetése és az éhező megelégítése. Krisztus mindenütt jót tett, és amikor az emberek egyesülnek vele, akkor szeretik Isten gyermekeit, mivel szelídség és igazság vezeti lépteiket. Arcuk kifejezése feltárja tapasztalatukat, és az emberek meglátják rajtuk, hogy Jézussal voltak és tőle tanultak. Krisztus és a hívő egy lesz. Jézus jellemének szépsége megjelenik azokon, akik szoros kapcsolatban vannak a hatalom és szeretet forrásával. Krisztus a megigazító igazságosság és a megszentelő kegyelem hatalmas letéteményese. – Szemelvények Ellen G. White írásaiból, 1. köt., 398. o.