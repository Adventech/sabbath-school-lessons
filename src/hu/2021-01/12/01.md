---
title:  Népek reménysége
date:  13/03/2021
---

### E heti tanulmányunk
Ézsaiás 59; 60:1-2; 61 „Világosságodhoz népek jönnek, és királyok a&nbsp;rád ragyogó fényhez” (Ézs 60:3, RÚF).

> <p></p>
> „Krisztus iskolájában kell tanuljunk! Egyedül csak az Ő igazságossága tehet alkalmassá a kegyelem szövetségének áldásaira. Már régen vágyunk rá, hogy részesüljük ezekből az áldásokból, és igyekeztünk is elnyerni azokat. Ám nem sikerült, mert dédelgetjük a gondolatot, hogy valamivel méltóvá tehetjük magunkat azokra. Nem fordítottuk el a tekintetünket önmagunkról, abban a hitben, hogy Jézus az élő Üdvözítő. Nem szabad azt gondolnunk, hogy a saját érdemeink váltanak meg minket! Krisztus irgalma az üdvösségünk egyetlen reménysége. Az Úr megígérte a prófétáján keresztül: »Hagyja el útját a bűnös, és gondolatait az álnok ember! Térjen az Úrhoz, mert irgalmaz neki, Istenünkhöz, mert kész megbocsátani« (Ézs 55:7, RÚF). A hit kérdésében a puszta ígéretben kell hinnünk, ne az érzéseinkre hallgassunk! Ha teljes mértékben megbízunk Istenben, ha kizárólag Jézus érdemeire hagyatkozunk, a Megváltóra, aki megbocsátja a bűneinket, akkor minden segítséget megkapunk, amire csak vágyunk” (Ellen G. White: Faith and Works. 36. o.)!

Ezen a héten Ézsaiás próféta írásából még többet megtudhatunk erről a nagyszerű igazságról.

---

#### Ellen G. White idézetek

Isten népéhez szólok, azokhoz, akik megtartották bizodalmukat, akik nem hagyják el az igazságot, amely egykor a szenteknek adatott, akik megállnak a romlottság e napjainak erkölcsi sötétségében. Az Úr szava így hangzik felétek: „És vigadok Jeruzsálem fölött, és örvendek népem fölött.” Vajon látjuk-e a szövegben Isten atyai szeretetét irántuk, akik igazságban, szentségben ragaszkodnak a hitükhöz? A legszorosabb a viszony Isten és népe között. Nem csupán megmentő kegyelmét, megbocsátó szeretetét élvezzük, ennél többet. Az Úr örvend népe fölött. Gyönyörködik bennük. Népének Ő a kezese. Akik igaz szívvel szolgálják Őt, azokat megszépíti és felruházza a szentség lelkével. Életszentségbe öltözteti. Isten szereti őket, akik akaratát teljesítik, akik képmását tükrözik. Az igazak, a hívek átalakulnak Fiának képmására. Szájukban nem találtatik álnokság, mert szeplőtlenül állnak Isten trónja előtt. – Bizonyságtételek lelkészeknek, 414. o.

„Hagyja el a gonosz az ő útát és a bűnös férfiú gondolatait, és térjen az Úrhoz, és könyörül rajta, és a mi Istenünkhöz, mert bővelkedik a megbocsátásban.” (Ésa 55:7) […]

Micsoda ígéret! Isten kész elfogadni a megtérő bűnöst. Vajon te, kedves olvasó, a magad választotta úton jársz-e? Nem távolodtál-e messzire Istentől? A törvényszegés gyümölcsét akarod-e élvezni, amely – amikor belekóstolsz – füstté és hamuvá lesz? És most, hogy már nincs semmid, a terveid meghiúsultak, a reményeid elsorvadtak, magadba roskadtan és vigasztalanul ülsz? […]

Ne hallgass az ellenség szavára, aki azt sugallja, hogy maradj távol Krisztustól, amíg nem javulsz meg, amíg nem vagy elég jó ahhoz, hogy hozzá mehess! Ha addig vársz, akkor soha nem indulsz el. Amikor Sátán szennyes ruhádra mutat, ismételd el a Megváltó ígéretét: „Aki hozzám jő, semmiképpen ki nem vetem.” (Jn 6:37) Mondd az ellenségnek, hogy Jézus Krisztus vére megtisztít minden bűntől! – Krisztus példázatai, 204–205. o.

Nem tudjuk, mi vár ránk, de tudjuk, hogy abban az előjogban van részünk, hogy lelkünket Istennek adathatjuk, mivel Ő a mi hű Teremtőnk. Adjunk hálát az Úrnak, hogy van menedékünk a próba idején. Emlékezzünk arra, hogy Krisztus a mindig jelen levő segítség a szükségben. Isten Igéje gazdag, teljes és ingyenes ígéreteket tartalmaz. Isten velünk van, Ő gondoskodik rólunk. […]

Nagy előjogunk, hogy kitárhatjuk szívünket, és az Üdvözítő beleköltözhet. Dicsőítsük Őt jelenlétének ragyogásáért. Ábrázatunkról az legyen leolvasható, hogy szeretetének világosságát hordozzuk, és szavaink is ezt fejezzék ki. Akkor az Ő öröme lesz a mienk, és örömünk teljes lesz. – The Upward Look, 142. o.