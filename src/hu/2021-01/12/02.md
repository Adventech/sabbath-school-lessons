---
title:  A Bűn Hatásai
date:  14/03/2021
---

Ézsaiás 59

Ézs 58:3 versében a következőt kérdezi Istentől a nép: „Mért böjtölünk és Te nem nézed, gyötörjük lelkünket és Te nem tudod?”

Ezzel szemben Ézs 59:1 versében a próféta mások kérdésére felel: „Íme, nem oly rövid az Úr keze, hogy meg ne szabadíthatna, és nem oly süket az ő füle, hogy meg nem hallgathatna”. Isten képes megmenteni minket, és meg is hallgat, de ha nem tenné, annak valami oka van.

`Olvassuk el Ézs 59:2 versét! Milyen választ kapunk itt Ézs 59:1 kérdésére?`

Isten úgy döntött, hogy „nem hallgatja meg” népét, nem mintha nem akarná, hanem mert „a ti vétkeitek választanak el titeket Istenetektől” (Ézs 59:2). A Bibliában ez az egyik legegyértelműbb kijelentés arról, hogyan hat a bűn Isten és az emberek kapcsolatára. Ézsaiás az 59. fejezet hátralevő részében ezt a gondolatot fejti ki. Ezt láthatjuk az emberi történelem egészében: a bűn tönkreteheti az Úrral való kapcsolatunkat, az örök vesztünket okozva. Nem azért, mintha eltávolítaná tőlünk Istent, hanem azért, mert minket fordít el tőle.

`Olvassuk el 1Móz 3:8 versét! Hogyan szemlélteti ez a példa a fenti bekezdésben foglalt elvet?`

A bűn elsősorban Isten elutasítását és a tőle való elfordulást jelenti. Tulajdonképpen öngerjesztő hatással bír, mert nemcsak elfordulunk Istentől, ha vétkezünk, hanem annak a lépésnek a következtében a bűnös még inkább távolodik az Úrtól. A bűn választ el bennünket Istentől, nem mintha Ő nem menne a bűnös után (a Biblia tulajdonképpen másról sem szól, csak arról, hogy Isten a bűnösök után megy), hanem a bűn miatt mi utasítjuk el a közeledését. Ezért olyan fontos, hogy ne tűrjünk meg bűnt az életünkben!

`Mennyire valóságos a szakadék, ami a bűn miatt tátong Isten és ember között? Hogyan tapasztaltuk már ezt? Mi lehet az egyetlen megoldás erre a problémára?`

---

#### Ellen G. White idézetek

Sokan panaszkodnak, mert számukra úgy tűnik, hogy az Úr Jézus túl messze van. De ki űzte el Őt? Vajon nem a magatartásotok szakított el Jézustól? Nem Ő hagyott el, hanem ti távolodtatok el tőle, mert inkább embereket szerettek. […] Amikor elszakadtok az Úrtól, amikor elvarázsol benneteket az álnok kísértő, és mulandó dolgokhoz kötődik a szívetek, akkor fennáll a veszélye, hogy elveszítitek Isten békéjét, biztonságát és bizalmát. […] Ilyenkor Sátán azt sugallja, hogy az Úr Jézus elhagyott, de vajon nem éppen ti hagytátok el Őt? Ne engedjük meg ajkunknak, hogy megszűnjön Jézus nevét dicsőíteni, és az Ő szeretete kihaljon a szívünkből. – Our High Calling, 30. o.

Nem azért fordul el a törvényszegőtől, mert nem akar megbocsátani. A bűnös nem akarja igénybe venni azt, amiről Isten kegyelemből, gazdagon gondoskodott, és ezért nem tudja a bűntől megszabadítani. „Nem az Úr keze rövid ahhoz, hogy megsegítsen, nem az ő füle süket ahhoz, hogy meghallgasson, hanem a ti bűneitek választottak el titeket Istenetektől, a ti vétkeitek miatt rejtette el orcáját előletek, és nem hallgatott meg.” (Ésa 59:1–2) […]

Ésaiás felhívta a nép figyelmét arra, hogy meggyengült helyzetük a föld népei között. Rámutatott, ez azért van, mert gonoszságokat követnek el a magaslatokon. […] „Bizony, elbukik Jeruzsálem, és elesik Júda, mert nyelvükkel és tetteikkel az Úr ellen fordulnak.” (Ésa 3:8) – Próféták és királyok, 323. o.

Ádámnak és Évának valóban megnyilatkoztak a szemei, de mit láttak? Saját szégyenüket és vesztüket. Szemeik megnyilatkoztak, és meg kellett érteniük, hogy már nem védelmezi őket a mennyei fényruha. Amikor a kertben meghallották az Úr hangját, elrejtőztek, mert érezték, hogy egy számukra ismeretlen dolog fog bekövetkezni – Isten ítéletet mond fölöttük. […]

A bűnbeesés után Krisztus lett Ádám tanítómestere. Közbenjárt Istennél az emberiségért, hogy megmentse az azonnali haláltól. Felvállalta a közbenjárói szolgálatot. Ádám és Éva próbaidőt kapott, amikor visszatérhet az Isten iránti engedelmességhez, és e tervbe bele lettek foglalva az utódaik is.

Az Isten Fia által hozott engesztelés nélkül az ember többé nem részesülhetett volna Isten áldásaiban és a megváltásban. A Mindenható féltékenyen ragaszkodik a törvényhez, és ezen törvény áthágása fájdalmas szakadást okozott a menny és az ember között. A bűntelenség állapotában Ádám közvetlenül, szabadon és boldogan társaloghatott Teremtőjével. Miután vétkezett, Isten már csak az Úr Jézus Krisztus és az angyalok által beszélt hozzá. – Conflict and Courage, 20. o.