---
title:  A Fiú Jele
date:  13/01/2021
---

Ézs 7:14

`Ki az a nő, és ki a Gyermeke?`

Sehol nem mutat rá az Ószövetség ennek a fontos jelnek a beteljesedésére úgy, ahogyan azt másoknak adott jelekkel kapcsolatban tette, mint például Gedeon esetében (Bír 6:36-40). Az alábbiakban találunk néhány lehetséges teljesedést, kizárólag az Ószövetség alapján:

1)  Mivel a „fiatal nő” (RÚF) kifejezés eladó sorban lévő nőre utal, sokan arra következtetnek, hogy egy Jeruzsálemben élő, férjezett nőre vonatkozik, talán Ézsaiás feleségére. Ézs 8:3 verse Ézsaiás és a „prófétaasszony” (azaz, a felesége, akinek a prófétai üzenetei legalábbis a gyerekeire vonatkoztak; vö. Ézs 7:3; 8:18) fiának, és nem Immánuelnek a születését jegyzi fel. Ezt a fiút úgy hívják, hogy „Siess zsákmányra és gyorsan prédára” (Ézs 8:1-4), nem Immánuel. A két fiú jele abban viszont hasonlít, hogy Szíria és Izrael északi királysága elpusztul, mielőtt a gyerekek elérnék azt a korai életszakaszt, amikor már képesek dönteni jó és rossz között (Ézs 7:16; 8:4).

2)  Immánuel egyesek szerint Ezékiás, Akház fia, aki a következő király lett. Csakhogy sehol nem utalnak rá az Immánuel névvel.

3)  Mivel Immánuel kissé rejtélyes, és a nevét általában úgy fordítják, hogy „Velünk az Isten”, utalva az Úr jelenlétére, Ő lehet az a különleges Fiú, akiről Ézsaiás próféta könyve 9. és 11. fejezete jövendölt. Ebben az esetben az isteni jellemzése (Ézs 9:6) és „Isai” gyökereként (Ézs 11:10) való megnevezése túlhalad azon, amit Ezékiás királynak lehetne tulajdonítani, bármilyen jó uralkodó is volt.

4)  A fiatal, nem férjezett nő természetes szülése törvénytelen kapcsolatból származó, törvénytelen gyereket jelentene (lásd 5Móz 22:20-21). Mégis miért utalna Isten ilyen gyerekre a hitre buzdítva?

Ezzel szemben az Újszövetség Jézust azonosítja Immánuelként (Mt 1:21-23), aki még nem házas, de eljegyzett szűztől született, csoda folytán, tisztán. Jézus az isteni Fiú (Ézs 9:6; Mt 3:17), a „vesszőszál Isai törzsökéből, s gyökereiből” (Ézs 11:1, 10; Jel 22:16). Talán Krisztus előfutáraként szolgált egy korábbi „Immánuel”, akinek a felnövekedése bizonyította Akháznak, hogy a próféciák időben teljesednek, ezt nem tudjuk. Azt azonban tudjuk, amit tudnunk kell: „Mikor pedig eljött az időnek teljessége, kibocsátotta Isten az ő Fiát, aki asszonytól lett” (Gal 4:4), hogy Isten jelen lehessen közöttünk.

---

#### Ellen G. White idézetek

Az volt Sátán célja, hogy örökre elszakítsa az embert Istentől, de Krisztusban szorosabb egységre jutunk az Úrral, mintha sohasem buktunk volna el. Az Üdvözítő felvette emberi természetünket, és ezzel olyan kötelékkel fűzte magát az emberiséghez, amit többé nem lehet széttépni. Örökre magához kötözött minket. „Mert úgy szerette Isten e világot, hogy az Ő egyszülött Fiát adta.” (Jn 3:16) Nemcsak azért adta, hogy a bűneinket hordozza, és mint áldozat haljon meg értünk, hanem az Atya oda is ajándékozta Krisztust az elbukott emberiségnek. Hogy biztosítson változhatatlan békeszándékáról, egyszülött Fiát adta, hogy Jézus eggyé váljon az emberi családdal, és örökre megtartsa emberi természetét. Ez a záloga annak, hogy Isten megtartja a szavát. „Mert egy gyermek születik nékünk, fiú adatik nékünk, és az uralom az Ő vállán lesz.” (Ésa 9:6) […] A Megváltóban egyesül a földi és a mennyei család. A megdicsőült Krisztus a mi testvérünk. Az emberiség magába zárja a mennyet, a végtelen Szeretet pedig keblére öleli az emberiséget. – Jézus élete, 25. o.

Immánuel, Isten velünk – ez hitünk erős alapja. Élő reménység a hívő keresztény számára a halhatatlanság ígéretével! Isten velünk van Jézus Krisztusban, és a menny felé vezető utunk minden lépésénél kísér bennünket. A Szentlélek velünk van mint vigasztaló és vezető, hogy enyhítse bánatunkat, és megoltalmazzon a kísértések közepette. „Ó, Isten gazdagságának, bölcsességének és tudományának mélysége!” (Róm 11:33) […]

Mióta Jézus eljött, hogy velünk lakjon, tudjuk, hogy Isten ismeri a próbáinkat, és együttérez velünk minden szomorúságunkban. Ádám minden fia és lánya megértheti, hogy Teremtőnk a bűnösök barátja. – Az én életem ma, 290. o.

Minél többet gondolunk Krisztusra, mint a földön világra jött kisdedre, lénye annál csodálatosabbnak tetszik fel a szemünk előtt. Hogyan lehetséges, hogy a betlehemi jászol öntudatlan kisdede Isten Fia is egyben? – Szemelvények Ellen G. White írásaiból, 3. köt., 128. o.

Krisztus testet öltését szemlélve csak csodálni tudjuk az emberi elme számára áthatolhatatlan titkot. Minél többet elmélkedünk fölötte, annál felfoghatatlanabbnak tűnik. Milyen óriási ellentét van Jézus istensége és a betlehemi jászolban fekvő, tehetetlen kisded között! Hogy érthetnénk meg ezt a hatalmas távolságot? A világ Teremtője azonban, aki az istenség teljességében lakozott, tehetetlen kisdeddé változott. Egykor nagyobb volt az angyaloknál, egyenlő volt az Atyával méltóságban és dicsőségben, mégis emberi testet öltött! Az isteni és az emberi titokzatos módon ötvöződött, ember és Isten eggyé vált. Ebben az egységben rejlik a bűnösök reménysége. – The Signs of the Times, 1896. július 30.