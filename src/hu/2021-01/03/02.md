---
title:  Északról Jövő Veszedelem
date:  10/01/2021
---

Ézs 7:1-9

`Milyen rettenetes válsággal nézett szembe Akház király az uralkodása elején (2Kir 15:37-38; 16:5-6; Ézs 7:1-2)?`

Izrael északi királysága (Efraim) és Szíria (Arám) összefogott Júda ellen. Ez akkor történt, amikor az edomiták és a filiszteusok támadásai legyengítették a kis déli országot. Júda a múltban már megküzdött Izraellel, de az Izrael és Szíria közötti szövetség túlerőnek számított. Úgy tűnik, a két északi ország arra akarta kényszeríteni Júdát, hogy szövetkezzen velük az asszír III. Tiglat-Pileszer (2Kir 15:19 verse „Púl” néven említi) hatalmas erejével szemben, aki terjeszkedő birodalmával fenyegette őket. A nagyobb veszély láttán Izrael és Szíria félretette régi viszályát. Ha sikerülne legyőzniük Júdát és báburalkodót ültetniük a trónra (Ézs 7:5-6), akkor számíthatnának annak az országnak az erőforrásaira és embereire is.

`Milyen megoldást eszelt ki Akház, amikor a világa kezdett darabjaira hullani (2Kir 16:7-9; 2Krón 28:16)?`

Akház nem ismerte fel, hogy Isten az egyedüli barát, aki képes megmenteni őt és az országát, ehelyett az ellenségei ellenégével, III. Tiglat-Pileszerrel próbált barátkozni. Segélykérésére az asszír uralkodó boldogan fellépett Szíriával és Izraellel szemben. Tiglat-Pileszer ezért nemcsak busás fizetséget kapott Akháztól, hanem jó kifogást is talált Szíria elfoglalására, amit gyorsan meg is tett (2Kir 16:9). Megtört a szír-izraeli szövetség ereje. Rövid távon úgy tűnt, hogy Akháznak sikerült megmentenie Júdát.

Akház tette tulajdonképpen nem érhet meglepetésként. Ő volt Júda addig egyik legrosszabb uralkodója (lásd 2Kir 16:3-4; 2Krón 28:2-4).

`A róla olvasottak alapján érthető, hogy Akház miért így reagált a veszélyre. Milyen tanulságot vonhatunk itt le magunknak? Miért gondolnánk azt, hogy a próba idején tudunk majd bízni az Úrban, ha most nem engedelmeskedünk neki (Jer 12:5; Jak 2:22)?`

---

#### Ellen G. White idézetek

Ha Akház és a birodalom főemberei a magasságos Isten hűséges szolgái lettek volna, nem kellett volna az ellenük kötött, kierőszakolt szövetségtől félniük. Sorozatos vétkezésük azonban elvette az erejüket. A megbántott Isten büntető ítéletétől való leírhatatlan félelem fogta el a királyt, és „reszketni kezdett a szíve és népének a szíve, ahogyan az erdő fái reszketnek a szélben” (Ésa 7:2). E válságos helyzetben az Úr megparancsolta Ésaiásnak, hogy menjen el a remegő királyhoz, és mondja neki: „Légy óvatos, maradj nyugton! Ne félj, ne lágyuljon meg a szíved... Mivel azt a gonosz tervet szőtte ellened az arámi Recín az efraimi Remaljá fiával együtt, hogy vonuljunk föl Júda ellen, törjünk rá, kapcsoljuk magunkhoz... azért azt mondja az én Uram, az Úr: Nem sikerül, nem úgy lesz... ha nem hisztek, nem maradtok meg!” (Ésa 7:4–9) […]

De mivel úgy döntött, hogy emberi erőre támaszkodik, ezért pogányoktól kért segítséget. Kétségbeesésében ezt üzente Tiglát-Pilézernek, Asszíria királyának: „Szolgád és fiad vagyok! Vonulj fel, és szabadíts meg Arám királyának a markából meg Izrael királyának a markából, akik rám támadtak.” (2Kir 16:7) A kéréssel együtt gazdag ajándékot küldött a királyi kincstárból és a templom tárházából. – Próféták és királyok, 328–329. o.

Ha nyári hónapokban a távolban zöldellő erdő fáit szemléljük, melyek mind pompás, üde színbe öltöztek, lehetetlen különbséget tennünk az örökzöld fenyő és a lombos fák között. De ha beköszönt a tél, fagyos leheletével végigvonul a fák koronáin, és elrabolja ékességüket, akkor könnyen felismerhetjük az örökzöld fenyőt. Így lesz ez mindazokkal is, akik alázatosan járnak, nem a saját erejükben bíznak, hanem remegve ragadják meg Krisztus vezető kezét. De akik hiú önbizalomban ringatóznak, és saját tökéletességükre építenek, azonnal elvesztik az igazság álruháját, mihelyt rájuk tör a kísértések vihara. Ellenben akik őszintén szeretik és félik Istent, mindenkor hordani fogják Jézus Krisztus igazságának ruháját, örömben és bánatban egyaránt. – Megszentelt élet, 11. o.

A bátorság, a lelkierő, a hit és az Isten megmentő hatalmába vetett feltétlen bizalom nem egy pillanat műve. E mennyei eredetű tulajdonságok megszerzéséhez évek tapasztalata szükséges. Az Úr gyermekei már előzőleg a szent életre való törekvéssel és az igazsághoz való szilárd ragaszkodással pecsételték meg sorsukat. – Bizonyságtételek, 5. köt., 213. o.