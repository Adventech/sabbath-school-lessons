---
title:  Új Esély
date:  12/01/2021
---

Ézs 7:10-13

Akház nem felelt, amikor Ézsaiás hitre szólította. Így Isten kegyelmesen újabb lehetőséget adott a királynak. Azt mondta neki, hogy kérjen egy jelet „akár lentről a mélyből, akár fent a magasból” (Ézs 7:11, RÚF). Ez az egyik legnagyszerűbb hitre való buzdítás, amit ember kapott az Úrtól. Isten nem kötött ki kisbetűs feltételeket, mint ahogyan a lottónál és a fogadásnál tapasztalható. Még a királysága felét sem szabta meg felső határként, amit emberi uralkodók szoktak tenni nagylelkűségük határát elérve (lásd Eszt 5:6; 7:2; Mk 6:23). Készen állt a menny és a föld egész tárházát kiüríteni csak azért, hogy egy gonosz király hinni tudjon! Akház kérhetett volna jelként egy hegynyi aranyat vagy annyi katonát, mint a Földközi-tenger partján a homok.

`Mit felelt Akház, és miért (Ézs 7:12)?`

A király válasza első ránézésre kegyesnek és tiszteletteljesnek tűnhet. Nem akarta Istent próbára tenni úgy, mint az izraeliták tették évszázadokkal azelőtt, a pusztai vándorlás során (2Móz 17:2; 5Móz 6:16). Itt azonban az Úr pontosan azt kérte a királytól, hogy tegye Őt próbára (vö. Mal 3:10). Isten kedvében járt volna, ha elfogadja ezt a különösen nagylelkű ajánlatot. Ám Akház még azt sem akarta engedni Istennek, hogy segítsen neki hinni. Bedeszkázta a szíve ajtaját, kizárta a hitet.

`Olvassuk el Ézs 7:13 versét! Mit mondott itt Ézsaiás?`

Ézsaiás rámutatott: Akház pontosan azzal tette próbára, fárasztotta Istent, hogy nem kért tőle jelet, látszólag azért, hogy ne terhelje. Ám ennek a versnek a legelgondolkoztatóbb része, amikor a próféta azt mondja: az „én” Istenem, ellentétben Ézs 7:11 versével, ahol javasolta a királynak, hogy kérjen jelet az Úrtól, akire így utalt: „a te Istened”. Amikor Akház visszautasította Isten ajánlatát, valójában megtagadta, hogy az Úr az ő Istene volna – Ézsaiás Istene volt, de nem Akházé.

`Mi a mai tanulmány tanulsága Isten béketűréséről és arról, hogy mennyire kész megmenteni mindannyiunkat? Mit árul ez el az emberi szív vakságáról és keménységéről, amikor még nem adta át magát teljesen az Úrnak? Végül pedig vajon hitt volna Akház Istennek, ha kér jelet, és azt meg is kapja? Indokoljuk meg a válaszunkat!`

---

#### Ellen G. White idézetek

Engedjük, hogy Isten Szava vezessen bennünket. Kutassunk az „így szól az Úr” után! Már elég volt az emberi módszerekből – az az ember, aki csak világi tudományokban művelt, nem érti az Atya dolgait, azonban akik megtértek és megszentelődtek, látni fogják az Ige isteni erejét. Csak azok tudják megkülönböztetni a mennyei dolgokat, akik szíve és elméje megtisztult a Lélek megszentelése által.

Testvérek, az Úr nevében szólítalak fel benneteket, ébredjetek rá a kötelességetekre! Rendeljétek szíveteket a Szentlélek ereje alá, hogy befogadhassátok az Ige tanítását. Akkor majd képesek lesztek felfogni az isteni dolgok mélységeit.

Bárcsak az Úr munkálkodna az Ő népén Szentlelke által! Bárcsak fölébresztené őket, hogy – megismerve a veszélyt – felkészülhetnének azokra az eseményekre, amelyek a földre jönnek! – Az evangélium szolgái, 310. o.

„Mert az ember azt nézi, ami a szeme előtt van, de az Úr azt nézi, ami a szívben van” (1Sám 16:7) – az emberi szívet, amelyben az öröm és a fájdalom váltakozik, azt a tévelygő és szeszélyes szívet, amely olyan sok tisztátalanságnak és képmutatásnak volt a tanyája. Isten jól ismeri a szív indítékait, céljait és szándékait. Menjetek hozzá a ti szennyes, tisztátalan szívetekkel, tárjátok ki azt az Ő mindent látó szeme előtt, és kiáltsatok fel a zsoltáríróval együtt: „Vizsgálj meg engem, ó, Isten, és ismerd meg szívemet! Próbálj meg engem, és ismerd meg gondola­taimat! És lásd meg, ha van-e nálam a gonoszságnak valamilyen útja, és vezérelj engem az örökkévalóság útján!” (Zsolt 139:23–24) […]

Ne adjátok fel kétségbeesetten a küzdelmet, ha felismeritek bűnei­tek nagyságát és valódi állapototokat! Krisztus azért jött a világra, hogy a bűnösöket megmentse. Nem mi engeszteljük ki Istent, hanem – ó, milyen túláradó szeretet! – az Atya volt az, aki Jézusban „megbékéltette magával a világot” (2Kor 5:19). A legbensőségesebb szeretettel fáradozik, hogy eltévelyedett gyermekei szívét megnyerje. A földi szülők sem lehetnek olyan türelmesek, elnézők gyerekeik hibái és gyengéi iránt, mint amilyen gyengéden vonja Isten azokat, akiket meg akar menteni. Senki sem tudott volna szívélyesebben hatni a bűnösre. Emberi ajkakról még sohasem hangzottak el olyan könyörgések a bűnösökért, mint az övéről. – Jézushoz vezető út, 34–35. o.

Mi természettől fogva énközpontúak és önfejűek vagyunk, de amikor megtanuljuk azt a leckét, amire Krisztus akar megtanítani minket, akkor az Ő természetének részeseivé válunk: ettől kezdve az Ő életét éljük. Jézus csodálatos példája, páratlan gyöngédsége – hogy együttérez másokkal, sír a sírókkal, örül az örülőkkel – nagy hatással van azok jellemére, akik őszintén követik Őt. Kedves szavakkal és tettekkel próbálják könnyűvé tenni az utat a fáradt lábak előtt. […]

Körülöttünk szomorú szívű emberek vannak. Mindenütt – itt is, ott is – megtaláljuk őket. Keressük meg ezeket a szenvedőket, és mondjunk vigasztalásul az ő helyzetükhöz illő szavakat! Legyünk mindig jó eszközök, akikből üdítő vízként árad a részvét. – A nagy Orvos lábnyomán, 157–158. o.