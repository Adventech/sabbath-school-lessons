---
title:  Amikor a világunk darabjaira hullik
date:  09/01/2021
---

### E heti tanulmányunk
Ézsaiás 7:1-14 „…ha nem hisztek, bizony meg nem maradtok” (Ézs 7:9).

> <p></p>
> Connie és Roy egy szombati istentiszteletről hazatérve felhajtott a kocsibeállóra. A kertben egy kis tyúk repkedett rémülten, épp előttük. Valami baj történhetett. A baromfiaknak a ketrecben kellett volna lenniük, biztonságban, de kiszabadultak. Connie-ék gyorsan körülnéztek, és akkor szembesültek a kibontakozó tragédiával. Beethoven, a szomszéd kiskutyája kiszökött a kertjükből, és már a tavacskánál volt, Daisy-vel a szájában. Daisy egy gyönyörű tojó tyúk volt, pelyhes fehér faroktollakkal. Connie kiszabadította Daisy-t, de már túl későn. Kedvenc kisállata hamarosan a kezei között pusztult el, kitekert nyakkal. A nő leült a kertben, és a halott madarat szorongatva zokogott.

Ez azonban felizgatott egy másik állatot is. Egy nagy, fehér kacsa észrevette, amint Connie a kezében tartja Daisy-t, és bizonyára azt hitte, hogy ő ölte meg a tyúkot. Így amikor a következő néhány hét során a kacsa csak meglátta Connie-t, vadul nekitámadt és kemény csőrével erősen megcsipkedte. Néha nem könnyű megállapítani, hogy valójában ki a barátunk és ki az ellenségünk.

Ezen a héten Júda egyik királyát figyeljük meg, aki szintén tévesen ítélte meg a helyzetet, és azt próbáljuk megérteni, hogy miért is hozott rossz döntéseket.

---

#### Ellen G. White idézetek

Amint népe visszatért gonosz utaihoz, Isten megengedte, hogy hatalmas ellenségük, a filiszteus sereg ismét elnyomja őket. Ez a kegyetlen és harcos nép éveken át állandóan zaklatta és olykor teljesen leigázta Izraelt. Ezzel a bálványimádó nemzettel egyesülve az élvezetekben és szokásaikban végül már úgy tűnt, hogy lélekben és érdekeikben is egyek. Ekkor azonban Izrael állítólagos barátai a legelkeseredettebb ellenségévé lettek, és minden eszközzel a pusztulásukat keresték.

Ahogy az izraeliták, úgy a keresztények is sokszor engednek a világ befolyásának, alkalmazkodnak elveikhez és szokásaikhoz abból a célból, hogy kiérdemeljék a hitetlenek barátságát, de végül kiderül, hogy az állítólagos barátok a legveszedelmesebb ellenségek. A Biblia világosan tanítja, hogy Isten népe és a világ között nem lehet egyetértés. „Ne csodálkozzatok, atyámfiai, ha gyűlöl titeket a világ!” (1Jn 3:13) Megváltónk ezt mondja: „Tudjátok meg, hogy engem előbb gyűlölt tinálatoknál.” (Jn 15:18) Sátán a hitetleneken keresztül munkálkodik az állítólagos barátság leple alatt, hogy az Úr népét bűnre csábítsa, és elválassza őket tőle. Ha eltávolította védelmüket, eszközeit ellenük fordítja, és pusztulásukat keresi. – Pátriárkák és próféták, 558–559. o.

Az apostol így int minket: „Szeressetek tettetés nélkül. Gyűlöljétek a rosszat, ragaszkodjatok a jóhoz. Ami a testvéri szeretetet illeti, legyetek gyöngédek, tiszteletadás dolgában legyetek előzékenyek.” (Róm 12:9–10) Pál arra tanít, hogy különböztessük meg az ártatlan, önzetlen szeretetet, a krisztusi lelkületet a világban bőven föllelhető, üresen kongó, hamis tettetéstől. Ez a hitvány hamisítvány sok embert félrevezet. Összemoshatja a különbséget a helyes és a helytelen közt, mert a bűnösnek ad igazat, ahelyett, hogy lelkiismeretesen rámutatna a tévedéseire. Az ilyen elnézés sohasem fakad valódi barátságból: olyan lelkület készteti, amely a megtéretlen szívben otthonos. Bár a keresztény mindig szeretetteljes, szánakozó és megbocsátó lesz, mégsem érthet egyet a bűnnel. Irtózni fog a gonosztól, és ragaszkodni a jóhoz, még ha fel is kell adnia az Istent nem félőkkel meglévő kapcsolatát vagy barátságát. Krisztus lelkülete a bűn gyűlöletéhez vezet, ugyanakkor szívesen hozunk bármilyen áldozatot a bűnös megmentéséért. – Bizonyságtételek, 5. köt., 171. o.

Ó, micsoda őszinte barátsággal viszonyult az Üdvözítő Péterhez! És milyen együttérzéssel figyelmeztette őt! Ám ez a figyelmeztetés fájt neki. Önteltségében Péter magabiztosan jelentette ki, hogy ő ilyet sosem fog megtenni. „Ő pedig mondta néki: Uram, teveled kész vagyok mind tömlöcre, mind halálra menni!” (Lk 22:33) Önbizalma végül a bukását okozta. Valósággal provokálta Sátánt, hogy kísértse őt, és a ravasz ellenség prédájává vált. Amikor Krisztusnak a legnagyobb szüksége lett volna rá, akkor a tanítvány az ellenséghez csatlakozott, és nyilvánosan megtagadta Urát. […]

Akik beismerik gyengeségüket, azok az énjüknél hatalmasabb erőben bíznak. Ha Istenre tekintenek, már nem vehet erőt rajtuk az ördög. Csak azokat lehet könnyen legyőzni, akik önmagukban bíznak. Ne feledjük, hogy ha nem figyelünk oda a menny figyelmeztetéseire, bukás lesz a sorsunk. Jézus nem óvja meg a sebektől azokat, akik önként az ellenség területére lépnek. Aki öntelt, és úgy jár el, mintha többet tudna Istennél, azt az Úr engedi, hogy saját ereje szerint járjon, aminek azonban szenvedés és romba dőlt élet lesz a következménye, de lehet, hogy bukás és halál. – This Day With God, 259. o.