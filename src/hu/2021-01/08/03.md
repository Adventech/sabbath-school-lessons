---
title:  Isten Jelenléte, Szavai És Az Útkészítés
date:  15/02/2021
---

Ézs 40:3-8

`Hogyan vigasztalja Isten a népét (Ézs 40:1-8)?`

Egy meg nem nevezett szónok hirdeti, hogy Isten jön és megmutatja dicsőségét (Ézs 40:3-5). Egy másik hang pedig kijelenti, hogy az ember mulandó, mint a falevél, „de Istenünk beszéde mindörökre megmarad” (Ézs 40:8). A száműzetés után Isten népe között ismét ott lesz majd Isten jelenléte és szava, amit a Sínai-hegynél kaptak, de amit később, a hitehagyáskor elutasítottak, majd emiatt büntetésben is részesültek. Ezek a szentélyben voltak (2Móz 25:8, 16) mint annak a szövetségnek az alapvető elemei, amelyet Izraellel kötött az Úr. Isten elhagyta a templomát, mert népe megszegte a parancsát (Ezékiel próféta könyve 9–11. fejezet), de vissza fog térni. A jelenléte és az örökké megbízható Ige vigaszt, szabadulást és reményt hoz.

`Hogyan kell felkészülni az Úr eljövetelére (Ézs 40:3-5)?`

A király nem rázkódhat az úton, ezért az érkezését útkészítésnek kell megelőznie. Mennyivel inkább igaz ez a királyok Királya esetében! Keletről jön majd, ahová elkísérte népét a száműzetésbe, hogy védelmezze őket (Ez 11:16). Az érkezése előtt nagyszabású tereprendezésre lesz szükség. Még dinamittal és buldózerrel is fárasztó feladat lenne a Jeruzsálemtől keletre fekvő dombvidéken szó szerint egyenes országutat építeni. Isten az egyetlen, aki képes elvégezni ezt a munkát, Ő teszi „az egyenetlen földet egyenessé” (Ézs 42:16). Neki viszont a közlekedéshez nincs szüksége valódi útra, mert kérubszekerén szárnyal (Ezékiel próféta könyve 1. és 9–11. fejezet). Az Újszövetség kifejezetten Keresztelő János igehirdetésére alkalmazza Ézsaiásnak az útkészítésről szóló próféciáját (Mt 3:3). Üzenete az volt, hogy „Térjetek meg, mert elközelített a mennyeknek országa” (Mt 3:2). A „bűnök bocsánatára” végezte „a megtérés keresztségét” (Mk 1:4, RÚF). Tehát az útkészítés a megtérés volt. Az emberek készen álltak elfordulni a bűntől, hogy elfogadják Isten megbocsátásának és jelenlétének nyugalmát. Jer 31:31-34 szakasza ugyanezt a lelki üzenetet hirdette, hogy Júda száműzött népének bőven legyen ideje megérteni az útkészítés lelki természetét. Az Úr ezekben az igeszakaszokban új kezdet lehetőségét ígéri azoknak, akik hajlandóak azt elfogadni: „új szövetséget” ajánl, aminek az értelmében népe szívébe helyezi a törvényét, és megfogadja, hogy az Istenük lesz. Megismerik Őt és a jellemét, mert megbocsátott nekik.

---

#### Ellen G. White idézetek

A régi időkben ha egy király országa ritkán lakott vidékein utazott, embereket küldtek a királyi fogat elé, hogy kiegyenesítsék a meredek részeket, feltöltsék a mélyedéseket, és az uralkodó akadálytalanul, biztonságban utazhasson. Ezt a szokást használta föl a próféta az evangélium munkájának illusztrálására: „Minden völgy fölemelkedjen, minden hegy és halom alászálljon.” (Ésa 40:4) Amikor Isten Lelke csodálatos, ösztönző erejével megérinti a szívet, megalázza az emberi büszkeséget. A világi örömök, rang és hatalom értéktelennek tűnik. „Lerontván okoskodásokat és minden magaslatot, amely Isten ismerete ellen emeltetett, és foglyul ejtvén minden gondolatot, hogy engedelmeskedjen Krisztusnak.” (2Kor 10:5) Akkor az alázatosságot és az önfeláldozó szeretetet, amit az emberek alig értékelnek, egyedüli értékké emelik. Ez az evangélium munkája, amely János üzenetének része volt. – Jézus élete, 135. o.

Mi a feladatunk? Ugyanaz, mint ami Keresztelő Jánosé volt. Ezt olvassuk róla: „Azokban a napokban eljött Keresztelő János, aki prédikál Júdea pusztájában. És ezt mondta: Térjetek meg, mert elközelített a mennyeknek országa. Mert ez az, akiről Ésaiás próféta szólott, ezt mondván: Kiáltó szó a pusztában: Készítsétek az Úrnak útját, és egyengessétek meg az Ő ösvényeit.” (Mt 3:1–3) […]

Az Úr ma így szól hozzánk: „Tartsatok bűnbánatot: készítsétek elő az utat munkám újjáéledése előtt.” […]

Akadályok gördülnek majd Isten műve haladásának útjába, de ti ne féljetek. Szövetségéhez hű Istenünk a nyájas pásztor gyöngédségével és gondoskodásával a királyok királyának hatalmát egyesíti. Útját semmi nem torlaszolhatja el. Hatalma korlátlan, és ez szavatolja, hogy biztosan beváltja népének tett ígéreteit… Jósága és szeretete végtelen; szövetségét meg nem változtatja. – Bizonyságtételek, 8. köt., 9–10. o.

A hitetlen Voltaire egyszer kevélyen így szólt: „Unom már hallgatni, hogy tizenkét ember alapította a kereszténységet. Be fogom bizonyítani, hogy egy ember is elég, hogy véget vessen neki.” Már egy század telt el a halála óta. Emberek milliói fogtak össze a Biblia elleni harcban, de annyira eredménytelenül, hogy ahol korábban száz volt, most tízezer, sőt, százezer példány van Isten könyvéből. Az egyik korai reformátornak a keresztény egyházról mondott szavai szerint „a Biblia olyan üllő, amely már sok kalapácsot elkoptatott”. Így szól az Úr: „Egy ellened készült fegyver sem lesz jó szerencsés, és minden nyelvet, mely ellened perbe száll, kárhoztatsz.” (Ésa 54:17)

„Istenünk beszéde mindörökre megmarad!” „Minden Ő végzése tökéletes. Megingathatatlanok örökké és mindvégig; hűségből és egyenességből származottak.” (Ésa 40:8; Zsolt 111:7–8) Ami emberi tekintélyen alapszik, meghiúsul; de ami Isten változhatatlan szavának sziklájára épül, örökké megáll. – A nagy küzdelem, 288. o.