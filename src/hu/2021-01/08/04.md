---
title:  Az Evangelizáció Kezdete
date:  16/02/2021
---

Ézs 40:9-11

`Milyen eseményekről ír Ézs 40:9-11 szakasza?`

Ézsaiás próféta könyvében később feltűnik egy férfi, aki jó hírt visz Jeruzsálemnek (Ézs 41:27; 52:7), Ézs 40:9 versében pedig, amint a héber szövegben látszik, a hírmondó nő, ő kiáltja a hegyről: „Ímhol Istenetek!”

Dávid a 68. zsoltárban azért dicsőíti Istent, mert „hazahozza az elhagyatottakat, kihozza a foglyokat boldog életre” (Zsolt 68:7, RÚF). Bár ezek a szavak az egyiptomi fogságból való kivonulásra utalnak, Ézsaiás itt ezt a gondolatot a második „kivonulásra” (a babiloni fogságból való visszatérésre) alkalmazza.

Az Újszövetség Ézs 40:3-5 szakaszát Keresztelő Jánosra vonatkoztatja, ő készítette elő az utat Krisztusnak, az örök Igének, akiben az Úr testben volt jelen népe között (Jn 1:14).

János előtt mások is beszéltek az Úr eljövetelének jó híréről. Az elsők között volt Simeon és Anna, akik templomi bemutatásakor találkoztak a kis Jézussal (Lk 2:25-38). Ézsaiás hírmondóihoz hasonlóan az egyik férfi, a másik nő volt. Simeon várta a Messiást, aki Izrael vigasztalója lesz (Lk 2:25-26).

Nem tűnik véletlennek Ézsaiás próféciája alapján, hogy Anna, a prófétanő volt a legelső, aki nyilvánosan bejelentette az Úr eljövetelét Jeruzsálem né­pének a templom hegyén: „Abban az órában is megjelent, hálát adott Istennek, és beszélt róla mindazoknak, akik várták Jeruzsálem megváltását” (Lk 2:38, RÚF). Ezzel született meg a ma ismert keresztény evangelizáció: az evangéliumnak, a jó hír üzenetének hirdetése, ami szerint Jézus Krisztus eljött, hogy megváltson bennünket. Krisztus a későbbiekben egy másik nőre, a magdalai Máriára bízta az első hírét győztes feltámadásának (Jn 20:17-18), ami lehetővé tette, hogy az evangélium küldetése elvégezze munkáját a Föld bolygón. A mi testünk olyan, mint a fű virága, viszont a testté lett isteni Ige örök (lásd Ézs 40:6-8)!

`Vizsgáljuk meg Ézs 40:11 versét! Milyen képvilágot tár elénk a próféta? Írjuk le magunknak, hogyan terelgetett bennünket az Úr! Miért hasznos felidézni, hogy milyen úton vezetett bennünket mindeddig?`

---

#### Ellen G. White idézetek

Isten félreismerése sötétségbe borítja a földet. Az ember elfelejti, hogy milyen az Úr jelleme. Félreérti és félremagyarázza. Olyan üzenetet kell hirdetnünk, melynek fénye megvilágosít, és ereje megment. Be kell mutatnunk Isten jellemét. A világ sötétségében szét kell sugároznunk dicsőségének fényét, jóságának, irgalmának világosságát.

Ezt a munkát így ecseteli Ésaiás próféta: „Emeld föl szódat magasan, örömmondó Jeruzsálem! Emeld föl, ne félj! Mondjad Júda városainak: Ímhol Istenetek! Ímé, az Úr Isten jő hatalommal, és karja uralkodik! Ímé, jutalma vele jő, és megfizetése őelőtte.” (Ésa 40:9–10) – Krisztus példázatai, 415. o.

A keresztények önzetlen munkálkodása a múltban legyen példa és ösztönzés számunkra. Isten gyülekezetének tagjai legyenek szorgalmasak jó cselekedetekben, és mentesüljenek minden világi hiúságtól. Járjanak Jézus lábnyomán, aki „széjjeljárt és jót cselekedett”. Szolgálják részvétteljes és irgalmas szívvel a segítségre szorulókat, és ismertessék meg a bűnösökkel az Üdvözítő nagy szeretetét. Az ilyen munka fáradságos, de gazdag jutalma van. Aki őszintén foglalkozik vele, tapasztalni fogja, hogy lelkeket nyerhet meg az Úr számára. Ugyanis az isteni parancs gyakorlati megvalósításának hatása: ellenállhatatlan.

Nemcsak a felszentelt prédikátor kötelessége e megbízás teljesítése, hanem minden egyes léleké is, aki elfogadta Krisztust mint Megváltóját. Tehát arra hívatott, hogy felebarátai érdekében munkálkodjon. „A Lélek és a menyasszony ezt mondják: Jövel. És aki hallja, ezt mondja: Jövel!” (Jel 22:17) Ez a felhívás az egész gyülekezetnek szól. Aki meghallotta az Úr üzenetét, hangoztassa hegyen-völgyön át, és mondja: Jöjj! – Az apostolok története, 109–110. o.

„A maga juhait nevükön szólítja, és kivezeti őket… És a juhok követik őt, mert ismerik az ő hangját.” (Jn 10:3–4) A keleti pásztor nem hajtja a juhait. Nem erőszakos, nem félemlít meg, hanem elöl jár, úgy hívja őket. Ismerik a hangját, engednek a hívásának. Így tesz a Megváltó-Pásztor is a juhaival. […]

Ahogy a pásztor a nyája előtt halad, és elsőként találkozik az út veszélyeivel, úgy tesz Jézus is a népével. „Mikor kiereszti az ő juhait, előttük megy.” (Jn 10:4) A mennybe vezető utat megszentelik az Üdvözítő lábnyomai. Lehet az ösvény meredek és rögös – Krisztus már végigment rajta. Lába taposta a kegyetlen töviseket, és tette az ösvényt könnyebbé számunkra. Minden terhet, amit el kell viselnünk, Ő maga is hordozott. – Jézus élete, 480. o.