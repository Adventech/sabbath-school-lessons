---
title:  A Kegyelmes Teremtő
date:  17/02/2021
---

Ézs 40:12-31

`Hogyan bontja ki tovább Ézsaiás próféta könyve 40. fejezete Isten irgalmának és hatalmának gondolatait?`

Az egész fejezetben összefonódik (lásd lejjebb), sőt egymásba olvad Isten kegyelme és hatalma, mert mindkettőre szükség van ahhoz, hogy Isten meg tudja menteni a népét. Üdvözíteni akarja őket, mert irgalmas. Képes is megmenteni, van rá hatalma.

Kegyelem (Ézs 40:1-5): vigasztalás, az Úr eljön, megszabadít.

Hatalom (Ézs 40:3-8): dicsőség, állandóság, szemben az emberi gyengeséggel.

Kegyelem (Ézs 40:9-11): a szabadulás jó híre, a nép Pásztora.

Hatalom (Ézs 40:12-26): a senkihez nem fogható Teremtő.

Kegyelem (Ézs 40:27-31): a Teremtő erőt ad a fáradtaknak.

Miután Ézsaiás bemutatta Isten hatalmát a dicsősége és állandósága fényé­ben (Ézs 40:3-8), tovább beszél az erejéről és mindenek feletti bölcsességéről, ami mellett a föld és az emberek eltörpülnek (Ézs 40:12-17). Költői kérdéseivel és a földre, illetve annak részeire vonatkozó élénk párhuzamai­val a próféta írói stílusa itt nagyon is emlékeztet arra, amit Isten mondott Jób kérdésére (Jób könyve 38–41. fejezetek).

`Mi a válasz Ézsaiás költői kérdésére: „És kihez hasonlítjátok az Istent” (Ézs 40:18)?`

Ézsaiás számára egyértelmű a válasz, ahogy Jóbnak is az volt: senkihez. Istent nem lehet senkihez hasonlítani! A próféta viszont a saját kérdése fonalát továbbfűzve rátér arra, amit sok ókori ember kifejezett a tettével: Istent a bálványokhoz hasonlították (Ézs 40:19-20). Ézsaiás erre a gondolatra felel. Eleve bolondságnak tűnik, hogy Istent egy szoborhoz hasonlítják. Hogy megértsék szavai lényegét, kiemeli az Úr egyedi voltát, és leszögezi azt a cáfolhatatlan érvet, hogy Ő a szent Teremtő (Ézs 40:21-26).

`Hogyan leplezi le a 27. vers a nép hozzáállását, akikhez Ézsaiás szólt? Hogyan eshetünk bele mi is ugyanennek a hozzáállásnak a csapdájába?`

Isten azért küldte ezt az üzenetet, hogy megvigasztalja a népét. Mint Jóbot, a jellemét illetően őket is összezavarta és elcsüggesztette a szenvedés.

---

#### Ellen G. White idézetek

A legértelmesebb emberek sem értik meg Jahve titkait, ahogy ezeket a természetben kinyilatkoztatta. Sok olyan kérdést vet fel az ihletett Ige, amit a legnagyobb tudós sem képes megválaszolni. Ezek a kérdések nem azért hangzottak el, hogy megválaszoljuk őket, hanem hogy felhívják a figyelmünket Isten mélységes titkaira, és megtanítsanak bennünket arra: a bölcsességünknek határa van, hogy mindennapi életünk körül sok, halandók felfogóképességét meghaladó dolog van.

A kétkedő emberek azért nem hisznek Istenben, mert nem tudják felfogni azt a végtelen hatalmat, amely által kinyilatkoztatja magát. Az Urat azonban éppúgy kell elfogadni abból, amit nem nyilatkoztatott ki önmagáról, mint abból, ami a korlátolt megértésünk számára is megnyílt. Mind az isteni kinyilatkoztatásban, mind a természetben az Úr adott olyan titkokat, amelyek a hitünket igénylik. Ennek így kell lennie. Örökké kutathatunk, örökké érdeklődhetünk, mindig tanulhatunk, mégis megmarad a végtelenség. – A nagy Orvos lábnyomán, 431. o.

Aki Krisztust választotta, olyan hatalomhoz csatlakozott, melyet emberi bölcsesség és emberi erő csatasorba állítása meg nem dönthet. […]

„Kihez hasonlítotok hát engem, hogy hasonló volnék? – szól a Szent. Emeljétek fel a magasba szemeteket, és lássátok meg, ki teremtette azokat. Ő, aki kihozza seregüket szám szerint, mindnyáját nevén szólítja; nagy hatalma és erőssége miatt egyetlen híjuk sincsen. Miért mondod, Jákob, és szólsz ekként, Izrael: Elrejtetett az én utam az Úrtól, és ügyemmel nem gondol Istenem. Hát nem tudod-é és nem hallottad-é, hogy örökkévaló Isten az Úr, aki teremtette a föld határait? Nem fárad és nem lankad el; végére mehetetlen bölcsessége! Erőt ad a megfáradottnak, és az erőtlen erejét megsokasítja. Elfáradnak az ifjak, és meglankadnak, megtántorodnak a legkülönbek is; de akik az Úrban bíznak, erejük megújul, szárnyra kelnek, mint a saskeselyűk, futnak, és nem lankadnak meg, járnak, és nem fáradnak el!” (Ésa 40:25–31) – Bizonyságtételek, 8. köt., 39. o.

Isten felszólítja az embereket, hogy tekintsenek föl az égre. Ismerjék fel Őt a csillagos ég csodáiból. Ne csupán szemléljük az eget, hanem gondolkodjuk el az Úr keze művein. Azt akarja, hogy tanulmányozzuk végtelen alkotásait, és ebből tanuljuk meg szeretni, tisztelni Őt és neki engedelmeskedni. Az egek, a föld a kincseikkel Isten szeretetéről, gondoskodásáról és hatalmáról beszélnek. […]

Isten fölhívja rá teremtményeit, szakítsák el figyelmüket a körülöttük levő nyüzsgésről és aggodalmakról, és az Ő keze munkáit csodálják. Az égitestek méltók az elmélyedésre. A Mindenható az ember javára teremtette őket. Amint tanulmányozzuk az alkotásait, az Úr angyalai mellettünk lesznek, hogy megvilágítsák gondolatainkat, megőrizzenek a sátáni, ördögi csalásoktól. Amint az istenalkotta csodálatos művekre tekintesz, büszke, balga szíved érezze át a maga függőségét és alsóbbrendűségét. Mikor ezekről elmélkedsz, Isten leereszkedésének tudatára ébredsz rá. – A Te Igéd igazság, 4. köt., 1145. o.