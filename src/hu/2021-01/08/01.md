---
title:  Vigasztaljátok népemet!
date:  13/02/2021
---

### E heti tanulmányunk
Ézsaiás 40 „Magas hegyre menj fel, örömmondó Sion! emeld föl szódat magasan, örömmondó Jeruzsálem! emeld föl, ne félj! mondjad Júda városainak: Ímhol van Istenetek” (Ézs 40:9)!

> <p></p>
> Miután 1945-ben véget ért a II. világháború, egy Jokoi Soicsi nevű japán katona továbbra is Guam szigetének őserdejében bujkált. Amerikai repülőgépek békét hirdető röplapokat szórtak, de az üzenetet Jokoi megtévesztésnek vélte. Császárhű, patrióta katonaként megfogadta, hogy sosem adja fel a harcot. Semmi kapcsolata nem volt a külvilággal, és azon élt, amit a dzsungelben talált, ez pedig igen szűkös, nehéz megélhetést jelentett.

1972-ben, huszonhét évvel a II. világháború vége után vadászok találtak rá Jokoira, amikor épp halászott. Csak akkor tudta meg, hogy igaz volt a béke üzenete. Évtizedekig magányosan és feszültségben élt, pedig a honfitársai már hosszú évek óta élvezték a béke áldásait (forrás: Roy Gane: Altar Call. Berrien Springs, Mich., 1999, Diadem, 304. o.).

Isten több évszázaddal korábban kijelentette Ézsaiás prófétán keresztül, hogy ténylegesen véget ért népe megpróbáltatása és szenvedése: „Vigasztaljátok, vigasztaljátok népemet, így szól Istenetek! Szóljatok Jeruzsálem szívéhez, és hirdessétek néki, hogy vége van nyomorúságának, hogy bűne megbocsátatott; hiszen kétszeresen sújtotta őt az Úr keze minden bűneiért” (Ézs 40:1-2).

Vizsgáljuk meg, hogy ez mit is jelent!

---

#### Ellen G. White idézetek

Isten egyháza a gonoszsággal folytatott hosszú küzdelme legsötétebb napjaiban kinyilatkoztatásokat kapott Jahve örök érvényű szándékáról. Az Úr a jelen megpróbáltatásain túl megláttatja a jövő győzelmét és örömét, amikor a harc már véget ér, és a megváltottak belépnek az ígéret földjére. Egyháza tartsa nagy becsben a dicső jövő látomásait, az Isten keze által rajzolt jeleneteket ma, mikor gyorsan peregnek a korszakok küzdelmének záró jelenetei, és nemsokára a maguk teljességében megvalósulnak a megígért áldások. […]

A harc nemsokára Krisztus győzelmével ér véget, és meglátjuk Őt, akiben örök életünk reménysége összpontosul. Ha már nála leszünk, majd semminek tűnik ennek az életnek minden próbája és szenvedése. Az előbbi dolgokra „nem is emlékeznek, senkinek sem jut eszébe”. „Ne veszítsétek el hát bizodalmatokat, amelynek nagy jutalma van. Mert állhatatosságra van szükségünk, hogy az Isten akaratát cselekedjétek, és így beteljesüljön rajtatok az ígéret. Mert még egy igen-igen kevés idő, és aki eljövendő, eljön, és nem késik.” […]

Nézz fel, nézz fel, és növekedjen a hited! Ez a hit irányítsa lépteidet azon a keskeny ösvényen, amely a város kapuin át a végtelenbe vezet, a megváltottak részére készített, végtelenül dicsőséges jövőbe. – Isten csodálatos kegyelme, 372. o.

Az egyház sok vigasztaló üzenetet kapott a régi prófétáktól. „Vigasztaljátok, vigasztaljátok népemet” (Ésa 40:1) megbízással Isten csodálatos látomásokat is adott Ésaiásnak, amelyek a századok során reménységet és örömöt nyújtottak a hívőknek. Az Úr megvetett, üldözött, elhagyatott gyermekeinek minden korban a menny biztos ígéretei adtak erőt. Hit által tekintettek a jövőbe, amikor az Úr teljesíti egyházának adott ígéretét: „örökre fenségessé teszlek, és örvendezővé nemzedékről nemzedékre” (Ésa 60:15). – Próféták és királyok, 722. o.

Krisztust az Atya jelenléte vette körül, és csak az történt vele, amit a végtelen szeretet a világ áldására megengedett. Ez volt vigasza forrása, és ez a mi vigaszunk is. Aki betöltekezik Jézus Lelkével, az Krisztusban marad. Bármi éri, minden a Megváltótól jön, aki körülfogja őt a jelenlétével – és csak az érheti, amit az Úr megenged neki. Minden szenvedésünk és fájdalmunk, minden megkísértésünk és próbánk, minden bánatunk és bajunk, minden üldözés és nélkülözés – egyszóval minden – a javunkra van. Minden élmény és körülmény Isten szolgája, amit a javunkra használ fel. – A nagy Orvos lábnyomán, 488. o.