---
title:  Mi A baj A bálványimádással?
date:  18/02/2021
---

Ézs 40:19-20

A bálványimádás tönkreteszi az Istennel való egyedi és bensőséges kapcsolatot, mert valami mással próbálja helyettesíti Őt (2Móz 20:4-5; Ézs 42:8). A próféta ezért lelki „paráznaságként” utal a bálványimádásra (Jer 3:6-9; Ez 16:15-19).

`Olvassuk el Ézs 41:29 versét! Hogyan jellemzi Ézsaiás a bálványokat? Hogyan értelmezzük azt, amit erről mond?`

A más istent jelképező bálvány imádata az első parancsolat áthágása: „Ne legyen más istened rajtam kívül” (2Móz 20:3, RÚF)! Amikor egy bálvánnyal akarták jelképezni az igaz Istent, mint az aranyborjú esetében történt (2Móz 32:4-5), az Úr elutasítja, hogy az rá emlékeztetne, hiszen senki sem tudhatja, hogyan ábrázolják Őt (5Móz 4:15-19), illetve semmi nem érhet fel az Ő dicsőségéhez és nagyságához. Tehát a bálvány idegen istenként jelenik meg, a tisztelete pedig mind az első, mind a második parancsolat megszegése. Isten népének nincs szüksége bálványokra, hiszen a valódi sekina közöttük van a szentélyben. A bálványimádattal az ember megkísérli felváltani Istent valami mással, tehát elutasítja az Úr valódi jelenlétét.

`Milyen bálványokkal találkozhatunk ma egyházként? Vajon az egyházban előfordul mostanában a bálványimádás kifinomultabb módja? Ha igen, akkor hogyan?`

„Ma többen azok közül, akik magukat keresztényeknek vallják, az Úr mellett más isteneknek szolgálnak. A Teremtőnk mindenek felett való elkötelezettséget követel, azt, hogy elsősorban az Ő szövetségesei legyünk! Bálvány lesz minden, ami csökkenti a szeretetünket iránta vagy zavarja az Őt megillető szolgálatunkat” (Ellen G. White megjegyzése: The SDA Bible Commentary. 2. köt. 1011-1012. o.). Ókori írásokból tudjuk, hogy a bálványimádás azért volt vonzó, mert az anyagelvűséghez kapcsolódott. Az emberek által könnyen érthető istentiszteleti módokkal a bálványimádók olyan erőket tiszteltek, amelyek hitük szerint termékenységet és gazdagságot biztosítottak nekik. Önsegítő vallás volt. Ismerősen cseng?

Ugyanarról kell majd dönteni az Úr visszajövetele előtt, akinek az útját a végidei Illés megbékélésről szóló üzenete készíti el (Malakiás próféta könyve 4. fejezet), mint Ézsaiás napjaiban: a Teremtőt vagy valami mást fogunk imádni (A jelenések könyve 13–14. fejezetek)? Végső soron mindig imádunk valamit!

---

#### Ellen G. White idézetek

Az emberek az igazság megtagadásával az igazság Szerzőjét tagadják meg. Isten törvényének sárba tiprásával a Törvényadó tekintélyét cáfolják. Éppoly könnyű bálványt csinálni hamis tanokból és elméletekből, mint fából vagy kőből. Sátán hamis színben tünteti fel az Atya tulajdonságait, és az általa festett képből az ember téves fogalmat alkot a jelleméről. Jahve helyett sokan egy filozofikus bálványt ültetnek a trónra, míg Krisztust, az Ige és a teremtés munkája nyomán megmutatkozó, élő Istent csak kevesen imádják. Ezrek istenítik a természetet, a természet Urát pedig megtagadják. A bálványimádás ma éppúgy létezik a keresztény világban, mint az Illés-korabeli, ősi Izraelben, csak más formában. Sok, bölcsnek tartott ember istene – filozófusoké, költőké, politikusoké, újságíróké; az elegáns, divatos körök istene, számos főiskola és egyetem istene, sőt, egyes teológiai intézmény istene – nem sokkal különb, mint Baál, Fönícia napistene. – A nagy küzdelem, 583. o.

Minden hamis istentisztelet lelki paráznaság. A hamis istentiszteletet megtiltó parancs egyúttal azt is megparancsolja, hogy imádjuk Istent, és egyedül neki szolgáljunk. Féltve szerető Isten az Úr. Nem űzhetünk gúnyt belőle. Hiszen megszabta, miként imádjuk Őt. Urunk gyűlöli a bálványimádást, mert megrontó a hatása. Beszennyezi az értelmet, érzékiségre és sok másféle bűnre vezet. – A Te Igéd igazság, 1. köt., 1106. o.

A szívek vizsgálója mindennemű bálványimádástól el szeretné fordítani népét. Isten Szavának, az élet áldott könyvének kellene feküdnie azokon az asztalokon, melyek most tele vannak díszekkel. Költsétek a pénzeteket olyan könyvekre, amelyekből világosságot nyerhettek a jelenvaló igazságra nézve. Az időt, amit a díszek rakosgatásával és tisztogatásával pazaroltok el, inkább arra használjátok, hogy néhány sort írjatok a barátaitoknak, vagy kiadványokat és folyóiratokat küldötök az igazságot még nem ismerőknek. Ragadjátok meg az Úr szavát, mint a végtelen bölcsesség és szeretet kincsét. Az Ige az az útmutató, mely megmutatja a menny felé vezető utat. Rámutat a bűnbocsátó Megváltóra, és így szól: „Íme, az Isten Báránya, aki elveszi a világ bűneit.” (Jn 1:29)

Bárcsak alázatos szívvel és az Istennek való alávetettség lelkületével kutatnátok a Szentírást! Bárcsak úgy vizsgálnátok meg a szíveteket, mintha meggyújtott gyertyával kutatnátok még a legvékonyabb szálak után is, melyek a világi szokásokhoz kötnek benneteket, és elfordítják a figyelmeteket Istentől! Kérleljétek Őt, hogy mutasson rá minden olyan gyakorlatra, ami elvonja tőle a gondolataitokat és az érzéseiteket! Az Úr a jellem mércéjéül adta törvényét az embernek. Így a törvény által felismerhetitek és legyőzhetitek minden jellemhibátokat. Elszakíthatjátok magatokat minden bálványtól, a kegyelem és igazság aranybilincsével pedig Istenhez köthetitek magatokat. – Szemelvények Ellen G. White ­írásaiból, 2. köt., 318. o.