---
title:  Mi Vagyunk Azok…!
date:  03/03/2021
---

Ézs 53:3-9

A szenvedő Szolgáról itt olyan kép tárul elénk, mintha gyenge növény lenne, látszólag értéktelen, megvetett (Ézs 53:2-3). Ézsaiás az ártatlan gyerekkortól hirtelen a mélység széléig repít bennünket. Még a korábbi háttérismerettel sem készültünk fel arra, hogy beletörődjünk a Szolga sorsába. Épp ellenkezőleg! A próféta arra tanít, hogy becsüljük nagyra az értünk született Gyermeket, a békesség magasságos Fejedelmét! Mások megvetik Őt, de mi tudjuk, hogy kicsoda is Ő valójában! „Már találkoztunk az ellenséggel, az pedig mi volnánk!” – fogalmazott valaki. Nem a Szolga az első, akit megvetettek, elutasítottak vagy aki elsőként szenvedett. Dávid királlyal is megesett ez, amikor a fia, Absolon elől menekült (2Sám 15:30). Ám itt a Szolga nem önmaga és nem is a saját bűne miatt szenved. Ráadásul nem is csupán egyetlen személy helyett tűr el mindent: „De az Úr őt sújtotta mindnyájunk bűnéért” (Ézs 53:6). Ézsaiásnál a próbakőigazságot a „Miért?” kérdésre adott válaszban találjuk: Isten szeretete miatt a Messiás a szenvedést választotta. Miért is? A próféta a következő gondolattal egészíti ki a felfoghatatlan igazságot: a szenvedést választja azért, hogy elérje az érinthetetleneket – minket, azokat, akik úgy gondolják, hogy a Szolgát „Isten csapása sújtotta” (Ézs 53:4, RÚF). Jób barátai is azt hitték, hogy Jób szenvedését a bűne váltotta ki, és kérdezték, mint Jézus tanítványai: „Mester, ki vétkezett? Ez vagy a szülei, hogy vakon született” (Jn 9:2, RÚF). Akik látták Jézust a kereszten, a legrosszabbra gondoltak. Hát nem azt mondta Mózes, hogy „átkozott Isten előtt, aki fán függ” (5Móz 21:23; vö. 4Móz 25:4)? Mindez mégis Isten akarata volt (Ézs 53:10). Miért? Mert „Krisztus váltott meg minket a törvény átkától, átokká lévén érettünk” (Gal 3:13). Az Úr „azt, aki bűnt nem ismert, bűnné tette értünk, hogy mi Isten igazsága legyünk őbenne” (2Kor 5:21). „Micsoda váltságdíjat fizetett értünk az Úr! Tekintsünk a keresztre és az ott felemelt áldozatra! Nézzük a kezét, amit kegyetlenül átütöttek a szögek! Figyeljük a lábát, amit hosszú, éles vasak rögzítettek a fához! Krisztus a saját testében hordozta a bűneinket. Megváltásunk ára ilyen nagy szenvedés és gyötrelem volt” (Ellen G. White: God’s Amazing Grace. 172. o.)!

`Az egész világ bűneinek, az összes valaha elkövetett bűnnek a súlya, bűntudata és büntetése nehezedett egyszerre Krisztusra a kereszten, mert egyedül így menthetett meg minket! Tehát mennyire szörnyű a bűn, ha ilyen ára volt a szabadulásunknak? Mit árul el Isten szeretetéről az, hogy még ezt a hatalmas árat is hajlandó volt megfizetni értünk?`

---

#### Ellen G. White idézetek

Rövid idővel előbb Jézus hatalmas cédrusként állta ellenfelei ostromát, akik ezért még dühödtebben támadtak fel ellene, és töltötték ki dühüket rajta. A konok akaratokkal megtelt fejek és a gonoszsággal, ravaszsággal megtöltött szívek hiába igyekeztek megzavarni Krisztust, és erőt venni rajta. Ő továbbra is megmaradt isteni fenségében Isten Fiának. Krisztus most olyan volt, mint egy nádszál, amelyet tépdesett és meghajlított a vihar, de győztesként közeledett munkája végéhez. Minden egyes lépésével győzelmet aratott a sötétség hatalmasságai felett. Mint aki már megdicsőíttetett, igénye volt az Istennel való egységre. Szívéből Istent magasztaló énekek áradtak. A bátorság és gyengédség szavaival szokott Krisztus tanítványaihoz szólni. Most szava nem a győzelem hangszínével, hanem az emberi szenvedés teljességével hangzott fel az esti csendben. Az Üdvözítő szavai eljutottak az álmos tanítványok füléhez: „Atyám, ha el nem múlhatik tőlem e pohár, hogy ki ne igyam, legyen meg a Te akaratod” (Mt 26:42). – Jézus élete, 689. o.

A halálnál is erősebb az a szeretet, mellyel Isten vágyakozik földi gyermekei után. Fia feláldozásával az egész mennyet nekünk adta egyetlen ajándékban. Az Üdvözítő élete és halála, köztünk és Isten közötti közvetítése, az angyalok szolgálata, a Szentlélek esedezése, mindaz, ami által Isten bennünk hat és alkot – az elesett emberiség megváltását szolgálja.

Ó, nézzük hittel ezt az értünk hozott áldozatot! Ismerjük el annak a fáradtságnak és hosszútűrésnek nagyságát, mellyel az ég az elveszett emberiséget megváltani és ismét az atyai házba visszavezetni akarja. Erősebb indítékok és hatalmasabb közvetítők nem is működhettek volna közre. Vajon a kilátásba helyezett jutalom, a menny öröme, az angyalok társasága, Isten szeretetének és Fiának boldogító közössége, továbbá szellemi erőink növekedése és nemesedése, ne indítsanak-e arra bennünket, hogy szívünk szerető szolgálatát tökéletesen és mindörökre Teremtőnknek és Megváltónknak adjuk?! – Jézushoz vezető út, 21. o.

A bűneink miatt Krisztus távol maradhatott volna tőlünk. Ehelyett azonban eljött, és közöttünk lakozott istenségének teljességében, hogy közülünk való lehessen, és az Ő kegyelme által tökéletességre jussunk. Szégyenteljes kínhalállal fizette ki az ember megváltásának árát. A legmagasabb pozícióból szállt alá, istenségére öltötte az emberi természetet, és lépésről lépésre járta be a megaláztatás mélységeit. Szeretetének nagysága meg sem mérhető. Bemutatta, hogy Isten mennyire szeret bennünket, és Üdvözítőnkként milyen szenvedést kész elviselni azért, hogy biztosíthassa számunkra a teljes helyreállítás lehetőségét. Azt szeretné, hogy gyermekei felfedezzék jellemét, s ezáltal olyan befolyást gyakoroljanak az emberekre, amilyennel Ő hatott, hogy nagyon sok ember gondolkodását összhangba hozza saját gondolkodásmódjával. – The Upward Look, 191. o.