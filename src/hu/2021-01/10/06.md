---
title:  A Jóvátételi Áldozat Átformáló Ereje
date:  04/03/2021
---

Ézs 53:10-12

`Mit jelent, hogy a Szolga „áldozatul” adja az életét (Ézs 53:10)?`

A héber szó „bűnért való/jóvátételi áldozatra” utal (3Móz 5:14–6:7; 7:1-7), ami engesztelést szerez a mások ellen elkövetett szándékos bűnökért (3Móz 6:2-3). Ézsaiás ezeket a bűnöket emelte ki (Ézsaiás próféta könyve 1–3. fejezetek; 10:1-2; 58. fejezet). A vétkesnek továbbá vissza kellett adnia a sértettnek azt, amit elvett tőle, ráadásul büntetést is kellett fizetnie neki, mielőtt áldozatott mutatott volna be az Úrnak bűnbocsánatért (3Móz 6:4-7; vö. Mt 5:23-24). Ha pedig valaki gondatlanságból vett el valamit, ami Istené volt, akkor az Úrnak kellett megfizetnie a jóvátételt (3Móz 5:16).

Most már értjük Ézs 40:2 versét, ahol Isten azzal vigasztalja fogságban élő népét, hogy már elég jóvátételt fizettek a bűneik miatt! A jóvátételi díj után az áldozatnak kellett következnie. Ézsaiás próféta könyve 53. fejezetében ez áll: a kos helyett Isten Szolgáját mint bárányt viszik a mészárszékre (Ézs 53:7), a tévútra tért népért (Ézs 53:6).

A Szolgát „kiirtják a földön élők közül” (Ézs 53:8, RÚF; vö. Dán 9:26), és az áldozatot teljesen felemészti a tűz, ami fellobbantja bennünk a reménységet. Előjön a halálból, ahonnan pedig nincs visszatérés, hogy felmagasztalják Őt és „magot” lát, illetve meghosszabbodnak a napjai (Ézs 53:10-12).

`Keressük ki a következő verseket! Hogyan tükrözi mindegyik Ézsaiás próféta könyve 53. fejezetének központi üzenetét?`

Zsolt 32:1-2    

Róm 5:8           

Gal 2:16           

Fil 3:9 

Zsid 2:9            

1Pt 2:24           

`Mit írnánk le, ha valaki megkérne, hogy egyetlen bekezdésben foglaljuk össze Ézs 52:13–53:12 szakaszának jó hírét?`

---

#### Ellen G. White idézetek

Üdvözítőnk, Krisztus, aki a teljes tökéletességben lakozik, bűnné lett az elbukott emberiségért. Sosem tapasztalta meg a bűnt, mivel sosem vétkezett, mégis magára vette az egész világ bűneinek súlyos terhét. Engesztelő áldozattá vált érettünk, hogy mi, akik elfogadjuk Őt, Isten gyermekeivé válhassunk. Keresztje az ember megmentése érdekében emeltetett a magasba. A keresztre szegezett Krisztus volt a menny előre eltervezett eszköze, amely a megtérő lelket ráébresztette bűnösségére. Krisztus a keresztje által próbálta magához vonzani az embereket. Meghalt, s ezzel felkínálta az egyedüli reménységet azoknak, akik a bűn keserű mocsarában sínylődnek. Az az ember, aki a Szentlélek munkássága által együttmunkálkodik a mennyel, új életerőt nyerve egységre léphet Istennel.

Krisztus tökéletes áldozatot mutatott be, hogy lerombolhassa a Sátán által felállított választófalat Isten és ember között, s ezzel semmihez sem fogható önfeláldozásról tett bizonyságot. Egy csodálatos Istent mutatott be a világnak az által, hogy emberi testben élt, és hogy önmagát adta az elbukott emberiség megváltásáért. Mily csodás szeretet! – The Upward Look, 191. o.

A gonosz erőivel vívott küzdelme során Krisztus előtt végig egy sötét árny lebegett, amibe be kellett lépnie. Előtte állt az út, amelyet járva lefizette a lelkek megváltásának árát. […] Amikor feltámasztotta Lázárt, tudta, hogy ezért az életért neki kell lefizetnie a megváltás árát a golgotai kereszten. Minden ember üdvössége érdekében a legnagyobb áldozatot hozta. Minden emberért meg kellett ízlelnie a halált. […] A Krisztust kereső tömegekről olvashatjuk: „És követé őt nagy sokaság, és ő meggyógyítja vala mindnyájokat” (Mt 12:15). Így fejezte ki szeretetét az emberek iránt. Gyógyító csodái küldetésének a részét képezték. […] Tudta, hogy mit kell mondania a betegnek, és amikor valakit meggyógyított, így szólt hozzá: „Eredj el, és többé ne vétkezz!” – That I Might Know Him, 48. o.

Isten Krisztusra, mint helyettesünkre és kezesünkre helyezte minden gonoszságunkat, bűnünket és igazságtalanságunkat. „A bűnösök közé számláltatott” (Ésa 53:12), hogy megválthasson bennünket a törvény ítéletétől, kárhoztatásától. Ádám minden leszármazottjának a bűne az Ő szívére nehezedett súlyos teherként. Isten haragja a bűnnel szemben, nemtetszésének félelmetes kinyilatkoztatása a bűn, az igazságtalanság miatt rettenettel töltötte el Krisztus szívét. Jézus egész élete az Atya kegyelmének és megbocsátó szeretetének a jó hírét közölte az elesett világgal. Üdvösség a bűnösök számára, ez volt a feladata és állandó célja működésének. Most azonban, mivel a bűn szörnyű terhét hordozta, nem láthatta meg az Atya megbékülést sugárzó arcát. Annak az érzete, hogy az Atya megvonta tőle jelenlétét legnagyobb nyomorúságának ebben az órájában, olyan szomorúsággal és fájdalommal szúrta át a Megváltó szívét, amit senki emberfia nem érthet meg teljesen.

Sátán kegyetlen kísértéseivel kínozta meg Jézus szívét. Az Üdvözítő nem tudott átlátni a sírkamrát elzáró kövön. Egyetlen biztató reménysugarat sem látott, hogy majd győztesként jön elő a sírból, és semmi biztosíték nem volt arra, hogy az Atya elfogadja áldozatát. Krisztus attól félt, hogy a bűn olyan súlyos Isten szemében, hogy örökre elszakítja Őt az Atyától. Krisztus azt a lelki kínt érezte, amit a bűnösök éreznek majd, amikor az irgalom nem könyörög többé a bűnös emberi nemzetségért. A bűnnek ez az érzete volt az, amely az Atya haragját Krisztusra, az emberek helyettesére öntötte ki, ami oly keserűvé tette azt a poharat, amit kiivott, és összetörte Isten Fia szívét. – Jézus élete, 753. o.