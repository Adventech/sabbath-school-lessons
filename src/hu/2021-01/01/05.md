---
title:  Élni Vagy Megemésztetni
date:  30/12/2020
---

Ézs 1:19-31

`Olvassuk el Ézs 1:19-31 szakaszát! Milyen téma tűnik fel itt, amit az egész Bibliában láthatunk?`

Figyeljük meg Ézs 1:19-20 verseinek logikai szerkezetét: ha a nép úgy dönt, hogy kész Istennek engedelmeskedni, akkor a föld javaival fognak élni (Ézs 1:19). Viszont ha elutasítják a megbocsátást és helyreállítást tartalmazó ajánlatát, illetve ha fellázadnak ellene, akkor fegyver emészti meg őket (Ézs 1:20). Övék a választás. Ezek a versek tehát feltételes áldásokat és átkokat tartalmaznak.

Ézsaiás próféta könyve 1. fejezete az adott helyzetre alkalmazva megismétli Mózes szavait 5Móz 30:19-20 részéből, abból az időből, amikor Isten megkötötte a szövetséget Izraellel: „Bizonyságul hívom ellenetek ma a mennyet és a földet, hogy az életet és a halált adtam előtökbe, az áldást és az átkot”.

`Figyeljük meg Mózes szavait! Vegyük észre, hogy nincs köztes terület! Vagy élet, vagy halál. Vagy áldás, vagy átok. Vajon miért csak e kettő közül választhatunk? Miért nem lehetséges semmiféle kompromisszum?`

Mózes szavai foglalják össze a figyelmeztetéseknek, áldásoknak és átkoknak azt a sorozatát, ami a szövetségkötést zárja le Mózes ötödik könyve 27–30. fejezeteiben (vö. Mózes harmadik könyve 26. fejezetével). A szövetség elemei: 1) Isten értük végrehajtott tetteinek az elismétlése, 2) feltételek/kikötések (parancsolatok), amelyeket be kell tartani, hogy fennmaradhasson a szövetség, 3) hivatkozás a tanúkra és 4) áldások és átkok, amelyek figyelmeztetik a népet, hogy mi történik akkor, ha megszegik a szövetség feltételeit.

Azt fedezték fel a kutatók, hogy ezek a részelemek ugyanilyen sorrendben szerepelnek a nem izraelita népek, mint például a hettiták politikai megállapodásaiban is. Tehát Isten olyan szerkezetet használt az izraelitákkal való szövetségkötéskor, amit értettek, és ami a lehető leghatásosabb módon mutatta meg nekik, hogy milyen a természete a kölcsönös kötelezettségeket tartalmazó kapcsolatnak, amibe készültek belépni, és melyek a következményei. Káprázatosak voltak a lehetséges előnyök, de ha Izrael megszegi az ígéretét, akkor rosszabb helyzetbe kerül, mint amiben valaha volt.

`Tapasztaltuk-e már a keresztényi utunk során a fentihez hasonlóan az áldások és az átkok elvét?`

---

#### Ellen G. White idézetek

Isten nekik adott áldások által beszél népéhez, és ha ők azokat nem értékelik, visszavonja áldásait, hogy így bűneik felismerésére vezethesse őket, és teljes szívből visszatérjenek hozzá. – Pátriárkák és próféták, 470. o.

A megfeszített Krisztus legyen elmélkedésünk, beszélgetésünk és legszentebb örömünk tárgya. Gondoljunk állandóan Isten áldásaira, és ha végtelen szeretetét tapasztaljuk, örömmel tegyünk le mindent azokba a kezekbe, melyeket értünk szegeztek keresztre.

Szívünk az ima, hálaadás szárnyain kerülhet közelebb az éghez. A mennyben hálával magasztalják, és gyönyörű énekekkel dicsőítik Istent, és amikor mi kifejezzük szívünk háláját, istentiszteletünk mindinkább hasonló lesz a mennyei seregéhez. „Aki hálával áldozik, az dicsőít engem” (Zsolt 50:23) – mondja az Úr. Lépjünk tehát mindnyájan tiszteletteljes örömmel Alkotónk elé hálával és dicsénekekkel (Ésa 51:3). – Jézushoz vezető út, 103–104. o.

Isten felruházott bennünket a döntés képességével, nekünk pedig használnunk kell ezt a képességet. Mi nem tudjuk a szívünket megváltoztatni; nem tudjuk a gondolatainkat, indítékainkat, érzéseinket uralni. Nem tudjuk önmagunkat megtisztítani, a menny szolgálatára alkalmassá tenni. De el tudjuk határozni, hogy az Úrnak fogunk szolgálni, át tudjuk adni neki az akaratunkat; és akkor Ő munkálni fogja bennünk az akarást és a cselekvést tetszése szerint. Így kerül egész lényünk Krisztus uralma alá.

Az akarat helyes gyakorlása által gyökeresen megváltozhat az életünk. Ha átengedjük akaratunkat Jézusnak, a mennyel lépünk szövetségre, és fentről kapunk erőt az állhatatossághoz. A tiszta és nemes élet – az étvágy, a bűnös kívánság feletti győzelem élete – lehetséges mindazok számára, akik gyenge, ingatag emberi akaratukat egyesítik Isten mindenható, rendíthetetlen akaratával. – A nagy Orvos lábnyomán, 176. o.

Aki igazán szereti Istent, őszintén törekszik az Ő akaratának megismerésére és teljesítésére… A szüleit szerető gyermek a szeretetét önkéntes engedelmességével fogja kifejezni, az önző és hálátlan gyerek azonban mindig csak a legkevesebbet fogja tenni a szüleiért, miközben teljes mértékben akar részesülni az engedelmes és hűséges gyermekek előjogaiból.

Hasonló magatartást figyelhetünk meg azok életében, akik Isten gyermekeinek vallják magukat. Sokan, akik tudják, hogy a Mindenható szereti őket, és gondoskodik róluk, de miközben részesülni akarnak az áldásokból, mégsem igyekeznek teljesíteni az Ő akaratát… Aki azonban a szív és az élet szentségére törekszik, gyönyörűségnek tartja Isten törvényét. – Reflecting Christ, 96. o.