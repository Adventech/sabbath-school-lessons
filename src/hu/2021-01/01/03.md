---
title:  Bűnös Szertartások
date:  28/12/2020
---

Ézs 1:10-17

`Olvassuk el Ézs 1:10 versét! Miért használta az Úr Sodoma és Gomora képvilágát? Mit akart egyértelművé tenni?`

`Olvassuk el Ézs 1:11-15 részét! Mit mond itt az Úr az embereknek? Miért utasította el népe imádatát?`

`Vér tapadt a kezekhez, amelyek áldozatot mutattak be és imádkoztak, azaz erőszakosak voltak és elnyomtak másokat (Ézs 1:15; 58:3-4). Megvetették az izraeliták Védelmezőjét, mivel rosszul bántak a szövetség közösségének más tagjaival. Az Urat sértették az emberek ellen elkövetett bűnökkel.`

Természetesen maga Isten állította fel a szertartások istentiszteleti rendszerét (Mózes harmadik könyve 1–16. fejezetei) és jelölte ki Jeruzsálemet annak megfelelő helyszíneként (1Kir 8:10-11). A szertartásoknak viszont az volt a célja, hogy annak a szövetségnek a keretén belül működjenek, amit az Úr létesített a néppel. Istennek az Izraellel kötött szövetsége tette lehetővé, hogy közöttük lakjon a szentélyben/templomban. Így az ott bemutatott szertartások és imák csak akkor voltak érvényesek, ha az iránta és a szövetsége iránt való hűséget fejezték ki. Szertartásosan hazudtak, akik anélkül mutattak be áldozatokat, hogy megbánták volna a szövetségi közösség más tagjai ellen elkövetett igazságtalan tetteiket. Az áldozataik így nem csupán érvénytelenek, hanem tulajdonképpen bűnök voltak! Szertartásos cselekedeteik a hűségről szóltak, de a viselkedésük bizonyította, hogy megszegték a szövetséget.

`Olvassuk el Ézs 1:16-17 verseit! Mit parancsolt népének az Úr? Ebben az összefüggésben hogyan tekinthetők ezek a versek párhuzamosnak azzal, amit Jézus mondott Mt 23:23-28 szakaszában? Milyen üzenetet találunk ezekben az igeszakaszokban és a szövegkörnyezetükben?`

---

#### Ellen G. White idézetek

A zsidók megszokták a véres áldozatot, és majdnem szem elől tévesztették azt a tényt, hogy a bűn tette szükségessé az állatok vérének kiontását. Nem érzékelték, hogy ez Isten drága Fiának vérét jelképezi – mely a világ bűneiért ontatik ki –, és hogy az áldozati felajánlásokkal az emberek figyelmét a megfeszített Üdvözítőre kell irányítani. […]

Az alázatos bűnbánat helyett megsokszorozták az állatáldozatokat, mintha Istent szívtelen szolgálattal lehetne tisztelni. A papok és főemberek szívét megkeményítette az önzés és a telhetetlenség. Kereseti lehetőséget csináltak az Isten Bárányára mutató jelképekből is. Így a nép szemében az áldozati szolgálat szentségét nagymértékben lerombolták. Jézus felháborodott: tudta, hogy vérét, melyet hamarosan a világ bűneiért ontják ki, éppoly kevéssé értékelik majd a papok és vének, mint az állatok szüntelen kifolyó vérét. – Jézus élete, 589–590. o.

Bűnvallomást Isten őszinte bűnbánat és javulás nélkül nem fogad el. Egész életünknek át kell alakulnia, és mindazt, ami az Urat sérti, el kell hagynunk. Ez lesz az eredménye a bűneink felett érzett őszinte bánatunknak. A következő szavak tisztán és érthetően mutatják be kötelességeinket: „Mosódjatok, tisztuljatok meg, távoztassátok el szemeim elől cselekedeteitek gonoszságát, szűnjetek meg gonoszt cselekedni; tanuljatok jót tenni, törekedjetek igazságra, vezessétek jóra az erőszakoskodót, pártoljátok az árvák és özvegyek ügyét.” (Ésa 1:16–17) „A zálogot visszaadja, ragadományt nem ragadoz... Az én parancsolataimban jár, és törvényemet megőrzi, hogy igazságot cselekedjék; ez az igaz, ő élvén él.” (Ezék 18:7–9) Pál apostol így írja le a bűnbánat munkáját: „Mert ímé, ez a ti Isten szerint való megszomorodásotok milyen nagy buzgóságot keltett tibennetek, sőt, védekezést, sőt, bosszankodást, sőt, félelmet, sőt, kívánkozást, sőt, buzgóságot, sőt, bosszúállást. Mindenképpen bebizonyítottátok, hogy tiszták vagytok e dologban.” (2Kor 7:11)

Ha a bűn kiöli az erkölcsi érzéket, az illető nem képes többé jellemének fogyatkozásait felismerni; nem látja be vétkeinek rettenetes horderejét. Ha nem enged a Szentlélek befolyásának, úgy a bűneivel szemben sok tekintetben elvakult. Beismerései nem őszinték, nem komolyak. Minden bűnét mentegetni igyekszik, mindig bizonyos fennforgó, kényszerítő körülményekre hivatkozik, ha megdorgálják. – Jézushoz vezető út, 39–40. o.