---
title:  Az A Bizonyos Szerelmes Ének
date:  31/12/2020
---

Ézs 5:1-7

`Olvassuk el a fenti versekben található éneket! Mi a mondanivalója ennek a példázatnak?`

Isten csak a 7. versben, a példázat végén magyarázza meg a jelentését. Példázattal segít a népnek tárgyilagosan önmagukra nézni, hogy megmutathassa nekik valódi állapotukat. Eredményesen használta ezt a módszert Dávid király esetében (lásd 2Sám 12:1-13). Szerelmes éneknek nevezi ezt az üzenetet, amivel már a legelején bemutatja, hogyan viszonyul népéhez. A jelleméből, a szeretetből (1Jn 4:8) fakad a velük való kapcsolata, és szeretetet vár viszonzásul is. Ám „szőlő” helyett Isten „vadszőlőt” kapott, ami a héberben „bűzös dolgokat” jelent.

`Mit ért az Úr Ézs 5:4 versében azon, hogy „Mit kellett volna még tennem szőlőmmel; mit meg nem tettem vele?”`

A következő versekben így szól az Úr: „Megmondom én nektek, most mit teszek szőlőmmel: kerítését lerombolom, hogy lelegeljék, kőfalát kidöntöm, hogy összetiporják! Hagyom, hogy elvaduljon” (Ézs 5:5-6, RÚF).

Amikor bűnt követünk el, Isten nem vág el minket azonnal magától, nem vonja meg tőlünk védelmét, nem pusztít el. Türelmesen lehetőséget ad arra, hogy éljünk a bocsánatával (lásd 2Pt 3:9). Nem határolódik el senkitől, aki felel a hívására. Mindaddig kérlel bennünket, amíg van lehetőség rá, hogy választ kapjon. Nem veszi véglegesnek az elutasító választ, mivel tisztában van azzal, hogy tudatlanok vagyunk, a bűn megtévesztett minket. Ám ha semmire sem megy velünk, végül elfogadja a döntésünket, és engedi, hogy maradjunk úgy, ahogy mi akarjuk (lásd Jel 22:11).

Amennyiben kitartóan elutasítjuk Isten kérését, amit Lelke által intéz hozzánk, végül átléphetjük azt a határt, ami után már nincs visszatérés (Mt 12:31-32). Veszélyes dolog elfordulni Krisztustól (Zsid 6:4-6)! Isten csak egy bizonyos határig mehet el, ugyanis tiszteli a szabad akaratunkat.

`Vegyük az Ézs 5:4 versében található gondolatot, azt, hogy „Mit kellett volna még tennem szőlőmmel…?”, és vizsgáljuk meg a kereszt fényében! Isten önmagát ajánlotta fel a bűneikért való áldozatul, a saját testével fizetett meg azért, mert áthágtuk a törvényét. Mi többet tehetett volna annál, mint amit ott viselt el értünk? Hogyan ad üdvbizonyosságot és kellő löketet a megtérésre, ha a keresztnél időzünk?`

---

#### Ellen G. White idézetek

Így plántálta el az Úr is Izraelt, mint jó szőlőt életadó források mellé. Szőlőskertjét „nagyon kövér hegyen” ültette. „Felásta, és megtisztította kövektől, nemes vesszőt plántált bele.” (Ésa 5:1–2)

„És várta, hogy majd jó szőlőt terem, és az vadszőlőt termett!” (Ésa 5:2) A Krisztus-korabeli nép nagyobb kegyességet mutatott, mint a korábban élő zsidók, de még kevésbé voltak meg náluk Isten Lelkének drága ajándékai. A jellem értékes gyümölcsei, amelyek József lényét olyan kedvessé és széppé tették, hiányoztak a zsidó nemzetből.

Isten gyümölcsöt keresett Fia által, de egyet sem talált. Izrael hiába foglalta el a földet. Puszta léte átok volt, mert elfoglalta a szőlőben egy gyümölcstermő fa helyét. Megfosztotta a világot azoktól az áldásoktól, amelyeket Isten szeretett volna adni általuk. A zsidók hamis színben tüntették fel Őt a népek előtt. Nemcsak hasznavehetetlenek voltak, de kifejezetten akadályt is jelentettek. Vallásos életük nagyon megtévesztő volt: inkább rombolt, mint mentett. – Krisztus példázatai, 214–215. o.

Túlságosan magasztaljuk az énünket, aminek azonban meg kell halnia, hogy az életünk elrejtőzhessen Jézus Krisztusban. Ekkor többé már nem fogunk beszélni a csüggedésről, a nehézségekről és a lényegtelen dolgokról, hanem beszédtémánk a megváltási terv és Krisztus semmihez sem fogható hatalma lesz, aki lejött a földre, emberi természetet vett magára, hogy fölemelhessen az Ő jobbjára. Mi lehet ennél kellemesebb?

Ha még ez sem elég, mit tehetett volna még a menny az elbukott emberiségért? „Mit tehetnék ennél többet az én juhaimért?” – kérdezi Krisztus. Mit tehetne még? El akar engedni bennünket? Igen, el fog engedni, ha nem változtatunk Isten iránti magatartásunkon, mivel Ő mindent megtett a megmentésünk érdekében. Felelősek vagyunk az Úr előtt a kapott világosságért. Járjunk tehát világosságban, amint Ő maga a világosság. – Lift Him Up, 216. o.

Isten egyházának – a szőlőskert őrének – ma különlegesen értékesek azok a tanácsok és intések, amelyeket a menny a próféták által adott, világossá téve örökkévaló szándékát az emberiséggel. A próféták tanításaiban az Úr érthetően kinyilatkoztatta szeretetét és a megváltásukra készített tervet. Isten követei, akiket egyházához küldött, Izrael elhívásának, sikereinek, kudarcainak, Isten kegyeibe való visszafogadásának, a szőlőskert Gazdájától való elfordulásának történetéről, valamint arról beszéltek, hogy a korszakokat átfogó tervet a maradék fogja megvalósítani, amelynek életében minden szövetségi ígéret teljesedni fog… Izrael! Bízzál Istenben! A szőlőskert Gazdája még most is gyűjti régóta várt, drága gyümölcseit a nemzetek és népek közül! Nemsokára eljön övéihez; és azon a boldog napon végre megvalósul Izrael házával való terve: „A jövőben gyökeret ver Jákób, virágzani, virulni fog Izrael, termésével elárasztja a világot.” (Ésa 27:6) – Próféták és királyok, 22. o.