---
title:  Íme Újjáteremtek Mindent
date:  23/03/2019
---

### E hetitanulmányunk
Jeremiás 4:23-26; János 14:1-3; Jelenések 19:6-9, 11-16; 20:1-6; 21:2-8

> <p></p>
> "A trónon ülõ ezt mondta: Íme, újjáteremtek mindent. És így szólt: Írd meg, mert ezek az igék megbízhatóak és igazak" (Jel 21:5, RÚF).

A végidei Babilon pusztulása rossz hír azok számára, akik együttmûködtek a hitehagyó vallási rendszerrel, viszont Isten népének jó hír (Jel 19:1-7). Babilon vette rá a szekuláris politikai hatalmakat, hogy üldözzék és bántsák Isten hûséges népét (Jel 18:24), akiknek szabadulást és megváltást jelent a nagy ellenség pusztulása.

Babilon vesztével végül válasz érkezik Isten népének imájára, ami az ötödik pecsét jelenetében hangzik el. A kiáltásuk: "Uram… meddig…?", Isten elnyomott és szenvedõ népének kérdését jelképezi Ábelétõl kezdve addig, amíg Isten végre igazolja õket (Zsolt 79:5; Hab 1:2; Dán 12:6-7). A jelenések könyve arról biztosítja Isten követõit, hogy véget ér a gonoszság, az elnyomás és a szenvedés.

Eljött az idõ, hogy Krisztus bejelentse örök országát. A jelenések könyvének hátralévõ fejezetei nem csupán a végidei Babilon, hanem Sátán és minden gonoszság elpusztulását is leírják, valamint bepillantást kapunk Isten örökkévaló országának megalapításába.