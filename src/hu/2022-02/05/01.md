---
title:  A Népek És Bábel
date:  23/04/2022
---

### E heti tanulmányunk
1Mózes 1:28; 9:1, 18–11:9; Zsoltár 139:7-12; Máté 1:1-17; Lukács 1:26-33; 10:1

> <p></p>
> „Azért nevezték azt Bábelnek, mert ott zavarta össze az ÚR az egész föld nyelvét, és onnan szélesztette szét őket az egész föld színére” (1Móz 11:9, ÚRK).

Az özönvizet követően a bibliai beszámoló fókuszpontjába Nóé után már a három fia, Sém, Hám és Jáfet kerül, leginkább Hám, Kánaán apja (1Móz 10:6, 15). Ez a bevezetése az ígéret földje, Kánaán fogalmának (1Móz 12:5), oda vágyódott Ábrahám, akin keresztül minden nép áldást nyer (1Móz 12:3).

Ezt a vonalat azonban megszakította Bábel tornya (1Móz 11:1-9), Istennek az emberiségre vonatkozó terve tehát ismét megtört. Az Úr áldásnak szánta a nemzetek születését, ami azonban újabb átok kiváltója lett. A népek összefogtak, megpróbáltak Isten helyére lépni, az Úr pedig megítélte őket ezért a törekvésükért. Az így bekövetkezett nagy zavar nyomán az emberek elszéledtek a föld színén (1Móz 11:8), amivel valójában teljesítették Isten eredeti tervét, azt, hogy „betöltsék” a földet (1Móz 9:1).

Az emberi gonoszság dacára Isten végül jóra fordítja a gonoszt, övé az utolsó szó, mint mindig. Az atyja sátrában Hámra (1Móz 9:21-22, 25) és Bábel tornyánál az összezavart nyelvű népekre (1Móz 11:9) kimondott átkok végezetül áldássá válnak a népek számára.

---

#### Ellen G. White idézetek

Néhányan Noé utódai közül nemsokára megtagadták hitüket. Egy részük követte Noé példáját, és engedelmeskedett Isten parancsolatainak, mások hitetlenek és lázadók voltak, ők nem hittek a vízözönben. Némelyek kétségbe vonták Isten létezését, és saját elgondolásuk szerint a víz­özönt természetes okokra vezették vissza. Mások hitték Isten létezését, hogy megsemmisítette vízözönnel az özönvíz előtti világot, azért érzéseik Kainhoz hasonlóan fellázadtak Isten ellen, mivel eltörölte az embereket a földről, és megátkozta a földet vízözön által.

Isten ellenségei naponta úgy érezték, hogy megdorgálja őket azoknak igaz beszéde és istenfélő élete, akik szerették Urukat, engedelmeskedtek neki, és felmagasztalták Őt. A hitetlenek tanácskoztak egymás között, és megegyeztek, hogy elkülönülnek a hűségesektől, akiknek igaz élete állandó korlát volt gonosz életmódjuk előtt. Bizonyos távolságra elköltöztek tőlük, elkülönítettek egy nagy helyet, ahol lakjanak. Várost építettek, azután kigondoltak egy tervet, hogy magas tornyot építenek, amely a felhőkig ér, hogy együtt lakhassanak a városban, és többé ne szóródjanak szét. – A megváltás története, 72. o.

Döntsünk porba minden emberi nagyravágyást, minden dicsekvést. Ne dicsőítsük, hanem alázzuk meg magunkat. Mindennapi életünk szent voltával Krisztust kell bemutatnunk a körülöttünk élő embereknek. A romlott emberi természetet ne fölmagasztaljuk, hanem csillapítsuk le. Csakis így lehetünk tiszták és szeplőtlenek. Legyünk szerények és meghízhatók. […]

Az emberek minden tettéről pontos feljegyzéseket vezetnek. Semmit sem rejthetünk el az örökkévalóságban lakozó magasságos és felséges elől. Néhányan fondorkodással, tervek kovácsolásával és áskálódással szégyenítik meg Krisztust. Isten helyteleníti viselkedésüket, mert lelkületük és tetteik szégyent hoznak Jézusra. […]

Az Úrnak a munkájára vonatkozó utasításai mutatják meg a helyes utat. Isten tervei és gondolatai annyival magasabbak az ember terveinél és gondolatainál, amennyivel az ég magasabb a földnél. Meg kell fogadnunk Isten szavát, bölcsességének kell irányítania bennünket. Igéjében és népének küldött bizonyságtételekben vázolta tervét. Csak az áll fenn mindörökké, amit Igéjének elveivel összhangban végzünk. – Bizonyságtételek a gyülekezeteknek, 8. köt., 234–235. o.

Isten kimondhatatlan szeretettel ragaszkodik hozzánk. Amint megértünk valamennyit Isten minden értelmet felülmúló szeretetének hosszúságából, szélességéből, mélységéből és magasságából (Ef 3:18), szeretetünk fölébred iránta. Krisztus vonzó jellemének kinyilatkoztatására, és arra, hogy már akkor szeretett minket, amikor még bűnösök voltunk, a konok szív meglágyul, lecsillapodik, a bűnös megváltozik, és a menny gyermekévé válik. Isten nem alkalmaz kényszert. A szeretetet használja eszközül, hogy kiűzze a szívből a bűnt, így változtatja a kevélységet alázattá, az ellenségeskedést és hitetlenséget pedig szeretetté és hitté. – Gondolatok a hegyibeszédről, 76. o.