---
title:  Egy Nyelv
date:  26/04/2022
---

`Olvassuk el 1Móz 11:1-4 szakaszát! Miért törekedett annyira egységre az „egész föld”?`

Az „egész föld” kifejezés csak kevés emberre utal, azokra, akik életben voltak az özönvíz után. Világosan látszik a gyülekezésük indítéka: olyan magas tornyot akartak építeni, ami felér az égig (1Móz 11:4). Az igazi céljuk valójában az volt, hogy átvegyék Isten, a Teremtő helyét. Kifejező, hogy az emberek szándékaiban és tetteiben Istennek azok a szándékai és tettei vissz­hangoztak, amelyek a teremtési beszámolóban olvashatók: „mondták” (1Móz 11:3-4, ÚRK; vö. 1:6, 9, 14 stb.); a „vessünk”, „építsünk” (1Móz 11:3-4, ÚRK) igék az eredeti héberben megegyeznek azzal, amit Isten mond 1Móz 1:26 versében (magyar fordításban „teremtsünk”). A szándékukat nyíltan kimondták: „szerezzünk magunknak nevet” (1Móz 11:4), pedig másutt ezt a kifejezést kizárólag Istenre alkalmazza az Ige (Ézs 63:12, 14). Röviden tehát Bábel építői helytelen ambíciót tápláltak magukban, azt, hogy elfoglalják Isten, a Teremtő helyét. (Tudjuk, ki ébresztette bennük ezt a vágyat, nem igaz? Lásd Ézs 14:14!) Az özönvíz emléke bizonyosan szerepet játszott a tervük meghozatalában. Azért akartak magas tornyot építeni, hogy amennyiben Isten ígérete ellenére újabb özönvíz jönne, azt túléljék. A babiloni tradíció elferdítve ugyan, de szintén megőrizte az özönvíz emlékét, méghozzá Bábel városa (Babilon) építésével összefüggésben. Hűen tükrözi Babilon lelkületét a felfelé törekvés, hogy felérjenek az égig és bitorolják Isten hatalmát. Éppen ezért olyan fontos motívum Bábel tornyának története is Dániel próféta könyvében. A Bábel tornyának eseményét bevezető utalás Sineár földjére (1Móz 11:2) újból megjelenik Dániel próféta könyve elején, megnevezve azt a helyet, ahová Nabukodonozor a jeruzsálemi templom edényeit vitette (Dán 1:2). A könyv számos más szakasza mellett az az epizód a legjobb példa erre a gondolkodásra, amikor Nabukodonozor felállíttatta az aranyszobrot, valószínűleg azon a „síkságon”, ugyanazon a helyen. Dániel a végidőről szóló látomásaiban szintén látott egy olyan jelenetet, amikor a föld népei gyülekeznek, hogy Istennel szemben egységet alkossanak (Dán 2:43; 11:43-45; vö. Jel 16:14-16), csakhogy mint Bábel tornya esetében, ez a kísérlet is kudarcba fullad.

`A múlt században fogalmazta meg egy híres szekuláris francia író: az emberiség nagy célja, hogy megpróbáljon „Isten lenni”. Mi a vonzó számunkra ebben a veszélyes hazugságban, egészen az Édenben élő Évától kezdve (1Móz 3:5)?`

---

#### Ellen G. White idézetek

Mihelyt a föld újra benépesedett, az emberek újrakezdték Istennel szembeni ellenségeskedésüket. Átadták ellenséges érzéseiket utódaiknak, mintha az emberek félrevezetésének művészete és fogásai, valamint ez a természetellenes háború szent hagyaték lenne.

Ez az összefogás Isten elleni lázadásból született. Sineár síkságának lakosai nem Isten dicsőségére, hanem a maguk naggyá tételére alapították meg országukat. Ha sikerrel jártak volna, erős hatalom tartotta volna kézben a gyeplőt, eltörölve az igazságosságot, és új vallást vezetve be. A világ megromlott, lehanyatlott volna. A vallásnak hamis eszmékkel elegyítése bezárta volna az ajtót a béke, a boldogság és a biztonság előtt. Ezek a téves elméletek, ha megvalósították és tökéletesítették volna, eltereltek volna az Isten utasításai iránti hűségtől. Isten törvényét semmibe vették, el is felejtették volna. Az első nagy lázadó ihlette elszánt emberek ezzel ellene szegültek a terveikbe és gonosz útjukba való bármi beavatkozásnak. Az isteni elvek helyébe önző szívüknek megfelelő törvényeket állítottak volna, hogy meg tudják valósítani terveiket. – A Te Igéd igazság, 1. köt., 1091–1092. o.

Isten ellenségei… úgy okoskodtak, hogy biztosítják magukat egy másik vízözön esetére, mert tornyukat sokkal magasabbra akarták építeni, mint amennyire a vizek értek a vízözön idején. Úgy gondolták, hogy az egész világ tiszteli majd őket, mint isteneket, és uralkodnak az emberek felett. Úgy számították, hogy ez a torony majd felmagasztalja építőit. A földön élők figyelmét el akarták terelni Istenről, hogy egyesüljenek velük bálványimádásukban. Mielőtt az építés munkáját befejezték, az emberek a toronyban laktak. A helyiségeket fényűzően bebútorozták, felékesítették és bálványaiknak szentelték. Azok, akik nem hittek Istenben, azt képzelték, hogy ha tornyuk a felhőkig ér, fel tudják fedezni a vízözön okát. – A megváltás története, 72. o.

Isten Igéje két küzdő felet állít elénk, melyek befolyásolják és ellenőrzik a földön az embereket. Ez a két fél állandóan hat minden emberre. Akik Isten vezetése alatt állnak, s akiket a mennyei angyalok befolyásolnak, azok fel tudják ismerni a sötétség láthatatlan hatalmasságainak alantas mesterkedéseit. A mennyei eszközökkel együttműködni kívánóknak igen buzgón törekedniük kell, hogy Isten akaratát cselekedjék. Semmiben sem szabad helyet adniuk az ősellenfélnek és angyalainak.

Ámde, hacsak szüntelen nem vigyázunk, az ellenség le fog győzni bennünket. Bár Isten ránk vonatkozó akaratát kinyilatkoztatta mindenkinek, akaratának ismerete nem teszi fölöslegessé, hogy buzgón esedezzünk segítségért, s szorgalmasan igyekezzünk együttműködni vele imáink meghallgatásán. Az Úr emberi eszközökön át valósítja meg szándékait. – A Te Igéd igazság, 6. köt., 1118–1119. o.