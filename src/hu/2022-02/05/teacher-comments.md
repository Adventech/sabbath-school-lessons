---
title:  Tanítói melléklet
date: 29/04/2022
---

Alapige: 1Mózes 11:9

Tanulmányozásra szánt szakaszok: 1Mózes 9:18–11:9;

Zsoltárok 139:7-12; Lukács 10:1

#### Áttekintés

Bevezető: Isten első parancsa a vízözön utáni emberekhez az élet igenlését tükrözi. Meghagyta, hogy szaporodjanak és töltsék be a földet (1Móz 9:1). Ebben a tanulmányban megnézzük, hogyan próbálkozik az ember teljesíteni ezt a parancsot. Eddig a bibliai beszámolók egyénekről szóltak (Ádám és Éva, Káin és Ábel, Sét és Noé). Ebben a tanulmányban a történetek embercsoportokról szólnak, univerzális távlatokkal. Noé három fia a vízözön túlélője volt, tőlük származik az emberiség családjának három ága, amelyekből a világ nemzetei lettek. Úgy tűnt, jó úton haladtak afelé, hogy betöltsék a földet és Isten képmását a föld széléig elvigyék. Bábel tornya azonban drámai törést okozott a lendületben.

Isten egyetemességre vonatkozó parancsát az ember az egység és egyformaság gondolatával cserélte fel. Együtt akartak maradni, Isten helyébe akartak lépni.

A tanulmány témái:

1. Átkok és áldások. Kám fia, Kánaán átok alá esik, Sém és Jáfet áldást nyer. Mi a jelentése és történelmi hatása az átkoknak és áldásoknak? Hogyan befolyásolták a megváltás történelmét?

2. Egyetemesség és egység. A világ nemzetei egy közös cél felé haladtak:  össze akartak fogni Isten ellen. Hogyan értelmezték át Istennek az egyetemességre vonatkozó tervét az egységesség gondolatával?

3. Isten helyére törés. Bábel tornyának építői arról álmodtak, hogy elérik a mennyet. Mi volt helytelen ebben a gondolatban? Miért jött le Isten, hogy megvizsgálja viselkedésüket?

#### Kommentár

Átkok és áldások

A Kám fiára kimondott átokról (1Móz 9:25) végül kiderül, hogy tulajdonképpen a remény üzenete. Ezt az igeverset szörnyű módon gyakran a feketékre alkalmazták, így adtak vallási alapú igazolást a rabszolgatartásra. Ez a magyarázat azonban semmiképpen sem állja meg a helyét, két ok miatt sem. Először is, az átok nem Kámra, hanem a fiára, Kánaánra vonatkozik. Kúsra sem vonatkozik az átok, Kám elsőszülött fiára, ami azonnal kizárja a feketékre való utalást. Egyébként a bibliai nemzetségtáblázatok (lásd a nemzetek tábláját 1Mózes 10-ben) többet mondanak a népcsoportok földrajzi elhelyezkedéséről, mint az etnikai tényekről, amelyek az emberi rasszok és nyelvek eredetét részletezik. Maga a rassz gondolata is a 19. század áltudományos, rasszista és nyelvészeti elméleteiből ered és az evolúcióelméleten alapszik, ami a modern teremtésmítoszból támadó másik gonoszság. Tehát a népcsoportok bibliai elnevezései – jáfetiták, sémiták és kámiták – nem követik a rasszok világos, az evolúcióelmélet által meghatározott ismérveit, hanem sokkal összetettebbek és átláthatatlanabbak. Például bár a kánaánita nyelvek sémiták, Kánaánt a kámiták közé sorolták. Kús Kám leszármazottja, és ő az atyja Nimródnak, Bábel alapítójának. Élám nem sémita néphez tartozik, pedig Sém fia.

Másodszor 1Móz 9:25 azért sem a fekete népcsoportokra vonatkozik, mert a Kánaánra tett utalás tulajdonképpen az ígéret földjére mint örökségre vonatkozik, mindarra, amit ez a föld jelképez, beleértve a világ megváltásának ígéretét is. Ebben az összefüggésben a „szolgák szolgája” ironikus kifejezés. A „szolgák szolgája” szuperlatívusz, ami azt jelenti, hogy a „szolgák közül a legkiválóbb”. Lelki irányba terel, előre mutat Jézusra, a szolgák Szolgájára, aki eljön megváltani a világot (Jn 13:5).

1Mózes 9 áldásai alátámasztják ezt a szempontot. Érdekes, hogy sem Sém, sem Jáfet nem áldott, hanem egyedül Isten az (1Móz 9:26). Szintén ebből a szemszögből a prófécia messzire visz bennünket Izraelnek az öt könyvben megörökített történetén túlra, az emberiség megváltásáig (1Móz 9:27). A szövege szintén utal az izraelita sátorszentélyre (Józs 18:1), azokra a pogányokra, akik válaszolnak majd a megváltás üzenetére és csatlakoznak Izrael szent közösségéhez (Ézs 66:18-20; Róm 11:25). E jövendölésnek a teljesedése azonban elsősorban egy másik prófécia teljesedésétől függ: Kánaán leigázásától. Ez az esemény olyannyira fontos a szerző szemében, hogy visszatér a témához az áldás végén, amikor harmadszor utal Kánaánra mint Sém szolgájára (1Móz 9:27; vö. 25-26. versek). Az áldás rész imádság formájában hangzik el (1Móz 9:26-27). Mózes az egyiptomi szolgaságban sínylődő izraeliták kortársa volt, és itt Izrael szabadításáért imádkozott, ami alapvető és szükséges lépés az emberiség megváltása felé.

Egyetemesség és részlegesség

A részleges és egyetemes perspektíva kapcsolódása jellemző vonás a bibliai gondolkodásmódban. A görög gondolkodástól eltérően, ami az abszolút igazsághoz való azonnali hozzájutást hirdeti, a héber próféták úgy beszéltek Istenről, mint aki kiválasztott egy népet, majd később elküldte a Fiát, hogy rajta keresztül nyilatkoztassa ki magát az emberiségnek.

A bibliai gondolkodásmód egyik mutatója a 70-es szám: 1Mózes 10-ben a nemzetek táblázatában 70 nép szerepel, ami előremutat Jákob családjának 70 tagjára (1Móz 46:27), valamint Izrael 70 vénjére, akik a pusztában szolgáltak a nép vezetőiként (2Móz 24:9). A 70-es számok közötti összefüggés aláhúzni látszik 5Móz 32:8-at, ami szerint Isten „különválasztotta az emberek fiait, megszabta a népek határait Izráel fiainak száma szerint” (ÚRK). Tehát a zsidó hagyomány szerint volt 70 nemzet és 70 nyelv is. Az Újszövetségben Jézus 70 tanítványt küld ki evangelizálni (Lk 10:1-16). Noénak, a népek atyjának (1Móz 9:19; 10:32) nemzetségtáblázata összefoglalja Isten áldásainak és ígéretének teljesedését: „Szaporodjatok és sokasodjatok” (1Móz 8:17; 9:1, 7)! Ez az áldás és ígéret szintén kapcsolódik a teremtéskor Ádámnak adott ígérethez és áldáshoz (1Móz 1:28-29).

A nemzetek Istene, a világ Teremtője és Izrael Ura egy és ugyanaz. Ennek a megfigyelésnek két fontos teológiai mondanivalója van. Először az, hogy Isten befolyásolja a történelmet a vallási világon túl is, jelen van a nemzetek életében. Másodszor pedig a népek üdvössége Izrael bizonyságtételétől is függ. A nemzetek áldása Izraelen keresztül válik valóra (1Móz 12:3), mert csak Izrael Istene az egyetlen igaz Isten (Jn 4:22-23). A héber Biblia tanulságai, Izrael történelme, valamint a zsidókkal történt események és az újszövetségi feljegyzések mind-mind jelentőséggel bírnak a nemzetek számára az üdvösség szempontjából.

Kísérlet az egyesítésre és bitorlásra. Aggasztó, hogy Bábel tornya építőinek legfontosabb ügye az egység ideológiája volt. A kijelentés, miszerint „az egész földnek pedig egy nyelve és egyféle beszéde volt” (1Móz 1:1) utalás arra, hogy a népek azonos szavakat használtak és egyforma dolgokról beszélgettek. Bábel története beszámol az első törekvésről, hogy egyesítsék a világot. Nem csoda hát, hogy az ilyen gondolkodásból önkényuralmon alapuló társadalom alakult, ami nem hagyott helyet a különbözőségnek vagy az egyet nem értésnek (vö. Dán 3:1-7), az emberek akarták átvenni Isten helyét. Valójában összetartozik a két cél, az erőltetett egységesítés és a jogbitorlás. A történelem bizonyította, hogy ha emberek másokat arra akarnak kényszeríteni, hogy ugyanúgy viselkedjenek és gondolkodjanak, mint ők maguk, az elkerülhetetlenül türelmetlenséghez és üldözésekhez vezet. Végül ez a kényszer oda vezet, hogy az ember át akarná venni Isten helyét.

Fontos, hogy Bábel építői Isten szavait használják. A közbevetett megjegyzés: habah (gyertek), ami kétszer is indítja az építők beszélgetését (1Móz 11:3-4). Isten is ezt a szót használta (1Móz 11:7). A közösség együttműködésének kifejezése („Gyertek…!”) a teremtéskor Isten részéről elhangzott királyi többest idézi: „Teremtsünk”, amivel az építők elárulták a szándékukat: Isten hatalmát akarták bitorolni. Bábel városára vonatkozóan a toronynak fordított héber szó szintén jelzi a szándékukat. Ez a szó a „nagy” (gadal) szóval együtt az ambíció és a dicsőség jelentésárnyalatát tartalmazza, amit a Biblia gyakran Istennel kapcsol össze (2Móz 18:11). Érdekes módon Dániel 8. fejezetében, amely több nyelvi és teológiai motívumot tartalmaz, mint a jelenleg tárgyalt szakasz, ugyanez a gadal szó a kulcsszó a kis szarv kísérletének leírására, amikor Isten fölé próbálja emelni magát (Dán 8:9-11, 25). Olyan magasra akarták építeni a tornyot, hogy az eget érje – ez a konkrét részlet többet sugall annál, mint hogy monumentális méretűre tervezték. Bábel építőit az a lelki törekvés vezette, hogy Isten helyébe lépjenek, amit a következő megfogalmazás is kifejez: „szerezzünk magunknak nevet” (1Móz 11:4, ÚRK). Csak Isten képes valakinek a nevét naggyá tenni (1Móz 12:2) és önmagának is nevet szerezni (Ézs 63:12, 14).

#### Gyakorlati alkalmazás

Átkok, amelyek áldássá lettek: Keressünk olyan bibliai eseteket, amikor valami, ami eredetileg átoknak indult végül áldás lett! Emlékezzünk vissza olyan életeseményekre, amikor egy rossz tapasztalat (például a Covid-19 miatti lezárások) váratlan lehetőségeket adtak arra, hogy önvizsgálatot tartsunk, elmélkedjünk, közösséget ápoljunk másokkal és visszatérjünk Istenhez! A szenvedés miért hozza gyakran magával az új értékek felfedezését és von közelebb emberekhez és Istenhez?

Egység/egyformaság és Isten jogainak bitorlása: Találjunk a Bibliában, a történelemben, saját vallási közösségünkben és személyes tapasztalatunkban olyan eseteket, amikor egy jó szándékú vezető (talán mi magunk?) úgy viselkedett, mint Bábel tornyának építői! A szentség, az egység és az igazság magasztos gondolatai miért vezetnek sokszor türelmetlenséghez és önteltséghez? Jézus életpéldája hogyan indít arra, hogy elkerüljük ezt a hibát? Miért nem elég, ha az embernek igaza van, ami talán még haragot és önigazult büszkeséget is eredményezhet?

`Jegyzetek`
