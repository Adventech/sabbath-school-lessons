---
title:  „Szálljunk Alá”
date:  27/04/2022
---

`Olvassuk el 1Móz 11:5-7 és Zsolt 139:7-12 szakaszát! Miért szállt le Isten a földre? Milyen esemény váltotta ki ezt?`

Érdekes módon, miközben az emberek fölfelé törekedtek, Istennek le kellett szállnia hozzájuk. A leereszkedése is megerősíti felsőbbségét. Ő mindig is elérhetetlen marad a számunkra. Hiábavaló és nevetséges minden olyan emberi erőfeszítés, hogy elérjenek az Ő szintjére és a mennyben találkozzanak vele. Éppen ezért Jézus jött le hozzánk, hogy megmentsen bennünket, valóban nem létezett más mód a megszabadításunkra. A Bábel tornyáról szóló beszámoló legironikusabb része az, amikor Isten leszáll, hogy „lássa a várost és a tornyot” (1Móz 11:5). Nem kellett volna lejönnie ahhoz, hogy lássa (Zsolt 139:7-12; vö. 2:4), mégis megtette. Ez a megfogalmazás azt hangsúlyozza, hogy Isten belekapcsolódik az emberiség életébe.

`Olvassuk el Lk 1:26-33 szakaszát! Mit tanít ez arról, hogy Isten lejön hozzánk?`

Isten leereszkedése szintén a hit általi megigazulás elvére és a kegyelmének folyamatára emlékeztet. Bármilyen munkát is végezzünk Istenért, neki akkor is le kell jönnie hozzánk, hogy találkozzon velünk. Az Istenért végzett tetteink nem visznek oda sem hozzá, sem a megváltáshoz, hanem azzal szabadít meg bennünket, hogy Ő közeledik hozzánk. Valójában Mózes első könyve ebben a szakaszban kétszer is írja, hogy Isten „leszáll”, ami arra látszik utalni, mennyire törődik az itt történtekkel. A szöveg szerint az Úr véget akart vetni az emberek makacs egységének, ami a bűnös természetükből következően csak mind mélyebbre és mélyebbre vihette volna őket a gonoszságba. Ezért döntött úgy, hogy összezavarja a nyelvüket, ami miatt vége lesz egységes mesterkedésüknek.

„Bábel építőinek ármánykodásai szégyenteljes kudarccal végződtek. Önhittségük emlékműve oktalanságuk emlékműve lett. Az emberek mégis állandóan ugyanazt az utat járták, saját magukban bízva és elutasítva Isten törvényét. Ezt az elvet akarta Sátán alkalmazni a mennyben; ez az elv irányította Kaint is áldozata bemutatásában” (Ellen G. White: Pátriárkák és próféták. Budapest, 1993, Advent Kiadó, 91. o.).

`Hogyan mutatkozik meg az emberi arrogancia újabb példája Bábel tornyának történetében? Mi vezetett végül a kudarchoz? Milyen személyes tanulságokat vonhatunk le ebből az esetből?`

---

#### Ellen G. White idézetek

Krisztus emberi formában jött világunkba, hogy emberként éljen az emberek között. Felvette az emberi természet hajlamait, hogy azokban megpróbáltassék. Emberi mivoltában isteni természet részese volt. Megtestesülése által új értelemben nyerte el az Isten Fia címet… Krisztus embertől született, s így új értelemben vált Isten Fiává. Noha Isten Fiaként jött világunkba, születése által mégis eggyé vált az emberiséggel.

Krisztus emberi formában jött el, hogy mind az el nem bukott világoknak, mind pedig a mi elbukott földünknek megmutassa, Isten megfelelően gondoskodott arról, hogy az emberek Teremtőjükhöz való hűségben éljenek. Kiállta Sátán – megengedetten – útjába hozott kísértéseit, és minden támadását visszautasította. Sok fájdalomban és szorongattatásban volt része, de Isten nem hagyta figyelmen kívül. Amikor János megkeresztelte a Jordánban, a vízből kilépve Isten Lelke szállt rá arannyal övezett galamb képében, és egy hang hallatszott a mennyből: „Ez amaz én szerelmes fiam, akiben én gyönyörködöm…” (Mt ٣:١٧) – Szemelvények Ellen G. White írásaiból, 1. köt., 226–227. o.

Isten látja a bűnöst… Dávid megtért ember volt, és bár megvallotta vétkét, és meggyűlölte a bűnt, elfeledni mégsem tudta azt. Kijelentette: „Hová menjek a te lelked elől, és a te orcád elől hova fussak? Ha a mennybe hágok fel, ott vagy; ha a Seolba vetek ágyat, ott is jelen vagy. Ha a hajnal szárnyaira kelnék, és a tenger túlsó szélére szállanék: Ott is a te kezed vezérelne engem, és a te jobbkezed fogna engem… A sötétség sem borít el előled, és fénylik az éjszaka, mint a nappal; a sötétség olyan, mint a világosság.” (Zsolt 139:7–12)Isten mindenütt jelen van. Mindent lát és mindent tud, még a szív rejtett szándékait is ismeri. Hasztalan próbálkozás eltitkolni előle a bűnt. Ősszüleinket is látta Édenben. Látta Kaint, amint fölemeli kezét, és megöli Ábelt. Látta a hajdani világ lakóit, ezért korlátozta éveik számát, majd özönvízzel büntette őket. Látta népének – a zsidó népnek, mellyel szövetséget kötött – a bűneit, és látta, ahogy Isten Fiának az életére törnek. – Testimonies on Sexual Behavior, Adultery, and Divorce, 89. o.



Napjainkban is léteznek toronyépítők. A hitetlenek tudományosnak nevezett következtetésekre építik fel az elméleteiket, és elutasítják Isten kinyilatkoztatott Igéjét… A magát kereszténynek nevező világban sokan eltávolodnak a Biblia határozott tanításaitól, és emberi kitalációkon alapuló hitre és jól hangzó mesékre építenek, majd azt hangoztatják, hogy az általuk épített torony révén a mennybe lehet jutni. […]

Közeledik a vizsgálati ítélet. A Magasságos leszáll, hogy meglássa, mit építettek az emberek. Mindenható hatalma meg fog mutatkozni, és az emberi büszkeség a porba hull. – Conflict and Courage, 42. o.