---
title:  Mózes Első Könyvének Nemzetségi Táblázata
date:  25/04/2022
---

A Nóé életének idejéről szóló beszámolót olvasva rájövünk, hogy ő jelenti az özönvíz előtti és utáni civilizációk közötti kapcsolódási pontot. Az előző történet utolsó két verse (1Móz 9:28-29) visszavezet Ádám nemzetségi táblázatának (1Móz 5:31-32) utolsó eleméhez. Lámek, Nóé apja ötvenhat éves volt, amikor Ádám meghalt, tehát Nóé bizonyára hallotta Ádám történeteit, amelyeket továbbadhatott az utódainak az özönvíz előtt és után.

`Olvassuk el 1Mózes 10. fejezetét! Mi a cél ezzel a bibliai nemzetségtáblázattal (lásd még Lk 3:23-38)?`

A bibliai nemzetségi táblázatnak három szerepe is van. Először is hangsúlyozza a bibliai események történelmi hitelességét, azt, hogy valóságos emberekkel estek meg, akik éltek és meghaltak, akiknek a korát pontosan számontartották. Másodszor a folyamatosságot jelzi a régmúlttól kezdve az író koráig, a múlt és a „jelen” között világos kapcsolatot mutatva. Harmadszor pedig emlékeztet az emberi gyarlóságra, a bűn átkának minden következő generációra gyakorolt tragikus hatására és halálos következményeire.

Figyeljük meg, hogy a „hámita”, „sémita” és „jáfetita” besorolás nem követhető nyomon egyértelműen. A hetven nép Jákób családja hetven tagjának (1Móz 46:27) és a pusztában vándorló izraeliták hetven vénjének (2Móz 24:9) számát vetíti előre. A hetven nép és a hetven vén közötti összefüggés gondolata Izraelnek a népek közötti küldetését sejteti: „Mikor a Felséges örökséget osztott a népeknek; mikor szétválasztá az ember fiait: megszabta a népek határait, Izráel fiainak száma szerint” (5Móz 32:8). Hasonlóképpen Jézus is hetven tanítványt küldött el, hogy hirdessék az evangéliumot (Lk 10:1).

Ez az információ közvetlen kapcsolatot mutat Ádám és a pátriárkák között, akik Ádámtól kezdve mind valós, történelmi szereplők voltak. Ez annak megértésében is segít, hogy a pátriárkák közvetlenül hallhatták azokat, akik az ősi események személyes emlékeit őrizték.

`Mit tanít Mt 1:1-17 szakasza a nemzetségi táblázatok szereplőinek történelmi valóságáról? Hitünk szempontjából miért fontos tudni és elhinni, hogy valós emberek voltak?`

---

#### Ellen G. White idézetek

Ha arra gondolunk, mennyi lehetősége van az embernek a kutatásra, milyen rövid az élet, milyen korlátozott a cselekvési területünk, szűk a látókörünk, milyen gyakran vonunk le téves következtetéseket – különösen azokkal a dolgokkal kapcsolatosan, amelyekről úgy véljük, ellentmondanak a Biblia történelmének –, hányszor vizsgáljuk felül vagy vetjük el a tudomány állítólagos következtetéseit, mennyire hajlamosak vagyunk arra, hogy kívánságunk szerint növeljük vagy csökkentsük több millió évvel a föld evolúciójának korszakait, és sokszor milyen éles összetűzésbe kerülnek egymással a különböző tudósok által kialakított elméletek… Tehát, ha mindezt átgondoljuk – azért az előjogért, hogy származásunkat az egysejtűekig, a puhatestűekig és a majmokig vezessük vissza –, szabad-e beleegyeznünk abba, hogy félredobjuk a Szentírás kijelentését, amely egyszerűségében is olyan nagyszerű: „Teremté tehát az Isten az embert az ő képére, Isten képére teremté őt” (1Móz 1:27)? Megtagadjuk a származásunkról szóló feljegyzést, ami nemesebb, mint bármely királyi udvar nemzetségtáblázata: „Ez Ádám fia, ez pedig az Istené.” (Lk 3:38)

Ha helyesen értelmezzük, a tudomány kinyilatkoztatásai és az élet tapasztalatai egyaránt összhangban vannak a Szentírás bizonyságtételével, amely szerint Isten folyamatosan munkálkodik a természetben. – Nevelés, 130. o.

Az emberiség történelmét megörökítő krónikák úgy tüntetik fel, hogy a nemzetek fejlődése, birodalmak emelkedése és bukása az emberi akarat és vitézség függvénye, és az események alakulását nagymértékben emberek hatalma, becsvágya és szeszélye határozza meg. Isten Igéje azonban félrehúzza a függönyt, és az emberi érdekek, hatalmak és indulatok minden pro és kontra ténykedése fölött, mögött és általuk meglátjuk a végtelen irgalmú Isten munkáját, aki csendben, türelmesen viszi véghez a maga szándékát.

Pál apostol páratlanul szép és kedves szavakkal tárta Athén bölcsei elé, hogy mi volt Isten célja a teremtéssel, valamint a fajok és népek felosztásával. „Az Isten, aki teremtette a világot – mondta az apostol –, …az egész emberi nemzetséget is egy vérből teremtette, hogy lakjon a föld egész felszínén, meghatározta elrendelt idejüket és lakóhelyük határait, hogy keressék az Istent, hátha kitapinthatják és megtalálhatják…” (Csel 17:24, 26–27) – Próféták és királyok, 499–500. o.

A Biblia határtalan teret ad a képzeletnek, mely jellegében annyival emelkedettebb és nemesebb a meg nem szentelt elme felületes műveinél, mint amennyivel magasabb az ég a földnél. Az emberiség Istentől eredő történetét minden embernek meg kell ismernie. Megismerkedni ősszüleinkkel, amikor Édenben szent ártatlanságban éltek az angyalok társaságában. Nyomon követhetik a bűn bejövetelét és annak eredményét az emberiségre, lépésről-lépésre haladva követhetik végig a szent történelem egész folyamatát, mely feljegyezte az ember engedetlenségét, megátalkodottságát és a bűn igazságos megtorlását. – Üzenet az ifjúságnak, 255. o.