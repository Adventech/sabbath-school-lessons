---
title:  Az Emberi Sors
date:  07/04/2022
---

`1Móz 3:15-24 szakasza szerint mi történt Ádámmal és Évával a bűneset következtében?`

A Szentírás félreérthetetlenül átoknak nevezi Istennek a kígyóra kimondott ítéletét (1Móz 3:14), a nő és a férfi feletti ítéletét azonban nem. Az „átok” szó csak ott jelenik meg újra, amikor a földre vonatkozik (1Móz 3:17). Vagyis Istennek más terve volt a férfivel és a nővel, mint a kígyóval. Olyan reményt kínált fel nekik, amit a kígyónak nem. 1Móz 3:16 közvetlenül a 15. verset követi, ráadásul a két prófécia között megfigyelhető párhuzamok világosan utalnak arra, hogy a 16. versnek a nőre vonatkozó próféciája a 15. vers messiási próféciájával összefüggésben olvasandó. A megváltás pozitív perspektívájából kell látni Istennek az asszonyra kimondott ítéletét, így azt is, ami a gyermekszülésre vonatkozik (vö. 1Tim 2:14-15).

A férfi bűne annak tulajdonítható, hogy az asszonyra hallgatott, ahelyett, hogy Istenre hallgatott volna, ezért átkozott lett a föld, amelyből megformálta őt Isten (1Móz 3:17). Ennek következtében keményen kell dolgoznia (1Móz 3:17-19), majd pedig „visszatér” a földbe, ahonnan jött (1Móz 3:19), aminek nem kellett volna megtörténnie, ez nem volt része Isten eredeti tervének.

Kifejező, hogy a halál kilátástalanságával szembesülve Ádám az asszonyhoz fordul, akiben az élet reményét látja a gyermekszülés miatt (1Móz 3:20). Vagyis a halálbüntetés idején meglátja az élet reményét.

Isten azonban, mint minden szerető szülő csak jót szánt nekik, nem rosszat. Amikor pedig már megismerték a gonoszt, minden tőle telhetőt meg akart tenni azért, hogy megmentse őket attól. Tehát elhangzott az ítélet, de ősszüleink számára mégsem veszett oda minden remény, még ha nyíltan és égbekiáltó módon szegültek is szembe Istennel ők, akik valóban a Paradicsomban éltek és egyáltalán semmi okuk nem volt rá, hogy kételkedjenek Istenben, a szavában, irántuk való szeretetében.

`Általában úgy gondolunk a „tudásra”, mint ami önmagában jó, mégis miért nem mindig az? Melyek azok a dolgok, amelyeket jobb, ha nem ismerünk?`

---

#### Ellen G. White idézetek

Ádám tudta, hogy társa megszegte Isten parancsát, nem törődve az egyetlen tilalommal, hűségük és szeretetük próbájával. Lelkében rettenetes gyötrelem dúlt. Bánta, hogy elengedte Évát maga mellől. De a tett megtörtént; most el kell válnia attól, akinek társasága boldoggá tette. Hogyan is tudná ezt elviselni? Ádám örült Isten és a szent angyalok társaságának. Szemlélte a Teremtő dicsőségét. Felfogta, milyen magasztos sors vár az emberiségre, ha hűséges Istenhez. De ezekről az áldásokról mind elfeledkezett attól való félelmében, hogy elveszti azt az ajándékot, amely szemében minden másnál drágább volt… Eltökélte, hogy osztozik Éva sorsában. Ha Évának meg kell halnia, ő is meghal vele. – Pát­riárkák és próféták, 56. o.

A teremtéskor Isten az embert tette a föld és az összes élőlény urává. Míg Ádám hűséges maradt a mennyhez, a természet teljességében néki engedelmeskedik. Amikor azonban fellázadt az isteni törvény ellen, a nála alacsonyabb rendű lények is fellázadtak az eredeti rendelkezés ellen. Az Úr végtelen irgalmában így mutatta be a törvény szentségét, és azt akarta, hogy tapasztalják meg, milyen veszélyes még a legkisebb mértékben is eltávolodni tőle.

Az ezek után adatott küzdelmes és fáradtságos életet is szeretettel kínálta fel az embernek. Bűne miatt fegyelmeznie kellett önmagát, meg kellett fékeznie az étvágyát és a szenvedélyeit, önuralmat kellett gyakorolnia. Mindez Isten nagy tervének a része volt, amelynek célja az ember megmentése és a bűn okozta romlásból való kimentése volt. – Conflict and Courage, 18. o.

Amikor Ádám és Éva felismerte Isten törvényének tökéletességét, szentségét és törvényszegésük súlyát – amely olyan drága áldozatot tett szükségessé, hogy őket és utódaikat megmentse a végső romlástól –, könyörögtek: inkább ők haljanak meg, minthogy Isten szeretett Fia hozzon ilyen nagy áldozatot. Ádám gyötrelme növekedett. Látta, hogy bűne olyan nagy, hogy félelmetes következményekkel jár. Vajon a menny szeretett Parancsnokának – akivel együtt jártak és beszéltek szent ártatlanságukban, akit az angyalok tiszteltek és imádtak – le kell jönnie a dicsőség világából, hogy meghaljon törvényszegésükért? […]

Az Atya nem változtathatja meg vagy törölheti el a törvény egy rendelkezését sem, hogy megfeleljen az elbukott ember állapotának. De Isten Fia, aki egy volt az Atyával, aki teremtette az embert, teljesen kiengesztelheti Isten előtt az embert azáltal, hogy áldozatul adja életét, és viseli az Atya haragját. Az angyalok közölték Ádámmal, hogy mivel törvényszegése halált és nyomorúságot hozott, az életet és halhatatlanságot egyedül csak Krisztus áldozata jelentheti a világnak. – A megváltás története, 47–48. o.