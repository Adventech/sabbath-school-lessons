---
title:  A Kígyó
date:  03/04/2022
---

`Olvassuk el 1Móz 3:1, 2Kor 11:3 és Jel 12:7-9 szakaszait! Ki a kígyó? Hogyan csapta be Évát?`

A szöveg úgy kezdődik, hogy „A kígyó”. A mondattani elemzés rámutat a hangsúlyra: a héberben a „kígyó” a mondat első szava, határozott névelővel. Ez arra utal, hogy a kígyó ismert szereplő, mintha az olvasónak tudnia kellene, hogy kicsoda. Valós létezését tehát a fejezet már az első szavától kezdve megerősíti.

A Szentírás a kígyót Isten ellenségeként azonosítja (Ézs 27:1), „akit ördögnek és Sátánnak neveznek” (Jel 12:9, ÚRK). Az ókori Közel-Keleten is a kígyóval személyesítették meg a gonosz hatalmát.

„Hogy észrevétlenül végezhesse munkáját, Sátán felhasználta médiumként a kígyót, amely nagyon alkalmas volt csaló szándékának leplezésére. A kígyó akkor az egyik legbölcsebb és legszebb teremtmény volt a földön. Szárnyai voltak és röptében káprázatos fényben ragyogott, a csiszolt arany színé­ben tündökölt” (Ellen G. White: Pátriárkák és próféták. Budapest, 1993, Advent Kiadó, 27. o.).

Bármilyen formában is jelenik meg az ördög, a Biblia sosem pusztán hasonlatokban szól róla. A Szentírás úgy mutatja be Sátánt, mint aki valóságos lény, nem csupán a gonoszságot vagy az ember sötét oldalát jelképező retorikai szimbólum vagy elvont fogalom. A történetben a kígyó nem Isten ellenségeként jelenik meg. Ellenkezőleg! Utal Isten szavaira, elismétli azokat, látszólag támogatóan. Vagyis kezdettől fogva láthatjuk, hogy Sátán szívesen idézi Istent, és amint a későbbiekben is szót ejtünk róla, Isten Igéjének szavait ismétli (Mt 4:6).

Figyeljük meg azt is: a kígyó nem kezd el azonnal vitatkozni az asszonnyal, hanem olyan kérdést tesz fel, ami azt a látszatot kelti, hogy elhiszi, amit az Úr nekik mondott. „Csakugyan azt mondta az Isten…” (1Móz 3:1)? Tehát már elejétől kezdve láthatjuk, hogy milyen ravasz és megtévesztő valójában. A terve pedig bevált.

`Sátánnak sikerült megtévesztenie a bűntelen Évát az Édenben, tehát mi mennyivel sebezhetőbbek vagyunk! Mi a legjobb védelem a csalásai ellen?`

---

#### Ellen G. White idézetek

A bűn gyökere az önzés. Lucifer, az oltalmazó kérub első kívánt lenni a mennyben. Kezébe akarta ragadni a mennyei lények feletti hatalmat, hogy elfordítsa őket Teremtőjüktől, és a maga számára nyerje meg hódolatukat. Ezért hamis színben tüntette fel Istent: azzal vádolta, hogy öndicsőítésre vágyik. A Teremtőt – aki maga a szeretet – Lucifer a saját gonosz tulajdonságaival akarta felruházni. Így csapta be az angyalokat, és így vezette félre az embereket is. Rávette őket arra, hogy kételkedjenek Isten szavában, és ne bízzanak jóságában. Mivel Isten az igazságszolgáltatás és a félelmetes fenség Istene, Sátán azon mesterkedett, hogy szigorúnak és kérlelhetetlennek lássák Őt. Így vonta az embereket a maga oldalára Isten elleni lázadásában; és a világra ráborult a szomorúság éjszakája. – Jézus élete, 21. o.

A kísértő azt sugallta Évának, hogy Isten nem fogja végrehajtani a büntetést, csak fenyegeti őket. […]

Sátán ugyanezt a munkát végzi azóta is nagy sikerrel. Ráveszi az embereket, hogy ne bízzanak Isten szeretetében, és kételkedjenek bölcsességében. Igyekszik folyamatosan tiszteletlen kíváncsi lelkületet szítani, kutakodó nyugtalanságot kelteni az emberben, hogy minél mélyebbre hatoljon Isten bölcsességének és hatalmának a megismerésében. És mivel sokan olyan dolgokat próbálnak felfedezni, amit Isten jónak látott eltakarni előlük, ezért sokan tévesztik szem elől azon kinyilatkoztatott igazságokat, amelyek az üdvösség szempontjából elengedhetetlenek. – Conflict and Courage, 15. o.

Isten kijelentette, hogy az ember egyedüli biztonságát az szavatolja, ha teljes mértékben bízik az Ő szavában. Nincs szükségünk rálépni a gonoszság útjára csak azért, hogy meglássuk, milyen is a gonosz, hogy megtapasztaljuk és megismerjük annak következményeit. Az engedetlenség gyengeséghez vezet. Isten terve az, hogy tisztánlátást adjon az embernek mindazzal kapcsolatosan, ami rá és a tevékenységeire tartozik. […]

A bűnbeesés után Jézus Krisztus lett Ádám tanítómestere. Az Atya Isten helyett Krisztus tartotta a kapcsolatot az emberrel, és mentette meg az emberiséget az azonnali haláltól. Közbenjárónkká lett. Ádámnak és Évának próbaidő adatott, amikor visszatérhettek az Isten iránti engedelmesség útjára, és ez a terv magában foglalta az utódaikat is.

Isten Fiának engesztelő áldozata nélkül az emberhez egyetlen isteni áldás sem juthatna el, és az üdvösség sem lenne lehetséges. Isten féltőn védelmezte törvényének becsületét. A törvény áthágása félelmetes szakadást okozott Isten és az ember között. Bűntelen állapotában Ádám közvetlen, szabad és örömteli kapcsolatot ápolhatott Teremtőjével. Miután azonban vétkezett, Isten csak Krisztus és az anyagok által szólt hozzá. – Conflict and Courage, 20. o.