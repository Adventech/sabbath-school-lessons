---
title: Történet
date: 08/04/2022
---

#### MEGBOCSÁTÁS A BÖRTÖNBEN - 1. RÉSZ

_Írta: Andrew McChesney_

A börtönmisszióban résztvevő önkéntesek közül senki sem akarta vállalni a bibliatanulmányozást egy bizonyos rabbal. Dante Marvin Herrmann, a Sagunto Adventista Főiskola 36 éves teológia hallgatója csodálkozott ezen. „Vele nagyon nehéz dolgozni” – mondta az egyik önkéntes. „Folyton gúnyolja Istent.” – tette hozzá a másik. Dante imádkozott. Érezte, Isten indítja, hogy bátran vállalja ezt a rabot. A különlegesen őrzött épületrészben egy börtönőr vezette hozzá Matíast, a frissen borotvált, fiatal rabot. Amikor leültek egymással szemben, Danténak feltűnt, hogy a fiún nem látszik tetoválás, arcán sincs ott a rabokra jellemző, fenyegető vonás. „Nem hasonlítasz a többi rabra” – mondta neki Dante. Matías elnevette magát. „Fogalmad sincs róla, hogy ki vagyok én!” – válaszolta. „Nem érdekel, hogy ki vagy és mit tettél – bátorította Dante –, mindnyájan követünk el rossz dolgokat az életünk során, és a múltunkat nem tudjuk megváltoztatni.” Matías elgondolkodva végigmérte Dantét. Látta a karját borító tetoválásokat és a fülcimpáin az egykori piercingek nyomait. „Te is adventista vagy? – kérdezte. – Más vagy, mint a többiek.”

„Isten mindnyájunkat meg tud változtatni” – válaszolta Dante. Aztán elmesélte Matíasnak, hogyan adta el a lelkét az ördögnek 17 éves korában, amikor egy utcai bandához csapódott. Drogdíler is volt, mielőtt megismerte Isten szeretetét a Bibliából, majd csatlakozott az adventistákhoz. Mire befejezte az élettörténetét, le is járt az idő. Megígérte Matíasnak, hogy a következő szombaton újra meglátogatja. Miután hazaért, végzett egy kis online kutatást arról, hogy ki is ez a Matías. Amit talált, az komoly imára késztette. „Uram, ő egy nagyon súlyos eset! Miért küldtél engem hozzá?” Isten így figyelmeztette: „Dante, én megbocsátottam neked. Neki is meg tudok bocsátani.”

_Folytatás következik…_
