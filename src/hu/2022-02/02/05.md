---
title:  A Kígyó Sorsa
date:  06/04/2022
---

`„Ellenségeskedést szerzek közötted és az asszony között, a te magod között és az ő magva között: ő a fejedre tapos, te pedig a sarkát mardosod” (1Móz 3:15, ÚRK). Mit mondott itt az Úr a kígyónak? Minek a reményét ébresztik bennünk ezek a szavak?`

Isten a kígyóval kezdi az ítéletet, hiszen ő indította el az egész drámát: egyedül a kígyót tapossák el ebben a történetben.

Itt bizonyos szempontból a teremtés „visszafordításához” érünk. A teremtésből élet fakadt, a jó elismerése, valamint áldások következtek, az ítélet viszont halálhoz, rosszhoz és átkokhoz vezet, de feltűnik a szabadítás reménye és ígérete is. A port evő, eltaposott kígyó (1Móz 3:14-15) komor képéhez kapcsolódva felragyog az emberiség megszabadításának reménye, egy prófécia formájában. Ádám és Éva ítélete ezután következik, de az Úr már azt megelőzően megadta nekik a megváltás reményét (1Móz 3:15). Igen, bűnt követtek el, ami miatt valóban szenvedni fognak, és igen, meg fognak halni annak következtében, mégis ott van a végső reménység, a megváltás reménye.

`Vessük össze 1Móz 3:15 versét Róm 16:20, Zsid 2:14 és Jel 12:17 verseivel! Hogyan mutatnak rá ezek a szakaszok a megváltási tervre és a nagy küzdelemre?`

Figyeljük meg a párhuzamokat 1Móz 3:15 valamint Jel 12:17 között: a sárkány (a kígyó) megharagudott (ellenségeskedés); a magvából valók (mag); és az asszony az Édenben és Jel 12:17 versében. A bűneset következtében a vég idejéig tartani fog az Édenbe betörő harc. Sátán vereségének ígérete azonban már az Édenben elhangzott, miszerint a fejére taposnak. Ezt a témát még jobban kifejti A jelenések könyve, lefestve a gonosz végső pusztulását (Jel 20:10). Vagyis az emberiség már a kezdet kezdetétől fogva megkapta a reményt, hogy lesz kiút a rettenetes zűrzavarból, ami a gonoszság megismeréséből származik, és ez a remény most a miénk is lehet.

`Miért vigasztaló a tudat, hogy az Úr már az Édenben elkezdte kinyilatkoztatni a megváltási tervet, ott, ahol a földi bűn és gonoszság elindult?`

---

#### Ellen G. White idézetek

Mivel a kígyó Sátán eszköze volt, neki is osztozni kellett Isten büntetésében. A mező legszebb és legcsodálatosabb teremtményéből a legvisszataszítóbb és legmegvetettebb állat lett, amelytől fél és irtózik állat és ember. Amit Isten ezután mondott, az közvetlenül Sátánnak szólt. Előre mutatott végső vereségére és pusztulására: „Ellenségeskedést szerzek közötted és az asszony között, a te magod között, és az ő magva között: az neked fejedre tapos, te pedig annak sarkát mardosod.” (1Móz 3:15) […]

Ez az ősszüleink hallatára elhangzott ítélet nekik ígéret volt. Míg ember és Sátán közötti harcot jövendölt, azt is kinyilatkoztatta, hogy a nagy ellenség hatalma végül megtörik. – Pátriárkák és próféták, 58., 65. o.

Egyetlen lélek megnyerése Krisztusnak a kísértő legyőzését, fejének eltaposását jelenti. Mindez azonban az ellenséget még nagyobb gonoszságra készteti… Attól való félelmében, hogy elveszíti áldozatát, Sátán előbb megpróbálja becsapni az embert, utána pedig elnyomja és üldözőbe veszi. A gonoszok a lelkek nagy ellenségének ügynökeivé válnak, akiket megfedd azoknak a tanítása és példája, akik a bibliai igazságok fényében járnak, és minden eszközt felhasználva próbálják eltávolítani a hűségeseket Istentől, és rávenni arra, hogy hagyják el a szentség keskeny ösvényét.

Azonban senkinek sem szabad rettegnie vagy megijednie. Isten Igéje szavatolja, hogy akik hisznek és engedelmeskednek parancsolatainak, és hűségesek maradnak az elveikhez, azok a királyi család tagjai, a mennyei Király gyermekei lesznek. Teljes bizonyosságunk van afelől, hogy mennyei hírnökök vannak velünk, akik azért jöttek, hogy Krisztus érdemei által győzelmet arassunk. – Our High Calling, 89. o.

Sátán és angyalai hosszú ideig szenvedtek. Nemcsak saját bűneinek terhét volt kénytelen hordani, hanem a megváltott seregét is, mely ráhelyeztetett. Neki kell bűnhődni azon lelkek romlásáért is, akiket ő taszított kárhozatba. Majd végül láttam, hogy Sátán és az egész istentelen sereg elpusztult, s Isten igazságérzete kielégült. Az összes mennyei sereg és az összes megváltott fennhangon mondta: „Ámen!”

Az angyal így szólt: „Sátán a gyökér, angyalai az ágak. Most gyökerestől, ágastól elpusztultak. Meghaltak örök halállal. Sohasem támadnak fel többé, és Isten világegyeteme tiszta lesz.” Azután láttam, hogy az a tűz, amely az istenteleneket elpusztította, minden tisztátalan dolgot is megemésztett, és megtisztította a földet. Majd ismét láttam, hogy a föld már megtisztult, és semmi nyoma sem maradt többé a régi átoknak. A föld szétrepedezett, egyenetlen felülete most már mindenütt egyenletes lett. Isten egész világegyeteme megtisztult, és a nagy küzdelem örökre véget ért. – Tapasztalatok és látomások, 294–295. o.