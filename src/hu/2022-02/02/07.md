---
title:  További Tanulmányozásra
date:  08/04/2022
---

Gondolkodjunk el az „élet fája” és a „jó és gonosz tudásának fája” közötti kapcsolatról! Az is összefüggést mutat, hogy mindkét fa „a kert közepén” (1Móz 2:9, ÚRK) állt. Ám a pusztán földrajzi közelségen túl más is van a két fa között. Mivel az ember vett a jó és gonosz tudása fájának gyümölcséből, tehát engedetlen lett Istennel szemben, utána már nem mehetett oda az élet fájához, nem élhet örökké, legalábbis ebben az állapotban nem. Ez a kapcsolat kiemel egy alapelvet. Az erkölcsi és lelki természetű döntések hatnak a biológiai életre, amire kitért Salamon is a fiának adott tanácsában: „Fiam, ne felejtsd el tanításomat, és parancsolataimat őrizze meg szíved, mert hosszú életet, magas életkort és jólétet szereznek azok neked” (Péld 3:1-2, RÚF)! Ez a kapcsolat újból feltűnik majd a mennyei Jeruzsálemben, ahol csak az élet fája lesz már ott „A város utcájának közepén” (Jel 22:2, ÚRK).

„Amikor Isten megteremtette Évát, azt tervezte, hogy a férfinél sem alsóbbrendű, sem felsőbbrendű, hanem mindenben egyenlő partnere legyen. Nem akarta, hogy a szent párnak olyan érdeke legyen, ami egymásétól eltért volna, bár mindkettőjüknek megvolt a saját személyisége, gondolkodása, tevékenysége. Éva azonban bűnbe esett, és mivel ő vétkezett először, az Úr azt mondta neki, hogy Ádám uralkodik felette. Alávettetett férjének, büntetése részeként. Ez az átok sok esetben az asszony sorsát igen fájdalmassá, életét teherré tette. A férfi sok tekintetben visszaélt Istentől kapott fölényével, hatalmát önkényesen gyakorolva. A megváltási tervet végtelen bölcsesség alkotta, amely az emberiséget egy második próba elé állítja” (Ellen G. White: Testimonies for the Church. 3. köt. 484. o.).

**Beszélgessünk róla!**

`1) Isten az Édenben nemcsak azért vonta Ádámot kérdőre, hogy felébressze a bűntudatát, hanem bűnbánatra is akarta vezetni. Ugyanez a motívum feltűnik Kain (1Móz 4:9-10), az özönvíz (1Móz 6:5-8), Bábel tornya (1Móz 11:5) meg Sodoma és Gomora (1Móz 18:21) esetében is. Hogyan mutatkozik meg a vizsgálati ítélet gondolata ezekben a történésekben?`

`2) Miért hitte Éva, hogy bölcsességet nyer, ha eszik a jó és a gonosz tudásának a fájáról? A magunk helyzetében mi hogyan kerülhetjük el, hogy hasonló hibákat kövessünk el, vagyis nyíltan szembehelyezkedjünk Isten Igéjével, valami „jobb” reményében annál, mint amit Isten adott nekünk?  `

---

#### Ellen G. White idézetek

Próféták és királyok: „Illés lelkével és erejével” című fejezet.