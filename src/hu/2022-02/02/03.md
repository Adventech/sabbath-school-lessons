---
title:  Tiltott Gyümölcs
date:  04/04/2022
---

`Olvassuk el 1Móz 2:16-17 és 3:1-6 verseit (lásd még Jn 8:44)! Hasonlítsd össze Isten Ádámhoz intézett szavait azzal, amit a kígyó mondott Évának! Mi a különbség a kettő között, és mi ennek a jelentősége?`

Figyeljük meg a párhuzamokat Isten és Ádám beszélgetése (1Móz 2:16-17) és Éva meg a kígyó párbeszéde között! Mintha a kígyó Isten helyét elfoglalva jobban tudna mindent nála. Először csak egy kérdést tesz fel, amivel azt sejteti, hogy az asszony talán félreértette Istent. Utána azonban nyíltan megkérdőjelezi Isten szándékainak jóságát, majd ellent is mond neki.

Sátán két dolgot támadott meg: a halál és a jó és a gonosz tudásának kérdését. Isten világosan és hangsúlyosan kijelentette, hogy az engedetlenség nyomában biztosan halál jár (1Móz 2:17). Sátán azonban azt mondta, hogy nem, nem fognak meghalni. Ezzel arra célzott, hogy az emberek halhatatlanok (1Móz 3:4). Isten megtiltotta Ádámnak, hogy egyen abból a gyümölcsből (1Móz 2:17), Sátán pedig bátorította őket, hogy egyenek belőle, mert akkor olyanok lesznek, mint Isten (1Móz 3:5).

Sátán két érve – a halhatatlanság és az Istenhez hasonlóvá válás – meg­győzte Évát, hogy egyen a gyümölcsből. Nyugtalanító gondolat, hogy amint Éva döntött az engedetlenség mellett és evett a tiltott gyümölcsből, úgy kezdett viselkedni, mintha Isten nem is lett volna ott és ő állt volna a helyére. A bibliai szöveg rámutat a személyiségében bekövetkezett változásra. Éva Isten szavait használta, amikor értékelte a tiltott gyümölcsöt: látta, hogy „jó” (1Móz 3:6). Ez a szó Istennek a teremtett világról mondott véleményét idézi: „Látta Isten, hogy jó…” (1Móz 1:4, ÚRK stb.).

Ez a két kísértés, a halhatatlanság és az Istenhez való hasonlóság utáni vágy a gyökere az ókori egyiptomi és görög vallásokban a halhatatlanság gondolatának. A halhatatlanság vágya, ami hitük szerint isteni tulajdonság, fűtötte ezeket a népeket, hogy isteni státuszra törekedjenek és így (reményeik szerint) halhatatlanná váljanak. Ez a gondolkodás alattomban beszüremkedett a zsidó-keresztény kultúrákba is, így alakult ki a lélek halhatatlanságának hite, ami még ma is megvan sok egyházban.

`Gondoljunk a sok mai nézetre, amelyek szerint mindannyian lényünkből fakadóan halhatatlanok volnánk! Hogyan nyújt erős védelmet e veszélyes ámítás ellen az ember természetének és a holtak állapotának bibliai tanítása?`

---

#### Ellen G. White idézetek

Micsoda érdeklődéssel figyelte az egész világegyetem a küzdelmet, amely eldöntötte Ádám és Éva sorsát! Az angyalok feszülten hallgatták Sátán szavait, amint álnok módon próbálta hatályon kívül helyezni Isten törvényét. Türelmetlenül várták a fejleményeket, hogy vajon a szent pár enged-e a kísértő ravaszságának. Egymást kérdezgették, hogy vajon az Atya iránti hitét és szeretetét az ember Sátán felé fordítja-e. Vajon igazságként fogják elhinni a hazugságokat?

Ádám és Éva önmagukat győzték meg arra vonatkozóan, hogy egy ilyen apróság, mint egy gyümölcs elfogyasztása nem járhat olyan súlyos következményekkel, mint amilyenekről Isten beszélt. Csakhogy ez az „apróság” bűn, Isten szent és változhatatlan törvényének az áthágását jelentette, s ezzel megnyílt az út, hogy a halál és a pusztulás elárassza a világot… Sose gondoljuk azt, hogy a bűn jelentéktelen dolog. – That I May Know Him, 14. o.

Az angyalok figyelmeztették Évát, hogy miközben mindennapi feladatait végzi a kertben, maradjon a férje közelében, ahol kevésbé van kitéve a veszélynek. Ám mialatt kellemes elfoglaltságát végezte, Éva észrevétlenül eltávolodott Ádámtól… Azon kapta magát, hogy csodálattal, ugyanakkor kíváncsisággal szemléli a tiltott gyümölcsöt, amely annyira szép volt, hogy azon kezdett el gondolkozni, vajon Isten miért tiltotta meg a fogyasztását. A kísértő számára ekkor adódott a legjobb alkalom. Mintha látta volna, hogy mit forgat az elméjében, a következő kérdéssel fordult hozzá: „Csakugyan azt mondta az Isten, hogy a kertnek egy fájáról se egyetek?” […]

Éva őszintén elhitte Sátán szavait, azonban ez a hite nem mentette őt fel a bűn büntetése alól. Semmibe vette Isten utasítását, ami a bukásához vezetett. Az emberek az ítéletkor nem azért lesznek elítélve, mert őszintén elhitték a hazugságot, hanem azért, mert nem hitték el az igazságot, és elhanyagolták az igazság megismerésének alkalmait. – Conflict and Courage, 15. o.

Isten népének Jézushoz hasonlóan szembe kell szállnia vele [Sátánnal] e szavakkal: „Meg van írva!” Sátán most is idézni tudja a Szentírást, mint Jézus napjaiban, és megrontja tanításait, hogy támogassák csalásait. De a Biblia egyszerű állításai hatalmas fegyvert szolgáltatnak minden küzdelemben.

Akik a veszedelem idején élnek majd, azoknak meg kell érteniük a Szentírás bizonyságtételét az ember természetére és a halottak állapotára vonatkozólag, mert a közeljövőben az ördögi lelkek sokakat szembesítenek megszemélyesített, szeretett, elhalt rokonaikkal vagy barátaikkal, és a legveszedelmesebb tévtanokat fogják kijelenteni. Ezek a látogatók utalnak leggyengébb rokonszenvünkre, és hamis állításaik igazolására csodákat művelnek. Fel kell készülnünk arra, hogy a Biblia igazságaival ellenálljunk nekik, hogy a „halottak semmit sem tudnak”, és hogy azok, akik megjelennek, ördögi lelkek.

Sátán sokáig készült végső erőfeszítésére, hogy megcsalja a világot. Munkája alapját az Édenben fektette le az Évának adott kijelentésben: „Bizony nem haltok meg…” (1Móz 3:4–5) Lassanként készítette el az utat csalásának mesterműve számára a spiritizmus kifejlesztése által. – A megváltás története, 397–398. o.