---
title:  Tanítói melléklet
date: 08/04/2022
---

Alapige:  1Mózes 3:15

Tanulmányozásra szánt szakaszok: 1Mózes 3; Róma 16:20;

1Timóteus 2:14-15; Zsidókhoz 2:14; Jelenések 12:7-9

#### Áttekintés

Bevezetés: Isten teremtői munkájának minden szakasza után a leírás hatszor nevezi azt „jónak” (1Móz 1:4, 10, 12, 18, 21, 25), a teremtés hetének végén, a hetedik értékelésnél viszont azt mondja, hogy „igen jó”  (1Móz 1:31). Továbbá az első emberpárt az ’árum szóval jellemzi (mezítelen, ártatlan), akiket még nem csábított el a szintén ’árum (elbűvölő, ravasz) kígyó. Az első emberpár nem engedelmeskedett Isten parancsának, hogy ne egyenek a tudás fájáról (1Móz 2:17). Ebből eredt a gonoszság és a halál. Emiatt el kellett hagyniuk az Éden kertjét. A reménytelenségnek ebben az állapotában hangzott el az első jövendölés a reményről, az első örömhír. Fontos megjegyezni, hogy az első messiási prófécia (1Móz 3:14-15) pontosan a fejezet közepén található (ABCDC1B1A1):

A 1Móz 3:1-5: Kígyó-Éva, Isten hiányzik – A kísértés, hogy egyenek a jó és a gonosz tudásának fájáról

B 1Móz 3:6-8: Ádám-Éva – emberi ruhák

C 1Móz 3:9-13: Isten-Ádám-Éva – vizsgálati ítélet

D 1Móz 3:14-15: Isten-kígyó – messiási prófécia

C1 1Móz 3:16-19: Isten-Éva-Ádám – szenvedés

B1 1Móz 3:20-21: Ádám-Éva – Istentől kapott ruhák

A1 1Móz 3:22-24: Isten egyedül – megtiltja, hogy egyenek az élet fájáról

A fejezet felépítése két fő témát világít meg: a kísértés és a megváltás fogalmát.

#### Kommentár

Éva megkísértése

A szöveg első része (1Móz 3:1-13) elmondja a kísértés történetét és elemzi annak működését. A kísértés egy teológiai eszmecserével kezdődik, vagy pontosabban exegetikai fejtegetéssel Isten Szavának jelentéséről: „Csakugyan azt mondta Isten…” (1Móz 3:1, ÚRK)? A kígyó szólítja meg az asszonyt egy kérdéssel, aki rögtön válaszol. A beszélgetésük két körben bontakozik ki. Figyeljük meg a kígyó módszerét és azt, hogy hol hibázott az asszony!

1. kör (1Móz 3:1-3)

A kígyó stratégiája (Olvassuk el 1Móz 3:1 versét!) Milyen pedagógiai módszert használ a kígyó az asszony megközelítésére? Miért indít úgy, hogy látszólag egyetért Istennel? Hogyan kommentálja Isten szavát? Miért veszélyes és megtévesztő a megjegyzése?

Az asszony hibája (1Móz 3:2-3) Miért ment a kígyó közelébe Éva? Miért válaszolt azon nyomban? Miért hosszú a válasza a kígyó kérdéséhez képest?

2. kör (1Móz 3:4-6)

A kígyó módszere (Olvassuk el 1Móz 3:4-5 versét!) Melyik az a két téma, amit válaszában a kígyó felvet? Hogyan kapcsolódik e két kérdéskör egymáshoz? Mit árul el ez a két érv az asszony aggodalmáról?

Az asszony hibája (Olvassuk el 1Móz 3:6 versét!) Éva válaszában mi utal arra, hogy hatottak rá a kígyó szavai? Ádám miért nem vitatta meg Évával a nő döntését, hogy eszik a gyümölcsből?

Éva amint meghallotta a kígyó utolsó szavait: „olyanok lesztek, mint az Isten” (1Móz 3:5), olyan is akart lenni, mint Isten. A kísértés első mozzanatát leíró kifejezés – „látta az asszony, hogy… jó” (1Móz 3:6) –, pontos ismétlése annak, amit Isten rendre elmondott teremtői művének értékelésekor: „és látta Isten, hogy…. jó”. Ez a párhuzam talán az asszonynak azt a szándékát sejteti, hogy a Teremtő helyére akart kerülni, mintha ő maga teremtette volna a gyümölcsöt, az övé volna.

Az emberiség megváltása

Az engedetlenség következményét Isten előre megmondta: halál (1Móz 2:17). A várható jövőt rögtön megerősítik a következő igeversek, amelyek a természet rendjének megbomlásáról (1Móz 3:17-18), majd az első, ember által elkövetett erőszakos cselekményről, az első halálesetről (1Móz 4:8) szólnak.

Az első messiási jövendölés is azt követően hangzik el, amikor az ember először tapasztalta a reménytelenséget. A prófécia versformája gyönyörű. A témabeli felépítés és a szöveg szavainak ritmusa két strófát, vagy olyan ritmikus rendszert érzékeltet, amelyben kettő vagy több sor ismétlődik egységenként. A háromszavas bevezető után az első strófa (1Móz 3:14) hat sorban következik, rendhagyó szóritmussal.

Azután az egyszavas bevezetőt követően jön a második strófa (1Móz 3:15), négy sorban, rendes versmértékkel.

Éles kontraszt van a két strófa között. Az első negatív tartalmú, az üzenete a reménytelenség, szerepel benne a kígyó is. A második viszont pozitív, reményteljes és a Messiásról beszél. Sőt a második strófa a fejezet egyetlen reményteljes üzenete: fényes ablak a sötétségben. A reménytelen helyzet, az ember bukása, a halál és a gonoszság kozmikus perspektívája hátterén ez a bibliai ige profetikus fogalmakkal jelenti be a világ jövőbeli megváltását. E szöveg szerint az emberiség megváltásához fel kell venni a harcot a kígyóval, aki rátámad az asszony magvára, vagyis egy, a jövőben születendő férfira.

Mit jelent a „mag” szó? Ezt nem szabad sem kollektív értelemben venni, mint ami az emberiségre vagy egy népre (például Izraelre) vonatkozik, sem konkrétan egy emberre vonatkozóan. Érdekes megjegyezni, hogy a szöveg következő sorában a „mag” szó helyett az „ő” személyes névmás áll (héberül hu’), ami a „sebez” (shuf) ige tárgya. Tehát az „ő” különleges hangsúlyt kap a bekezdés szerkezetében és a szókapcsolat mondattanában: pontosan a versszak közepén tűnik fel, éppen akkor, amikor a költői ritmus négy ütemről háromra vált.

Ez a ritmusváltás jelzi, hogy e névmás a szakasz fordulópontja. Sőt az „ő” a szókapcsolat első szava, ettől még hangsúlyosabb. A Septuagintában 1Móz 3:15 az egyetlen a 103 szakaszból, ahol a hu’ (ő) héber névmás fordítása olvasható, ahol nem egyezik meg a közvetlen előzményével.

Igazából a névmás görög alakja (autos) nem utalhat sem az asszonyra (mivel nem nőnemű), sem a magra (nem semleges nemű), hanem férfira utal. Ez a mondattani szabálytalanság mutatja, hogy a fordítóknak egy bizonyos személy volt a gondolataikban, a valós történelemben egy férfi, a Messiás. 1Móz 3:15 versének messiási értelmezését a héber Szentírás is alátámasztja. E nézet legékesebben szóló bizonyságát a 110. zsoltárban találjuk, ahol újra megjelennek 1Móz 3:15 szavai, és közvetlenül utalnak a dávidi vonalból származó Messiásra. „…ellenségeidet a lábad alá… vetem” (Zsolt 110:1, ÚRK), ebben valójában 1Mózes 3 szavai ismétlődnek: „ellenségeskedést szerzek”.

Mindössze ez a két igevers van a Bibliában, ahol ez a megfogalmazás így szerepel. Ahhoz a képhez kapcsolódik, hogy az ellenség a lába alá kerül, ez a győzelem jelképe (Zsolt 110:1). A fej összezúzása (1Móz 3:15) itt újra megjelenik, ráadásul kétszer (Zsolt 110:6-7).

A két szakasz között fellelhető számos párhuzam azt sugallja, hogy a 110. zsoltár szerzője 1Móz 3:15 profetikus ígéretére utalt és messiási értelemben magyarázta azt. Akit 1Móz 3:15 úgy ábrázol, hogy a kígyó fejére tapos, a zsoltáríró egyértelműen az eljövendő, dávidi Messiásként azonosítja. A 110. zsoltárban a Messiás munkája túlmutat az 1Móz 3:15-ben felvázolt feladaton is. A Messiás, az 1Móz 3:15 versében említett mag nemcsak összetöri az ellenséget, hanem a Mindenható jobbjára ül, osztozik a királyságában és vele együtt uralkodik (Zsolt 110:1-2). A Messiás részt vesz a királyok és sok nemzet megítélésében, összezúzásában (Zsolt 110:5-6) úgy, hogy az Isten jobbján ül. Kultikus szerepe is van: papként szolgál, a papok csoportjának fejeként, és az Ő papsága örökkévaló (Zsolt 110:4). Továbbá a Messiás nevei (Adoni) és az Úr (Adonaj) közötti összecsengés arra enged következtetni, hogy a Messiást magával az Úrral azonosíthatjuk. Ez a Messiás a mennyei királyi széken ülő Jézus Krisztus (Mt 22:44).

Megbeszélendő és elgondolkodtató kérdések: Olvassuk el Róm 5:8 és Jel 12:7-9 verseit! Miért Jézus az, aki beteljesíti ezt a próféciát? Mit közöl ez a messiási jövendölés Jézus Krisztus messiási szolgálatáról? Miért fontos, hogy Isten harcol a kígyó ellen, Ő hal meg a folyamat során?

#### Gyakorlati alkalmazás

Egy fiatalember az erdőben sétálva meghallotta egy madár csipogását. Amikor megfordult, meglátta a fáról leesett fiókát. Gondosan, szeretettel felvette a törékeny kis teremtményt és óvatosan egy még gőzölgő trágyakupacra tette. A kismadár tovább csipogott. Egy róka meghallotta, elkapta és megette. Ennek a fabulának legalább három tanulsága van. Első: ha valaki beszennyez téged, az nem feltétlenül jelenti azt, hogy gonosz a szándéka. Második: ha valaki kivesz a piszokból, még nem biztos, hogy jót akar. Harmadik tanulság: miért énekelnél a piszokban?

Megbeszélendő és elgondolkodtató kérdések: Hogyan alkalmazhatjuk ezt a három tanulságot a világban található gonoszra? Segítenek-e ezek a gondolatok megbirkózni a sok gonoszsággal a világban és a saját életünkben?

Beszéljük meg az első tanulságot! (Olvassuk el 1Móz 3:17-19 verseit!) Miért van rossz és halál a világban? Ez normális állapot? Vitassuk meg! Még ha átok alatt vagyunk is, keresztényként mi a feladatunk a világban?

Beszéljük meg a második tanulságot! (Olvassuk el 1Móz 3:22 és Róm 7:22-23 verseit!) Miért keveredik gonoszság a jóba? Hogyan lehet a kettő között különbséget tenni?

Beszéljük meg a harmadik tanulságot! (Olvassuk el Zsolt 104:33-34 verseit!) Mi az egyetlen megoldás a világban található gonoszság problémájára?

`Jegyzetek`
