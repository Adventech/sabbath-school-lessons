---
title:  Kain Büntetése
date:  13/04/2022
---

`Olvassuk el 1Móz 4:9-16 verseit! Miért teszi fel Isten a kérdést, hogy „Hol van Ábel, a testvéred” (1Móz 4:9, ÚRK)? Mi a kapcsolat Kain bűne és aközött, hogy „bújdosó és vándorló” lett a földön (1Móz 4:12)?`

A Kainnak feltett kérdésben az visszhangzik, amit Isten Ádámtól kérdezett az Édenben: „Hol vagy” (1Móz 3:9)? Ez arra utal, hogy kapcsolat van az Édenben történt és az ekkor elkövetett bűn között. Az utóbbi bűn (Kainé) a korábbi (Ádámé) következménye.

Kain azonban nem hajlandó beismerni a vétkét, hanem tagadja, Ádámmal ellentétben, aki elismerte, még ha igyekezett is másokat okolni érte. Kain nyíltan szembeszegült Istennel, aki viszont azonnal szembesíti őt a bűntettével. Amikor Isten felteszi a harmadik kérdést: „Mit cselekedtél?” (1Móz 4:10), anélkül, hogy megvárná a választ, emlékezteti Kaint, Ő mindenről tud: „testvéred vére kiált hozzám a földről” (ÚRK). Ez a kép arra utal, hogy Isten mindent tud a gyilkosságról, a tett nem marad válasz nélkül. Ábel a földön fekszik, ez közvetlen kapcsolatot jelent a bűnesettel és azzal, amit az Úr Ádámnak mondott arról, ami történni fog vele (1Móz 3:19).

`Mi a jelentősége 1Móz 4:14 versében Kain szavainak: „a te színed elől el kell rejtőznöm”?`

Ábel vére kiomlott a földre, ezért a föld újból átkozott lett (1Móz 4:12). Ennek következményeként Kain azt az ítéletet kapta, hogy bujdosó legyen, távol Istentől. Kain meghallotta az ítéletet és csak ekkor ismerte el Isten jelenlétének fontosságát, mivel Istentől távol halálfélelem gyötörte. Annak ellenére, hogy Kain hidegvérrel meggyilkolta a testvérét, majd szemrebbenés nélkül le is tagadta azt, Isten mégis kegyelmet tanúsított iránta. „És elment Kain az ÚR színe elől” (1Móz 4:16, ÚRK), az Úr azonban még akkor is biztosított neki valamiféle védelmet. Azt ugyan nem tudjuk, hogy pontosan mi lehetett az a „bélyeg” (1Móz 4:15), de bármi is volt, Kain csak Isten kegyelméből kapta azt.

`„…a te színed elől el kell rejtőznöm” (1Móz 4:14). Mi van „elrejtve” Isten színe elől? Milyen tragikus helyzet! Mi az egyedüli módja annak, hogy bűnösként elkerülhessük ezt az állapotot?`

---

#### Ellen G. White idézetek

Isten megadta Kainnak a bűnvallomás lehetőségét… Jól tudta, hogy milyen szörnyű bűnt követett el, és hazugsággal próbálta leplezni azt, mégis lázongott, így a büntetést nem lehetett halogatni. […]

Bár a gyilkosság miatt Kain halálbüntetést érdemelt, az irgalmas Teremtő megtartotta az életét, és megadta neki a megtérés lehetőségét. Kain azonban csak azért élt, hogy megkeményítse szívét, hogy az isteni tekintély ellen lázadjon, és a vakmerő, elbukott emberek fejedelmévé váljon. Ez a Sátán által vezérelt egyetlen hitehagyó ember végül másokat is kísértésbe vitt. Példája és befolyása hatására a föld annyira betelt erőszakossággal, hogy szükségessé vált annak elpusztítása. […]

Miután Isten átkot mondott rá, Kain elhagyta az atyai házat… A lehető legtávolabbra próbált menekülni Isten jelenlététől, eltékozolva az elveszett Éden visszaszerzésének isteni ígéretét. A bűn átka alá került föld gazdagságát és gyönyörét kereste, és ekképpen lett azon hatalmas tömeg fejévé, akik e világ urát imádják. Bár utódainak földi és anyagi téren fejlődésben volt részük, viszont figyelmen kívül hagyták Istent, és szembehelyezkedtek az emberre vonatkozó isteni tervvel. – Conflict and Courage, 27. o.

Isten megkímélte a gyilkos Kain életét. Példájából láthatja a világ, mi lenne, ha a bűnös élve maradva folytathatná zabolátlan gonoszságát. Kain „vallásának” és példájának hatására utódai tömegesen süllyedtek a bűnbe, amíg „megsokasult az ember gonoszsága a földön”, és „szíve gondolatának minden alkotása szüntelen csak gonosz” lett. „A föld pedig romlott vala Isten előtt, és megtelék a föld erőszakoskodással.” (1Móz 6:5, 11) – A nagy küzdelem, 543. o.

Isten minden emberre kiszabta feladatát; s ha bárki hátat fordít az Isten által rábízott kötelességnek, hogy a Sátán munkáját végezze, hogy megfertőzze testét, és mást is bűnre vezessen, az ilyen cselekedete átkozott, ezért a Kain bélyegét helyezik rá. Áldozatának veszte Istenhez kiált, mint Ábel vére kiáltott.

Bárki legyen az, lelkipásztor vagy egyháztag, aki kényszeríteni vagy ellenőrizni akarja a másik ember értelmét, a Sátán eszközévé válik, hogy az ő munkáját végezze, és a mennyei mindenség szemében Kain bélyegét viseli. – A Te Igéd igazság, 1. köt., 1087. o.