---
title:  A Bűntett
date:  12/04/2022
---

`1Móz 4:3-8 szakasza szerint milyen folyamat vezetett oda, hogy Kain meggyilkolta a testvérét? Lásd még 1Jn 3:12!`

Kain reakciója kettős: „Kain nagy haragra gerjedt, és lehorgasztotta a fejét” (1Móz 4:5, ÚRK). Úgy tűnik, hogy a haragja Istenre és Ábelre irányult. Azért haragudott Istenre, mert önmagát igazságtalanság áldozatának vélte, Ábelre pedig irigységből haragudott. Miért irigykedett? Csak az áldozat miatt? Biztosan több történt a színfalak mögött, mint amit ez a néhány szöveg elárul. Mindenesetre Kaint nyomasztotta, hogy Isten nem fogadta el az áldozatát. 1Móz 4:6 versében Isten két kérdése arra a két dologra vonatkozott, ami Kainban megnyilvánult. Figyeljük meg, hogy nem vádolta Kaint. Mint Ádám esetében, itt is kérdést tett fel, nem mintha nem tudta volna a választ, hanem azt akarta, hogy Kain magába nézzen és megértse lelkiállapota okát. Az Úr, mint mindig, ekkor is meg akarta menteni az elbukott embert, annak ellenére, hogy ő nyilvánvalóan elfordult tőle. A kérdések után pedig tanácsot adott Kainnak.

Először arra biztatta, hogy cselekedjen „jól”, helyesen viselkedjen. Ezzel megtérésre szólította, arra, hogy változtasson a hozzáállásán. (Egy angol fordítás szerint) Isten megígérte neki, hogy „elfogadja”, bocsánatot nyer – (Károli: „emelt fővel járhatsz”). Bizonyos értelemben ezzel azt mondta neki, hogy elfogadhatja, de nem Kain, csak az Ő feltételei szerint.

Azonban „ha… nem jól cselekszel, a bűn az ajtó előtt leselkedik, és reád van vágyódása; de te uralkodjál rajta” (1Móz 4:7). Isten tanácsa rámutatott a bűn gyökerére, ami magában Kainban volt. Igyekezett arra az útra vezetni, amelyen járnia kellett volna. Isten tanácsának második szava arra vonatkozik, hogyan viszonyuljon Kain a bűnhöz, ami az ajtó előtt leselkedik, „és reád van vágyódása”. Isten azt javasolta neki, hogy gyakoroljon önuralmat: „uralkodjál rajta”. Ugyanezt az elvet visszhangozza Jakab, amikor arról beszél, hogy „mindenki saját kívánságától vonva és csalogatva esik kísértésbe” (Jak 1:14, RÚF). Az evangélium nemcsak a bűnbocsánat, hanem a bűn feletti győzelem ígéretét is felkínálja (lásd 1Kor 10:13). Végeredményben Kain senkit nem vádolhatott a bűnéért, csak önmagát. Nem így van általában mindannyiunkkal?

`Mire tanít ez a szomorú történet a szabad akarattal és azzal kapcsolatban, hogy Isten nem kényszerít engedelmességre?`

---

#### Ellen G. White idézetek

Némelyek szerint az embernek nem megváltásra, hanem fejlődésre van szüksége, mivel saját erejéből képes kifinomultabbá, fejlettebbé és megújultabbá válni. Ahogy Kain is hitte, hogy elnyerheti Isten jóindulatát olyan áldozattal, amelyből hiányzott az engesztelő vér, úgy várják ezek az emberek is, hogy az emberiség fölemelkedhet mennyei mérce és engesztelés nélkül is. Kain története azonban rámutat, hogy ez milyen következményekkel jár. Megmutatja, hogy mivé válhat az ember Krisztustól távol. Az emberiség nem képes magától megújulni. Nem tud felemelkedni, nem tud a menny felé haladni, csak lefele, Sátán útján tud járni. Krisztus a mi egyedüli reménységünk. – Conflict and Courage, 25. o.

Kain nem tért meg. Ahelyett, hogy elfogadta volna a feddést, és iszonyodott volna saját hitetlenségétől, inkább tovább hangoztatta, hogy Isten igazságtalan és részrehajló. Irigységében és gyűlöletében vitába szállt Ábellel. Testvére szelíden mutatott rá a tévedésére, ő azonban már attól a pillanattól kezdve meggyűlölte Ábelt, amikor Isten kifejezte elfogadásának jelét. Ábel próbálta nyugtatni őt, rámutatott Isten irgalmára, elmesélve azt, hogy szülei életét is megtartotta, pedig azonnali halállal büntethette volna. Elmondta Kainnak, hogy Isten őt is szereti, különben nem adta volna ártatlan és szent Fiát azért, hogy elszenvedje mindazt, amit az embernek az engedetlensége miatt kellene elszenvednie. Miközben Ábel az isteni tervet mutatta be, Kaint elöntötte a düh, ami végül oda vezetett, hogy megölte testvérét. Isten megkérdezte tőle, hogy hol van a testvére, azonban Kain hazugsággal válaszolt: „Hol van Ábel a te atyádfia? Ő pedig monda: Nem tudom, avagy őrizője vagyok-é én az én atyámfiának? …A te atyádfiának vére kiált én hozzám a földről. Mostan azért átkozott légy e földön, mely megnyitotta az ő száját, hogy befogadja a te atyádfiának vérét a te kezedből. Mikor a földet míveled, ne adja az többé néked az ő termő erejét, bujdosó és vándorló légy a földön.” – Spiritual Gift, 3. köt., 49–50. o.

Veszélyes a Sátán sugallta előnyöket mérlegelnünk. A bűn szégyent és szerencsétlenséget jelent minden bűnbe esett léleknek. Vakít és félrevezet a bűn, és behízelgő, ámító káprázatokkal csalogat. Ha Sátán területére merészkedünk, nincs biztosíték, amely megvédene minket a hatalmától. Amennyiben lehetséges, zárjunk el minden ösvényt, amelyen át a kísértő megközelíthetne bennünket. […]

A bűn ellen egyedüli védelem, ha Krisztus igazságosságába, szent voltába vetett hit által Ő lakik a szívünkben. A kísértéseknek azért van hatalma felettünk, mert önzés él a szívünkben. De amikor Isten nagy szeretetét szemléljük, az önzést undorítónak látjuk, s szeretnénk kiűzni a szívünkből. Amikor a Szentlélek dicsőíti előttünk Krisztus áldozatát, a szívünk meglágyul és lecsillapodik, a kísértések erejüket veszítik, és Krisztus kegyelme átalakítja jellemünket. – Gondolatok a hegyi­beszédről, 118. o.