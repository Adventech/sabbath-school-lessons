---
title:  Kain És Ábel
date:  10/04/2022
---

`Mit tudunk meg 1Móz 4:1-2 szakaszából a két fiúgyermek születéséről?`

Az Éden kertjéből történt kiűzetés után a bibliai író egy születésről számol be elsőként. 1Móz 4:1 héber szövegében „az Úr” (JHVH) közvetlenül kapcsolódik a „férfi” szóhoz, amint a következő, szó szerinti fordítás is érzékelteti: „Nyertem egy férfit, valóban az Úr maga”, ami egy angol fordításban így hangzik: „Fiúgyermeket szültem – az Urat.”

Ez a szó szerinti fordítás azt sejteti, hogy Éva, emlékezve 1Móz 3:15 messiási próféciájára, hitte, hogy a Megváltó, az Úr született meg tőle. „Az Üdvözítő eljövetelét Isten már az Édenben megjövendölte. Amikor Ádám és Éva első ízben hallották az ígéretet, annak gyors bekövetkezését várták. Örömmel fogadták elsőszülött fiukat, remélve, hogy ő lesz a Szabadító” (Ellen G. White: Jézus élete. Budapest, 1989, Advent Kiadó, 23. o.).

Valójában Kain foglalja el a történet legnagyobb részét. Nemcsak ő az elsőszülött, a szülei által csaknem „imádott” fiú, hanem Mózes első könyvében a testvérek közül egyedül ő szólal meg. Kain születéséről Éva lelkesen beszél, Ábeléről azonban nem mond semmit, legalábbis a feljegyzett szöveg szerint. Az elbeszélés egyszerűen beszámol arról, hogy Éva „ismét szült” (1Móz 4:2, ÚRK).

A Kain név a héber qanah igéből ered, és azt jelenti, hogy „szerezni”, valamilyen értékes és nagy dolog elnyerését jelöli. Az Ábel (héberül Hebel) jelentése pedig: „hiábavaló” (Zsolt 62:10) vagy „lehelet” (Zsolt 144:4), arra utal, hogy valami megfoghatatlan, üres, tartalmatlan. Ez a szó (hebel – Ábel) többször is előfordul A prédikátor könyvében, „hiábavaló” jelentéssel. E rövid szövegekbe nem kívánunk többet beleérteni, mint ami valójában bennük van, de talán azt fejezik ki, hogy Ádám és Éva csak Kainban reménykedett, mert úgy hitték, hogy nem a testvére, hanem ő a megígért Messiás.

`Mi mindenre mondható az életben, hogy valójában hebel, pedig úgy tekintünk rá, mintha sokkal fontosabb volna? Miért kell tisztában lenni a lényeges és a nem fontos dolgok közötti különbséggel?`

---

#### Ellen G. White idézetek

Az Üdvözítő eljövetelét Isten már az Édenben megjövendölte. Amikor Ádám és Éva első ízben hallották az ígéretet, annak gyors bekövetkezését várták. Örömmel fogadták elsőszülött fiukat, remélve, hogy ő lesz a Szabadító. Az ígéret teljesedése azonban késett. Akik először hallották, meghaltak anélkül, hogy valóra válását meglátták volna. […]

Mindazáltal, ahogy a csillagok haladnak roppant körforgásukban a számukra kijelölt pályán, úgy Isten sem siet és nem is késik szándéka véghezvitelében… Ugyanígy határozta meg a mennyei tanács Krisztus eljövetelének óráját is. Amikor az idő hatalmas mutatója ehhez az órához ért, Jézus megszületett Betlehemben. – Jézus élete, 31–32. o.

Ádám két fiának, Kainnak és Ábelnek a jelleme merőben különbözött egymástól. Ábel hű volt Istenhez. Igazságosnak és irgalmasnak látta azt, ahogy a Teremtő az elbukott emberrel bánik, és hálás volt az üdvösség lehetőségéért. Kain pedig lázongott, zúgolódott Isten ellen, amiért Ádám bűnéért megátkozta a földet és az emberiséget. Kain engedte, hogy gondolatai abba a mederbe terelődjenek, amely Sátán bukásához is vezetett. Magát akarta felmagasztalni, és ő is megkérdőjelezte Isten igazságosságát és tekintélyét. – Pátriárkák és próféták, 71. o.

A szórakozás szeretetére buzdítás lényegében a vallásos elfoglaltságok iránti szeretet elleni lázítást jelenti, mivel a szív annyira betelik az érzékek által kedvelt hiábavalóságokkal, hogy Jézus számára már nem marad hely. […]

Ha meg akarjuk ismerni Isten gondolatait, cselekedetek által munkálkodó és lelket megtisztító hitre van szükségünk. Bár némelyek hisznek Krisztusban, és nem tartják csalónak, és hiszik, hogy a Biblia Isten jellemének a kinyilatkoztatása, továbbá értékelik a Szentírás szent tanait, tiszteletben tartják az Ő nevét, az egyetlent, amely az embernek adatott üdvösségre, mégis mindezen ismereteik ellenére ők is lehetnek pontosan olyan tudatlanok Isten kegyelmével kapcsolatosan, mint a legbűnösebb ember. Nem tárták ki a szívüket, és nem fogadták be Jézust. – That I May Know Him, 307. o.

Nincs messze az idő, amikor Isten gyermekei elhívatnak, hogy tegyenek bizonyságot a föld vezetői előtt. Húsz emberből még egy sem veszi észre, hogy milyen gyors léptekkel haladunk történelmünk legnagyobb válsága felé… Már nincs idő a hiú és hiábavaló dolgokra, és arra, hogy az elménk jelentéktelen dolgokkal foglalkozzon. […]

Most jött el az ideje, hogy Isten Igéjét tanulmányozva érd el értelmi erőid legmagasabb szintjét. De ha közömbös vagy, és nem teszel meg mindent annak érdekében, hogy mélyre áshass az igazság tárnájában, nem fogsz felkészülni a nemsokára ránk zúduló válságra. Ó, bárcsak felismernéd, hogy minden perc aranyalkalom! Ha az Isten szájából származó igék alapján élsz, akkor nem fogsz felkészületlennek találtatni. – Our High Calling, 355. o.