---
title:  Tanítói melléklet
date: 15/04/2022
---

Alapige: 1Mózes 4:7

Tanulmányozásra szánt szakaszok: 1Mózes 4; Zsidókhoz 11:4; Jelenések 6:9

#### Áttekintés

Bevezetés: 1Mózes 4. fejezetében olvashatunk az emberiség történelmében először a messiási megváltásról, de az első erőszakos halálról is. Az események betekintést adnak abba, hogy milyen az élet a bűnbeesés után, nevezetesen, hogyan fog keveredni élet és halál. A születés és a bűntény összefonódik. A 4. fejezet kiasztikus szerkezettel mutatja ezt a feszültséget, hiszen váltakozik egymással születés és a bűntény.

A. Születés Ádámtól és Évától: Káin és Ábel

B. Bűntény: Káin

C. Születés: Káin és Lámek öröksége

B1. Bűntény: Lámek

A1. Születés Ádámtól és Évától: Sét

A fejezet szerkezete több tanulságot is hordoz. Isten megváltása utat talált a Káin és Ábel között feszülő ellentétek sorozata (ami látszik nevükben, magatartásukban, áldozataikban), sőt Káin és Lámek között is. Bár a legtöbbet Káinról és Lámekről olvashatunk, a fejezetet mégis remény keretezi, messiási ígérettel kezdődik és végződik, Káin születésével indul és Sét születésével zárul. Káin születése bukáshoz vezet, dominálnak az emberi erőfeszítések és az erőszak, a vége pedig a vízözön. Sét születése azonban gyógyírként hat a kudarc után, helyreállítja Isten megváltási tervét, az emberiség túléléséhez, valamint megváltásához vezet.

#### Kommentár

Káin születése

Éva JHVH jelenlétével társítja Káin születését. Az asszony az első, aki megemlíti az ÚR nevét (JHVH). Hitte, hogy maga Isten jött le és vált emberré, akinek ő adott életet: „…megszülte Kaint, és azt mondta: férfit kaptam az Úrtól” (1Móz 4:1, ÚRK). Az angol ISV fordításban így hangzik: „életet adtam egy fiúgyermeknek, az ÚRnak”. Ez utóbbi, szó szerinti fordítást a nyelvtani forma indokolja, mert Isten nevét (JHVH) ugyanaz a szó előzi meg (’et), mint Káin nevét. Tény, hogy ebben az igeversben minden személynév (Éva, Káin, JHVH) ilyen előtaggal, illetve járulékszóval szerepel. Ráadásul az ’et qajin („Káin”) kifejezés párhuzamos az ’et JHVH („az ÚR”) kifejezéssel. A két kifejezés ugyanazon a helyen fordul elő, lezárva az adott mondatot, és így visszhangozzák egymást. Továbbá az ’et használata „az ÚR” előtt azt jelzi, hogy a szerző hangsúlyozni kívánta az Úr személyét.

Ez az azonosítás csak csekély betekintést enged abba, mit érezhetett Ádám és Éva. Az Istentől kapott ígéretre emlékezve (1Móz 3:15) Éva azt gondolhatta, hogy éppen a Megváltónak adott életet. Ellen White így magyarázza e szakaszt: „Amikor Ádám és Éva első ízben hallották az ígéretet, annak gyors bekövetkezését várták. Örömmel fogadták elsőszülött fiukat, remélve, hogy ő lesz a Szabadító” (Jézus élete. Budapest, 2010, Advent Kiadó, 23. o.).

Olvassuk el 1Móz 4:1-2 verseit! Beszéljük meg, milyen különbségek voltak a testvérek között! Káin született először, Ábel másodiknak. Káin neve azt jelenti: „szerzemény”, „nyereség”, „tulajdon”, Ábel neve pedig „pára”, „lehelet”, „mulandóság”. Káin megszólal a leírásban, Ábel nem. Hasonlítsuk össze áldozataik jellegét is (lásd alább)!

Káin áldozata (1Móz 4:3-4)

Miközben Káin úgy döntött, hogy csak „a föld gyümölcséből” visz áldozatot, Ábel is vitt áldozatot (1Móz 4:4). Káinéval ellentétben az ő áldozata megfelelt a törvénynek, ami úgy rendelkezett, hogy egy áldozati állatot mutassanak be égő áldozatként (2Móz 29:39-41). Míg Ábel engedelmeskedett Isten utasításainak, Káin úgy döntött, figyelmen kívül hagyja azokat. Ha összehasonlítjuk a két áldozati rítust, megfigyelhetünk még egy árnyalatnyi eltérést. Míg Káin „Istennek” mutatja be áldozatát, Ábel csak bemutatja az áldozatát, a leírásból hiányzik az, hogy „Istennek”.

Ez az apró eltérés komoly jelentőséggel bír, mert rávilágít két alapvetően különböző istentiszteleti formára. Miközben Káin azt gondolja, áldozata ajándék Istennek, Ábel megérti, hogy áldozata emlékeztető az Istentől származó ajándékra. Miközben Káin úgy tekinti vallását, mint lentről Isten felé irányuló mozdulatot, Ábel tapasztalja, hogy Isten hajol le hozzá, fentről lefelé. Ábel áldozata önmagában nem volt jobb, mint Káiné. Sőt Káin gyümölcsei talán még jobb termények voltak, mint amilyen bárányt Ábel vinni tudott. A különbség azonban, hogy Ábel a bekorotból, vagyis az „első ellésből”, a szezon legértékesebb állományából választott, amit a későbbi, mózesi törvény is megfogalmazott (2Móz 23:19), ugyanakkor Káin csak úgy szedett terményeket a földjéről, ahogy épp sikerült. Az előző fejezetek hátterén a két áldozat más-más reakciót vált ki. A föld terményeiből vitt áldozat (’adamah) 1Móz 3:19-re mutat, amely gondolat az emberi erőfeszítéssel és a halál távlatával társítható. Az állatáldozat ellenben 1Móz 3:21-re utal, tartalmazza az isteni védelem ígéretét és az élet távlatát. Káin áldozata annak kifejezése volt, amit az ember tesz, hogy elérje Istent; Ábel áldozata viszont arra utalt, hogy az emberiségnek szüksége van Isten megváltására. Ráadásul Ábel áldozata a messiási Bárányról szóló ígérettel függött össze (1Móz 3:15), aki áldozat a világ megváltásáért, miközben Káin áldozata üres szertartás volt. Figyeljük meg ugyanezt a kontrasztot az emberkéz készítette, konkrétan fügefalevelekből álló ruha (1Móz 3:7), valamint az Isten által biztosított ruha között, amely állati bőrből volt és a véres áldozatra utalt (1Móz 3:21)!

Káin bűncselekménye

A wajjo’mer qajin – „És mondta Káin” – kifejezésben visszhangzik a wajjo’mer JHVH ’el qajin – „az ÚR így szólt Káinhoz” (1Móz 4:6) kifejezés, ami arra utal, hogy Isten választ várt Káintól. Ám ahelyett, hogy ő hittel válaszolt volna Istennek, megölte a testvérét (1Móz 4:8). Jelentősége van annak is, hogy Káin bűncselekménye közvetlenül az után történik meg, hogy függőleges irányban meghiúsul a beszélgetés, tehát átterelődik vízszintesbe. Ez az első vallási okból elkövetett bűntény működési mechanizmusa. A fanatikusok nem azért követnek el bűncselekményeket, mert úgy érzik, hogy igazuk van. Éppen ellenkezőleg: a fanatizmusból és a vallási türelmetlenségből elkövetett gonoszságok abból táplálkoznak, hogy az elkövetők nem válaszolnak Isten Szavára. Amikor a hitet felváltják az emberi cselekedetek és az irányítás, abból bűntények következnek. Káin nem azért ölte meg testvérét, Ábelt, mert úgy érezte, hogy ő igaz, testvére pedig téved, hanem mert Káin gonosz volt, testvére pedig igaz (1Jn 3:12).

Lámek gonosztette

Kirívó különbség van Káin bűntette és Lámek gonoszsága között is. Káintól eltérően Lámek egy lépéssel még továbbvitte a gyilkosságot, pozitívan, értékes cselekedetként állította be, szó szerint dicsekedett vele. Káin csöndben maradt, Lámek viszont megénekelte azt. Míg Káin kegyelemért esdekelt Istennél (1Móz 4:13-14), Lámek hátat fordított az Úrnak. Elvárta a feleségeitől, hogy hallgassák a hősiességéről szóló litániát és elismerésre méltó dolgokként tekintsenek öldöklő tetteire. A Káin bűntetténél megfigyelt mintázat itt is nyomon követhető: a függőleges kapcsolat meghiúsul (Isten-ember között), ez oda vezet, hogy az ember erőszakkal a társai ellen fordul. Lámek elfordul a megbocsátástól és ellenkező irányba indul. Bosszúról beszél, ami miatt – sajnos –, biztosan további sok-sok bűncselekmény következett, és a bosszúja is fokozódott. Míg Káinért hétszeres a bosszú, Lámek ezt 77-szeresre emeli (1Móz 4:24). Figyeljük meg, hogy Jézus ugyanilyen arányú fokozást kér, de ő a megbocsátás tekintetében (Mt 18:21-22).

Sét születése

Azt sejteti az első szókapcsolat ismétlése, amely korábban az elsőszülött, Káin születéséről szóló híradást (1Móz 4:1) vezette be, hogy a szerző visszatér a kezdethez. Ráadásul az „ismét” szó újra felhangzásában Sét születése kapcsán visszhangzik az, ami Ábel születése után olvasható (1Móz 4:2). Így ez a szó újra összekapcsolja a történelem megszakadt láncát: Sét lép Ábel helyére. Az újszülött nevének kiválasztása is ezt tükrözi, hiszen jelentése: „csere”, „kárpótlás”, ő a másik helyére lép – ahogy maga Éva is kifejezi. Továbbá a héber sat szó (kijelöl, megbíz) Isten megbízását, elhívását jelöli az Évától származó magot illetően. Ez ugyanaz az ige, ami ott szerepel, ahol Isten arról beszél, hogy ellenségeskedést „szerez” (sat) a kígyó és az asszony között (1Móz 3:15). Ezzel a szerző prófétai módon a megváltás eseményére mutat előre, ahogy az Jézus Krisztus testet öltésében megnyilvánul.

Megbeszélendő és elgondolkodtató kérdés: Hogyan mutat előre Sét születése Jézus Krisztusra?

#### Gyakorlati alkalmazás

Káin és Ábel. Milyen jellegű tanulságokkal szolgál a Káin és Ábel közti különbség? Káin beszél, Ábel hallgat. Káin az első, Ábel a második. Káin erőszakos, Ábel az áldozat. Kivel tudunk azonosulni, és miért? Miért jelképezi Ábel Isten vértanúit (Jel 6:9; Jel 20:4)?

Az Istennek bemutatott áldozat. A vallás témakörében mit tanulhatunk Káin és Ábel áldozatának összehasonlításából? Mi a fontosabb: amit kapunk Istentől, vagy amit mi adunk neki? Miért biztos az, hogy Isten ajándéka az üdvösségünk egyetlen módja?

Káin haragja. Olvassuk el 1Móz 4:6-7 és Mt 5:21-26 szakaszát! Miért volt Káin dühös? Idézzük fel az utolsó alkalmat, amikor haragudtunk! Elemezzük ki az érzést, majd tegyük fel magunknak a következő kérdéseket: A harag hogyan készíti elő az ember szívét a gyilkosságra? A Káin hitéletében bekövetkezett kudarc miként vezetett a testvérével való kapcsolat megromlásához? A vallási túlbuzgóság miért vezet sokszor bűncselekményhez, valamilyen gonoszsághoz? Az önkontroll kapcsán mit tanulhatunk abból, amit Isten parancsolt meg Káinnak?

Lámek gonoszsága. Hasonlítsuk össze Káin és Lámek gonosztetteit! Miért mondhatjuk egyaránt lealacsonyítónak azokat? Mennyiben különböznek, ha a fokozatok, a súlyosodás szempontjából vizsgáljuk azokat? Mi a tanulsága Lámek költői érzékenységének és a fia muzikalitásának? A művészi képesség vajon minden esetben véd a gonoszságtól? Beszéljük meg! A történelemből milyen példát tudunk felhozni pro és kontra?

Sét születése. Miután Káin megölte Ábelt, Isten egy másik, igaz magot támasztott, Sétet, akin keresztül teljesítheti szándékát, a világ megváltását. Mit tanít ez a tervváltoztatás Isten megmentő szándékának kitartó voltáról és arról, hogy gyengeségeink és kudarcaink ellenére is együtt akar működni az emberiséggel?

`Jegyzetek`