---
title:  József, Egyiptom Hercege
date:  11/06/2022
---

### E heti tanulmányunk
1Mózes 41:37-46; 42; 43; 44; 45; 1Királyok 3:12; Róma 5:7-11

> <p></p>
> „Azután ezt mondta a fáraó Józsefnek: Íme, én téged egész Egyiptom fejedelmévé teszlek” (1Móz 41:41, ÚRK).

József most már Egyiptom fejedelme lett, a bátyjai pedig meg fognak hajolni előtte, miközben nem is tudják, hogy ki ő (1Mózes 42. fejezet). Megalázkodnak előtte, amikor József kényszeríti őket, hogy visszatérve hozzák magukkal Benjámint (1Mózes 43. fejezet). Amikor pedig tartanak attól, hogy Benjámin biztonsága veszélybe kerül (1Mózes 44. fejezet), kegyelemért könyörögnek a nagyhatalmú férfi előtt, akit olyannak látnak, „mint a fáraó”. Végül József felfedi kilétét, ők pedig megértik, hogy a tetteik dacára Isten az egészből jót hozott ki.

Érdekes módon inkább a testvérek megtéréséről szól az események egész következő sora, amelyben pedig József sikerének kellene kibontakoznia. Amikor oda-vissza utazgatnak József és az apjuk között, arra emlékeztetik őket az akadályok, amikbe ütköznek, hogy gonoszul cselekedtek Józseffel és az apjukkal, felmérik Isten előtti bűnüket. József testvérei isteni ítéletként élik meg a történteket. A mindenkit könnyekre fakasztó és mindenkiben örömet keltő, megindítóan érzelmes befejezésnek az az üzenete, hogy elfogadhatatlan, kegyetlen tetteik ellenére a testvérek mégis bocsánatot nyertek. 

---

#### Ellen G. White idézetek

Józsefnek a börtön eseményeiben betöltött szerepe végezetül jólétre és megtisztelő helyre emelte őt. Isten célja az volt, hogy a kísértés, a bajok és nehézségek közt tegyen szert tapasztalatra, hogy előkészítse őt a magas tisztségre. József mindenhová magával vitte vallását, ez volt tántoríthatatlan hűségének titka.

Aki élő hit által fogadja Krisztust, az élő kapcsolatban áll Istennel, és tisztességes edény. A menny légkörét hordozza magával, ami az Isten kegyelme, olyan kincs, amilyet a világ nem tud megvásárolni. Aki élő összeköttetésben áll Istennel, alacsony helyzetben lehet bár, erkölcsi értéke mégis olyan nagy, mint Józsefé, Dánielé, akikben a pogány királyok felismerték, hogy velük az Isten Lelke. – A Te Igéd igazság, 1. köt., 1097. o.

Józsefet a testvérei adták el rabszolgának, ezért most attól féltek, hogy Isten büntetéseként ők maguk is rabszolgasorsra jutnak. – Spiritual Gifts, 3. köt., 156. o.

Őszintén megvallották bűnüket, a gonoszságot, amit Józseffel tettek, és kitartóan kérték, hogy bocsásson meg nekik. Felettébb örültek, látva, hogy testvérük él, hiszen lelkiismeret-furdalásaik voltak, és elméjüket szüntelenül zaklatta az iránta tanúsított kegyetlenségük. Gondolatuk felszabadult, amint megtudták, hogy nem ontottak ártatlan vért. – Spiritual Gifts, 3. köt., 167. o.

A kegyelem munkáját az ember szívén nem az érzelem, hanem az életmód bizonyítja. Krisztus mondotta: „Gyümölcseikről ismeritek meg őket.” […]

Isten kegyelmének munkája az ember szívében nem csupán pillanatnyi. Állandó mindennapi éber őrködés és Isten ígéreteibe vetett hit eredménye. A bűnbánó, hívő lelket, aki örvend hitének, és komolyan vágyakozik Krisztus megújító kegyelmére, azt Isten nem bocsátja el üresen. Kegyelmet ad neki. Szolgáló angyalok sietnek segítségére, mialatt kitartóan igyekszik felfelé jutni. – Evangelizálás, 286–287. o.

Ha azonban a szív enged a Szentlélek befolyásának, a lelkiismeret felébred; a bűnös felismeri Isten törvényének mélységét és szentségét, amely Isten kormányzásának alapját képezi a mennyben és a földön. Az a világosság, „mely megvilágosít minden embert” (Jn 1:9), bevilágít a lélek titokzatos kamráiba, és a sötétség elrejtett dolgait nyilvánvalókká teszi. Meggyőződés lesz úrrá szívén, lelkén. A bűnös egyrészt megérti Isten igazságosságát, és rettegéssel gondol arra, hogy egykoron bűnösen és tisztátalanul kell megjelennie a szívek Vizsgálóbírája előtt. Másrészt látja Isten szeretetét, a megszentelt élet szépségét, a lelki tisztaság örömét; vágyódik a megtisztulás után, és szeretné a mennyel való összeköttetést helyreállítani. – Jézushoz vezető út, 24. o.