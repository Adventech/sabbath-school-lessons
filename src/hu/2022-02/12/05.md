---
title:  A Jövendölés Pohara
date:  15/06/2022
---

`Olvassuk el 1Mózes 44. fejezetét! Miért tetette József a jövendölés poharát éppen Benjámin zsákjába, nem valamelyik másik testvérébe?`

Ez a történet párhuzamos az előzővel. Mint korábban, József ekkor is konkrét utasításokat ad, és az előbbi esethez hasonlóan szintén étellel töltik meg a férfiak zsákjait. Ekkor azonban azt a furcsa parancsot adja, hogy Benjámin zsákjába tegyék bele a drága poharat.

Az események innen másként folytatódnak. Az előző út után a testvérek visszatértek Kánaánba, hogy magukkal vigyék Benjámint, ekkor azonban Egyiptomba kellett visszamenniük, hogy József elé álljanak. A korábbi esetben minden testvér ugyanazt találja a zsákjában, most azonban csak Benjámint választják külön, mivel nála van József pohara. Benjámin, a megkülönböztetett vendég váratlanul gyanúsított lett József kelyhe miatt, megvádolják, hogy ellopta az értékes tárgyat. Börtönbe kell mennie.

Józsefé volt a jövendöléshez használt kehely, ami nem jelenti azt, hogy hitt volna annak erejében. „Sohasem igényelte magának a jövendölés erejét, de el akarta velük hitetni, hogy olvasni tud életük titkaiban” (Ellen G. White: Pátriárkák és próféták. Budapest, 1993, Advent Kiadó, 187. o.).

József a varázspoharat akarta eszközül felhasználni arra, hogy a természetfelettire terelje a gondolatot, így ébresszen Isten előtti bűntudatot a testvérei szívében. Júda így is reagál József üzenetére, utal Isten büntetésére, ami a gonoszságuk miatt éri őket (1Móz 44:16). Az értékes tárgy ellopása igazolná a súlyos büntetés kiszabását, amivel József próbára akarta tenni a testvéreit.

Figyelemreméltóak a testvérek erős érzelmei és a reakciójuk. Egyaránt erőt vett rajtuk a fájdalom, féltek, hogy Benjámint is elvesztik, mint egykor Józsefet, aki szintén rabszolgává lenne Egyiptomban, ártatlanul, mint ő volt. Ezért mondja Júda, hogy inkább őt vigyék el szolgának Benjámin „helyett” (1Móz 44:33), ahogyan az ártatlan Izsák „helyett” a kost áldozták fel (vö. 1Móz 22:13). Júda áldozatként, helyettesként ajánlja fel magát azért, hogy megóvja apját a „nyomorúságtól”, ami sírba vinné (1Móz 44:34).

`A szeretet melyik elve mutatkozik meg Júda szavaiban, amikor vállalta volna a büntetést a testvére helyett? Miért az ilyen szeretet a magyarázat a bibliai megváltás teológiai fogalmára (lásd Róm 5:8)?`

---

#### Ellen G. White idézetek

Benjámin biztonságáért Júda kezeskedett. „És beméne Júda és az ő atyjafiai a József házába, ki még ott vala, és földre esének előtte. És monda nékik József: Mi dolog ez, amit cselekedtetek? Avagy nem tudjátok-é hogy az ilyen magamféle ember jövendölni tud?” Annak kifejezésével, hogy igazi érzelmeiket könnyen kiderítheti, József lényegében a megbánásuk szavait akarta hallani. Sosem állította, hogy jövendőmondó lenne, de mindenképpen meg akarta velük értetni azt, hogy ismeri életük titkát. „Mit mondhatunk az én uramnak? Mit szóljunk, és mivel igazoljuk magunkat? Az Isten büntetése utolérte szolgáidat. Ímé mi az én uram szolgái vagyunk, mind mi, mind az, akinek kezében a pohár találtatott.” Júda azt mondta a testvéreinek, hogy Isten napfényre hozta a törvénytelenséget, amellyel eladták a testvérüket, és most bűnhődniük kell a vétkük miatt, és az Úr megengedi, hogy rabszolgasorsra jussanak. – Spiritual Gifts, 3. köt., 163–164. o.

Amikor a bűn megjelent, már volt egy Megmentő. Krisztus tudta, hogy szenvedni fog, mégis az ember helyettesévé vált, amikor Ádám vétkezett. Isten Fia kezeskedett az emberiségért. […]

„Ímé, az én markaimba metszettelek fel téged.” Az Ő tenyere viseli a kapott sebek helyét. Ha bennünket megbántanak vagy megsértenek, ha elviselhetetlen nehézségekkel szembesülünk, jusson eszünkbe, hogy mennyit kellett szenvednie Krisztusnak érettünk! […]

Sátán kijelentette, hogy az ember nem élhet bűntelen életet.

Jézus azon a területen járt, ahol Ádám megbotlott és elesett. Bűntelen életével előnyös helyzetbe juttatta az emberiséget, hogy bárki az Atya elé járulva befogadást nyerhessen. – In Heavenly Places, 13. o.

Az igazság útján járó munkásoknak Krisztus igaz életét kellene szemléltetniük, mint olyan értékes világosságot, ami nem új ugyan, de amely egy időre elkerülte az emberek figyelmét. Személyes Megváltónkként kell elfogadnunk Krisztust, és akkor Isten nekünk tulajdonítja Krisztusban való igazságát. Ismételjük nyomatékkal a János által leírt igazságot: „Nem abban van a szeretet, hogy mi szerettük az Istent, hanem hogy ő szeretett minket, és elküldte az ő Fiát engesztelő áldozatul a mi bűneinkért.” (1Jn 4:10)

Isten szeretete megnyitotta számunkra a drága igazság csodálatos kútforrását. Krisztus kegyelmének kincsesháza nyitva áll mind a gyülekezet, mind a világ előtt. … Micsoda szeretet, micsoda mérhetetlen szeretet az, ami arra indította Krisztust, hogy meghaljon értünk, bűnösökért! Milyen veszteséget jelent a lélek számára, ha megérti ugyan a törvény szigorú elvárásait, de Krisztus bővölködő kegyelmét nem ismeri! – Szemelvények Ellen G. White írásaiból, 1. köt., 155. o.