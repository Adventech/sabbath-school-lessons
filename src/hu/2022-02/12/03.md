---
title:  József Találkozik A Testvéreivel
date:  13/06/2022
---

`Olvassuk el 1Mózes 42. fejezetét! Mi történik itt? Hogyan mutatkozik meg az isteni gondviselés az emberi gonoszság és rosszindulat ellenére is?`

Az éhínség miatt Jákób arra kényszerül, hogy Egyiptomba küldje a fiait gabonát vásárolni. Érdekes, hogy ezt éppen ő kezdeményezi (1Móz 42:1). A szegény idős ember, aki az általa nem befolyásolható körülmények áldozata, nem is tudja, hogy az események csodálatos láncolatát indítja el, ami végül elvezet a régóta gyászolt fiával való újbóli találkozáshoz.

A találkozás gondviselésszerű voltát két alapvető jellemző emeli ki. Először is, József álmának beteljesedéseként történik, hiszen prófétai álma megjövendölte: „A ti kévéitek… az én kévém előtt meghajoltak” (1Móz 37:7, ÚRK). Az álom ekkor teljesedett. József „az ország kormányzója” (1Móz 42:6) és „annak a földnek ura” (1Móz 42:30, 33). Nagy hatalommal bír, szemben szűkölködő testvéreivel, akik „arccal a földre borultak előtte” (1Móz 42:6, ÚRK) – tíz bátyja, akik korábban gúnyolták az álma miatt, nem hitték teljesedését (1Móz 37:8).

Másodszor pedig a gondviselésszerű találkozást válaszként tünteti fel az Ige. A két esemény nyelvi és tematikus összecsengései az igazságos büntetés gondolatát emelik ki. Az „ezt mondták egymásnak” (1Móz 42:21, ÚRK) fordulat jelenik meg akkor is, amikor gonosz tervet kezdtek szőni József ellen (1Móz 37:19). A testvérek börtönbe kerülése (1Móz 42:17) József fogságának (1Móz 40:3-4) visszhangjaként vehető, annyira, hogy a testvérek az akkori eseményeket összefüggésbe hozzák azzal, amit talán húsz éve tettek az öccsükkel. „És ezt mondták egymásnak: Bizony vétkeztünk testvérünk ellen, akinek láttuk lelki szorongását, mikor nekünk könyörgött, ne nem hallgattunk rá. Ezért következett ránk ez a nyomorúság” (1Móz 42:21, ÚRK).

A korábbi tettük és a jelen helyzetük közötti kapcsolatot erősítik meg Rúben szavai: „vérét is keresik rajtunk” (1Móz 42:22), amikor felidézi, hogy ő figyelmeztette a többieket: „Ne ontsatok vért” (1Móz 37:22).

`Bizonyára a legtöbben követtünk el olyasmit, amit később megbántunk. Hogyan tudnánk kárpótlást adni a tettünkért, amennyire tőlünk telik? És miért annyira fontos, hogy elfogadjuk Isten bűnbocsánatának az ígéretét, ami Jézus által lehetséges (lásd Róm 5:7-11)?`

---

#### Ellen G. White idézetek

Jákób fiai a gabonát vásárolni akaró tömeggel együtt érkeztek meg József elé, és „arccal a földre borulának ő előtte”. József felismerte őket, de úgy tett, mintha ismeretlenek lennének számára, ezért kemény szavakkal szólt hozzájuk. „Honnan jöttetek? Azok pedig mondának: Kanaán földéről jöttünk eleséget venni. Megismeré pedig József az ő bátyjait, de azok nem ismerék meg őt. És megemlékezék József az álmokról, amelyeket azok felől álmodott vala. És monda nékik: Kémek vagytok ti, kik azért jöttetek, hogy az ország védetlen részeit meglássátok.”

Arról biztosították Józsefet, hogy csupán gabonát szeretnének vásárolni. József ismételten kémkedéssel vádolta meg őket. Meg akarta tudni, hogy vajon még mindig a régi fennhéjazó magatartást tanúsítják-e, mint amikor közöttük volt, de minél előbb híreket akart kapni atyjáról és Benjáminról is. […]

A börtönben töltött három nap nagy keserűségben telt el Jákób fiai számára. Eszükbe jutott hajdani viselkedésük, különösen a Józseffel szembeni kegyetlen magatartásuk. Tudták, ha bebizonyosodik, hogy kémek, akkor vagy halálra ítélik, vagy rabszolgasorsba vetik őket. Abban is kételkedtek, hogy bármelyikük meggyőzhetné atyjukat, hogy Benjámint is engedje el Egyiptomba, főleg azok után, hogy az idős Jákób úgy tudta, József kegyetlen halállal halt meg. József gondolt arra, hogy atyja és a testvéreinek a családjai is szenvednek az éhség miatt, és meggyőződött arról is, hogy fivérei valóban megbánták vele szembeni viselkedésüket, és látta, hogy semmi esetre sem fognak Benjáminnal is úgy bánni, ahogy vele tették. – Spiritual Gifts, 3. köt., 154–156. o.

Az igazság befogadója, akit Krisztus igazított meg, késztetést érez, hogy teljes lényét adja át Istennek, ezért befogadást nyer Krisztus iskolájába, ahol attól tanulhat, aki szelíd és alázatos szívű. Isten szeretetének ismerete árad fentről a szívébe. Így kiált: „Ó, micsoda szeretet! Mily nagy irgalom!” Hittel kapaszkodva a gazdag ígéretekben, a mennyei természet részesévé válik. Mivel a szívét megüresítette az énjétől, élő víz áramolhat belé, és Isten dicsősége ragyoghat rajta keresztül a körülötte élőkhöz. Folyamatosan Jézusra tekintve az emberi dolgok helyét átveszik a mennyeiek. A hűséges lélek átalakul, és Krisztushoz hasonlóvá válik… Az ember jelleme mennyei jellemé alakul.

Krisztus úgy tekint hűségeseinek tisztaságára és tökéletességére, mint az Ő szenvedéseinek, megaláztatásának és szeretetének jutalmára, és látja bennük legnagyobb dicsőségét – Jézus Krisztust, a nagy középpontot, ahonnan kiindulnak a dicsőség sugarai. – Our High Calling, 203. o.