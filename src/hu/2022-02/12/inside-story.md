---
title: Történet
date: 17/06/2022
---

#### ELMEGYEK!

_Írta: Andrew McChesney_

2009-ben a Southern Adventista Egyetemen futótűzként terjedt a hír, hogy egy részeg férfi brutálisan meggyilkolta diáktársukat, Kirsten Elisabeth Wolcottot, aki önkéntes misszionáriusként ment a Csendes-óceán Yap szigetére. A diákok véleménye ezután megoszlott a külföldi missziómunkáról. „Nem megyünk, túl veszélyes” – hangoztatta az egyik tábor. Másoknak eszébe jutott Tertullianus mondása: „Minél több embert kaszaboltok le közülünk, annál többen csatlakoznak hozzánk. A keresztények vére magvetés.” Ezek a diákok kijelentették, hogy mégis elmennek: „Kirsten hitére gondolva mi is megtesszük!”

Winston Crawford 33 éves teológus hallgató volt. Ő is ezzel a dilemmával küzdött, miközben egy szombat délután a kampuszon sétált. Véletlenül rossz ajtón nyitott be, és mielőtt még föleszmélt volna, egy toborzó összejövetelen találta magát. Valaki éppen arról beszélt, hogy az egykori Szovjetunió területén nagy szükség van angolt tanító önkéntesekre. Winston szívét megérintette a hívás, bár nem tervezte, hogy kihagy egy évet az egyetemen. Beküldte a jelentkezését. Meghívást kapott, hogy Moszkvában angolt tanítson. Tervezett utazása előtt 12 nappal, 2010. április 10-én két öngyilkos merénylő 40 embert megölt a moszkvai metróban. „Mire is jelentkeztem tulajdonképpen?” – tűnődött magában Winston. Aztán eszébe jutott Pál apostol, akit megvertek és többször is félholtan hagytak az útszélen. Pál nem volt gyáva. Jel 21:8 verse azt mondja, a gyávák nem öröklik Isten országát. Eszébe jutott Kirsten is. „Miért is rémülnék meg egy bombától? – gondolta. – Isten szolgálni hívott. Megyek!” El is indult. Tíz évvel később sem bánja a döntését. Közelebb került Krisztushoz, és csak az örökkévalóságban tudhatja meg, hányan ismerték meg általa a Megváltót. Az az év megváltoztatta az életét.

