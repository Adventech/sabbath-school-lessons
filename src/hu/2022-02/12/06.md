---
title:  „Én Vagyok József, A Ti Testvéretek”
date:  16/06/2022
---

`A szeretet, a hit és a reménység mely történeteit találjuk 1Mózes 45. fejezetében?`

Pontosan abban a pillanatban, amikor Júda a „nyomorúságról” (Károli, ÚRK), „bajról” (RÚF) beszélt, ami „atyámat érné” (1Móz 44:34), József „fölkiáltott” és „megismertette magát testvéreivel” (1Móz 45:1, ÚRK). Ez utóbbi kifejezést gyakran Isten önkinyilatkoztatására vonatkozóan találjuk a Bibliában (2Móz 6:3; Ez 20:9), ami azt sejteti, hogy Ő is megnyilatkozott itt. Vagyis az Úr bemutatta, hogy gondviselése uralkodik, az emberi gyengeségek ellenére is.

A testvérek nem hisznek a fülüknek és a szemüknek, így Józsefnek még egyszer el kell mondania: „Én vagyok József, a ti testvéretek” (1Móz 45:4), és csak másodszorra, pontosan ezeknek a szavaknak a hallatán, hogy „akit eladtatok Egyiptomba” (ÚRK), akkor hiszik el.

József ezután kijelenti, hogy Isten küldte őt oda (lásd 1Móz 45:5). Az Istenre tett utalásnak kettős a célja. Egyrészt biztosítani akarja a testvéreit arról, hogy nincs benne rossz érzés irántuk. Ugyanakkor ez egy erős hitvallás is, a remény kifejezése, hogy a történtek a „nagy szabadítás” és a család megmaradása érdekében következtek be (1Móz 45:7).

Ezek után József sürgeti a testvéreit, hogy menjenek el apjukért, készítsék fel az útra, hozzák Egyiptomba. Még konkrétan azt is megnevezi, hogy melyik területen fognak élni: a gazdag legelőiről híres Gósen földjén, ami „Egyiptom földjének a legjava” (1Móz 45:18, 20). A szállításról is gondoskodik, szekereket küld, végül ezek győzik meg Jákóbot arról, hogy a fiai nem hazudnak a történtekről. Jákób ezt a látható jelet annak konkrét bizonyítékaként fogadja el, hogy József életben van, amitől azonnal felélénkül (vö. 1Móz 37:35; 44:29).

Most már minden rendben van. Jákób tizenkét fia él, őt pedig már „Izraelnek” nevezik (1Móz 45:28). Isten gondviselése hatalmasan megmutatkozott.

`Igen, József könyörületes volt a testvéreivel. Meg is engedhette magának. Mi hogyan tanulhatunk meg megbocsátani azoknak, akik rosszat tettek ellenünk, még ha a mi esetünkben a dolgok nem is fordultak úgy jóra, mint József történetében?`

---

#### Ellen G. White idézetek

József elégedett volt. Próbára tette a testvéreit, és az igazi megtérés gyümölcseit látva annyira meghatódott, hogy tovább nem türtőztethette érzelmeit, ezért kérte, hadd maradjon egyedül a testvéreivel. Ez után szabadjára engedte érzelmeit, amelyeket oly sokáig igyekezett leplezni, és hangos sírásra fakadt. […]

A testvérei annyira megrendültek, hogy szólni sem tudtak. El sem hitték, hogy az egyiptomi hatalmas vezér a testvérük, József, akire irigykedtek, akit meg akartak ölni, és akit végül rabszolgaként eladtak. Hajdani gonosz magatartásuk újra lepergett a szemük előtt, különösen azok az álmok, amelyeket annyira megvetettek, és amiknek a teljesedését minden áron meg akarták hiúsítani. […]

Zavarodottságuk láttán József kedves szavakkal fordult hozzájuk: „Jöjjetek közelebb hozzám! És közelebb menének. Akkor monda: Én vagyok József, a ti testvéretek, kit eladtatok vala Égyiptomba.” Nemes lelkétől vezérelve igyekezett a pillanatot a lehető legkönnyebben elviselhetővé tenni a testvérei számára. Nem akarta megnehezíteni a helyzetüket azzal, hogy dorgáló szavakat szól. Érezte, hogy már úgy is eleget szenvedtek az ellene követett kegyetlenségek miatt, és próbálta vigasztalni őket. Így szólt: „És most ne bánkódjatok, és ne bosszankodjatok azon, hogy engem ide eladtatok; mert a ti megmaradástokért küldött el engem Isten ti előttetek… Nem ti küldöttetek azért engem ide, hanem az Isten, ki engem a Faraó atyjává tett, és egész házának urává, és Égyiptom egész földének fejedelmévé.” – Spiritual Gifts, 3. köt., 165. o.

Tanulmányozd József és Dániel történetét! Az Úr nem hiúsította meg a nekik ártani akarók cselszövéseit, de azokat a próbák és küzdelmek között is bízó és kitartó szolgái javára fordította.

Ameddig ezen a földön élünk, áldatlan hatásoknak vagyunk kitéve. Bosszúságok teszik próbára az idegeinket. De ha jó lelkülettel viseljük el őket, jellemünkben keresztény vonások fejlődnek ki. Ha Krisztus bennünk lakik, türelmesek, kedvesek és elnézőek leszünk; vidámak a bosszantások és ingerlések között is. Miközben napról napra és évről évre énünket legyőzzük, nemes lelkű hősökké formálódunk. Ezt kaptuk feladatként; de Jézus segítsége, kitartó igyekezet, rendíthetetlen elhatározás, folytonos éberség és szüntelen imádkozás nélkül ezt nem lehet megvalósítani. Mindenkinek meg kell vívnia a maga egyéni harcát. ­Közreműködésünk nélkül Isten sem tudja jellemünket nemessé és életünket hasznossá tenni. Akik kitérnek a harc elől, nem érzik a győzelem ízét és örömét sem. – A nagy Orvos lábnyomán, 487. o.

Krisztushoz közeledünk, ha szenvedéseiben részt veszünk. Minden önfeláldozás mások javára a jótékonyság lelkületét erősíti a jótevő ­szívében, és mind szorosabb összeköttetésbe hozza a világ Megváltójával. […]

Ha Krisztus tanítványához méltóan munkába kívánsz menni, hogy neki lelkeket nyerj meg, csakhamar belátod, hogy az isteni dolgokban mélyebb tapasztalatokra és nagyobb ismeretre van szükséged, és éhezni és szomjúhozni fogod az igazságot. Imában Istennel fogsz küzdeni, és hited megerősödik; lelked felüdül a megváltás és üdvösség forrásánál. A megpróbáltatások és küzdelmek Isten Igéjéhez és az imához űznek. Krisztus kegyelmében és ismeretében fogsz növekedni, és gazdag tapasztalatokra teszel szert. – Jézushoz vezető út, 79–80. o.