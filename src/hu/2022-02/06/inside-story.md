---
title: Történet
date: 06/05/2022
---

#### AZ ÁLOMHÁZASSÁG

_Írta:Julia Bondarenko_

Ruth hetedik osztályos volt, amikor elfogadta Krisztust, egyúttal azt is elhatározta, hogy misszionárius lesz. Nyolcadikos korában megkérték, hogy takarítsa a gyülekezetet. Takarítás helyett azonban odaült a zongorához és hangosan énekelt a Megváltóról, miközben elképzelte, hogy mindenféle nemzetiségű emberek ülnek a padsorokban, ő pedig egy olyan férfihoz fog hozzámenni feleségül, akivel együtt zenélhetnek és énekelhetnek nekik. De hol lehet az a fiú?

Írt egy listát a leendő férje kívánatos jellemvonásairól, de az édesanyja figyelmeztette, hogy ez esetben neki is ilyen szép jellemű lánnyá kell válnia. Imádkozott, hogy benne is meglegyenek azok a jellemvonások, amelyeket leendő férjében keresett.

Rövid ideig jegyben járt egy fiatalemberrel, de szakítottak. Pár hónappal később újra véget vetett egy kapcsolatnak, mert kiderült, hogy a férfi, akivel járt, egy másik nővel is randevúzott mellette.

_Ősztől az Andrews Egyetemre iratkozott be. Éppen a karácsonyi programra készültek, amikor megismerkedett Emil Moldrikkal, aki énekelt, orgonán játszott és lelkésznek készült. Együtt énekeltek a kórusban. Ruth nem tudta levenni róla a szemét. Ma Emil és Ruth Moldrik már 60 éve házasok, és több mint 15 országban szolgálták együtt Istent énekes-zenész misszionáriusként. Emil 12 hangszeren játszik. Csak Ukrajnában tízszer jártak, házasságépítő szemináriumokat, angol tanfolyamokat, bibliaórákat tartottak. Ruth visszaemlékszik a napra, amikor az üres imaházban énekelt és zongorázott, és dicsőíti Istent, hogy beteljesítette az álmát. „Valóban énekeltünk és zenéltünk szerte a világon a férjemmel, Isten meghallgatta az imáimat!” – mondja._

