---
title:  Melkisédeknek Fizetett Tized
date:  05/05/2022
---

`Olvassuk el 1Móz 14:18-24 és Zsid 7:1-10 szakaszát! Ki volt Melkisédek? Miért fizetett tizedet Ábrám a papnak, aki mintha a semmiből tűnt volna elő?`

A titokzatos Melkisédek hirtelen megjelenése nem elképzelhetetlen. A kánaáni királyok köszönetet mondtak Ábrahámnak, ő pedig a tizedfizetéssel kifejezte háláját a papnak.

Melkisédek Sálem (békesség) városából való, aminek a neve jó üzenetet hordoz a háború kavarodása után. Melkisédek nevének része a cedek (igazság), szemben Sodoma királyának, Bera (rosszban), illetve a Gomorabeli király, Birsa (gonoszságban) neveivel, amelyek valószínűleg ragadványnevek lehettek, amiatt, amit az uralkodók képviseltek (1Móz 14:2).

Melkisédek azután jelenik meg, hogy nyugvópontra került a többi kánaáni király által kiváltott erőszakos, válságos helyzet. Ebben a bibliai szakaszban szerepel először a „pap” szó (1Móz 14:18). Melkisédek a papja a „Magasságos Istennek” (1Móz 14:18), akit Ábrahám is a saját Istenének mond (1Móz 14:22). Ez világos utalás arra, hogy Ábrahám annak az Istennek a papját látta benne, akit ő is szolgált. Melkisédeket azonban nem azonosíthatjuk Krisztussal, kortársai között Isten képviselője volt (lásd Ellen G. White megjegyzése, The SDA Bible Commentary. 1. köt. 1092-1093. o.).

Melkisédek valóban papként járt el: „kenyeret és bort” vitt – ez utóbbi kifejezés gyakran frissen préselt szőlőlevet jelentett (5Móz 7:13; 2Krón 31:5), ami a tizedfizetés összefüggésében is szerepel (5Móz 14:23). Melkisédek megáldotta Ábrámot (1Móz 14:19).

„És Ábrahám tizedet adott neki mindenből” (1Móz 14:20, ÚRK), a magasságos Isten, az ég és a föld Teremtője iránti hálából. Ez a cím a teremtési történet bevezetésére utal (1Móz 1:1), amelyben az ég és a föld a teljességet jelenti. Tehát ezt az isteni címet a mindent birtokló Teremtő iránti hála kifejezéseként érthetjük (Zsid 7:2-6; vö. 1Móz 28:22). Paradox módon a tizedet a hívő nem Istennek vitt ajándéknak tekinti, hanem tőle jövő ajándéknak, hiszen eleve mindent tőle kapunk.

`Miért számít a tizedfizetés a hit komoly mutatójának, ugyanakkor hiterősítő tettnek is?`

---

#### Ellen G. White idézetek

Isten soha sem hagyta magát tanúk nélkül a földön. Egy időben Melkisédek képviselte az Úr Jézust, hogy kinyilatkoztassa az ég igazságát, és folyamatossá tegye Isten törvényét.

Krisztus szólt Melkisédeken, a magasságos Isten papján át. Melkisédek nem Jézus volt, hanem ő volt a világban Isten hangja, az Atya képviselője. Az összes elmúlt nemzedéken át Krisztus szólt népéhez; Krisztus vezette őket, és volt mindenkor a világ világossága. Mikor Isten Ábrahámot választotta igazsága képviselőjének, elvitte őt hazájából, távol rokonai körétől, és elkülönítette. Képmására kívánta alakítani őt és terve szerint tanítani. – A Te Igéd igazság, 1. köt., 1092–1093. o.

A héber gazdasági életben az emberek bevételének egytizedét a nyilvános istentisztelet fenntartására különítették el. […]

De a tized rendszere nem a héberektől ered. Az Úr már a legősibb időktől kezdve igényt tartott a tizedre, mint sajátjára, és ezt az igényét elismerték és tiszteletben tartották. Ábrahám tizedet adott Melkisédeknek, a magasságos Isten papjának (1Móz 14:20). Mikor Jákób, mint menekült és vándor Béthelben volt, ígéretet tett az Úrnak: „Valamit adándasz nékem, annak tizedét néked adom.” (1Móz 28:22) Néppé válásukkor az izraeliták a tized törvényét, mint az Istentől nyert törvénynek egyikét erősítették meg, amelynek megtartásától függött jólétük.

A tized és az áldozatok rendszerének azt a nagy igazságot kellett az emberek elméjébe vésnie: a teremtményei számára minden áldás forrása Isten, és gondviseléséért, jó adományaiért hála illeti meg Őt az ember részéről. – Pátriárkák és próféták, 525. o.

A pénz akkor jelent áldást, amikor azt felhasználva az emberek Isten sáfárainak tartják magukat, és megértik, hogy ők lényegében az Úr pénzét kezelik, amiről majd egy napon számot kell adniuk.

A pénzügyi kimutatásaid azt igazolják, hogy hűséges voltál az Úrhoz? Szegény vagy? Akkor a kevesedből adj. Bőséges áldásokban részesültél? Akkor vigyázz, és különítsd el azt, ami az Úré… A pénz felhasználásában tanúsított hanyagságod megfoszthat téged attól a nagy előjogtól, hogy a neved bekerüljön az élet könyvébe.

Mennyei Atyánk megtanít arra, hogy mit jelent az Ő példája szerinti irgalom és adományozás. Isten rendszeresen gazdag ajándékaival lát el bennünket – ingyen. Minden földi áldás az Ő kezéből származik. Mi történne, ha az Úr többé nem árasztaná ránk ajándékait? Mennyi segélykiáltás és fájdalom okozta panasz szállna fel a földről! Minden nap szükségünk van Isten szeretetének és jóságának kiáradására. – Our High Calling, 192. o.