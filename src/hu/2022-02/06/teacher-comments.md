---
title:  Tanítói melléklet
date: 06/05/2022
---

Alapige: Zsidókhoz 11:8

Tanulmányozásra szánt szakaszok: 1Mózes 12–14; Zsidókhoz 7:1-10

#### Áttekintés

Bevezetés: Ez az utazás  Bábeltől az ígéret földjéig visz bennünket, most már Ábrámmal, aki úgy hagyja el az otthonát, hogy nem ismeri az úticélt. Az első lépései az ígéret földje felé nem könnyűek és meglehetősen tétovák voltak. Megküzd a föld örökléséért. Amikor végül megérkezik Kánaán földjére, nem maradhat ott az éhség miatt, ezért Egyiptomba indul. Ám ott sem telepedhet le, mert konfliktusba kerül a fáraóval, így vissza kell térnie. Ismét felmegy Kánaánba, de ott is bonyolódnak a dolgok. Ábrám és az unokaöccse, Lót egy földvita kapcsán megegyeznek abban, hogy különválnak. Nem sokkal ezután háború tör ki, ami kiterjed az egész országra, oda is, ahová Isten küldte Ábrámot. A harc után Ábrám találkozik egy idegennel, Melkisédekkel, akinek tizedet ad, elismerve ezzel, hogy semmi nem az övé. Ezek az epizódok gazdag lelki jelentéstartalommal bírnak, a hit és az erkölcs kérdései összefonódnak bennük.

Elgondolkodtató kérdések: Hasonlítsuk össze Ábrám manipulatív és hazug lépéseit a fáraó által tanúsított bizalommal és őszinteséggel! Vessük össze Ábrám önzetlenségét Lót önzésével, bőkezűségét a királyok kapzsiságával! Elemezzük Ábrám következetlenségét és bizalmának hiányát, amikor válaszol Isten hívására!

#### Kommentár

Lek leka, „Menj ki!”

Ez a héber kifejezés azt jelenti: „menj, hogy megtaláld magad!” Az Ábrámhoz intézett felszólítás, hogy „menjen ki” földjéről, szakadjon el gyökereitől, egy olyan utazásra küldte őt, amelynek során megtalálhatta önmagát, kiteljesíthette személyiségét és megalapozhatta önazonosságát. Ábrámnak nem elég kimenni Bábelből; annak érdekében, hogy megtalálja valódi önmagát, meg kell szabadulnia attól a Bábeltől, ami még a szívében van: atyái bálványimádásától és Bábel arrogáns mentalitásától. Ezért nemcsak azt a helyet kell elhagynia, ahol addig élt, hanem mindig úton kell lennie. Fontos, hogy ez a „mozgó” úti cél megmutatkozik az életét leíró történetek nyelvezetében is. A „menni” (halak) szó kulcskifejezés, ami átszövi az Ábrámról szóló elbeszéléseket a 12-22. fejezetben, Mózes első könyvének központi részében. Az is figyelemreméltó, hogy a lek leka (menj ki) szófordulat keretezi Ábrahám lelki történetét. Ez kétszer fordul elő: amikor Ábrahám először kap elhívást, hogy szakítson múltjával (1Móz 12:1), másodszor pedig amikor arra kéri Isten, hogy mondjon le a jövőről (1Móz 22:2). Bizonytalanságában, gyökereitől elszakadva Ábrahám csakis Istentől függ, ezért lett ő a „hit” példaképe.

Ábrám és a fáraó

Amikor Ábrám megérkezik Egyiptomba, a fáraó fenyegetésével kerül szembe. Ám ahelyett, hogy Isten segítségét és vezetését kérné, manőverekhez és hazugsághoz folyamodik. A csalás azonban visszájára fordul. A fáraó éppen Ábrám hazugsága miatt vitette Szárait a háremébe, mivel azt állította, hogy a nő a testvére (1Móz 12:15 vö. 12:19). Ironikus módon a fáraó azért bánt jól Ábrámmal, mert azt hitte, hogy Szárai a húga (1Móz 12:16). Éppen úgy történt, ahogyan Ábrám tervezte (1Móz 12:13). A történet tele van kétértelmű dolgokkal. Ábrám hazudik, de igazat is mond, mert Szárai a féltestvére volt. Habár Ábrámot a fáraó elhalmozta minden kinccsel, mégis átok ült rajta, hiszen a felesége a fáraó háremébe került. Isten nem feddi meg Ábrámot; azonban a fáraó beszéde éppen úgy hangzik, mint amit annak idején Isten Ádámnak mondott (1Móz 3:9 vö. 21:17; 22:11, 15, 16). Az is érdekes, hogy a fáraó egy sor kérdést tesz fel, éppen úgy, mint amikor Isten szólította Ádámot (1Móz 3:9, 11). E két feddés közötti párhuzamok arra utalnak, hogy Ábrám bűne ugyanarról a tőről fakadt, mint Ádámé.

Ábrám és Lót

Kánaán után először itt jelenik meg újra a halak ige („jön”, „feljön”, „jár”), ami válasz a lek leka (menj ki) felszólításra. Ez kétszer szerepel a szövegben (1Móz 13:1, 5). Első alkalommal azzal kapcsolatos, hogy Ábrám Bételig megy, ahol oltárt épít és imádja Istent (1Móz 13:4). Ez a mozzanat visszatéríti Ábrámot a múltjához, helyreállítja azt, amit egyiptomi kiruccanása megszakított: visszatér „a régi ösvényekre” (Jer 6:16 vö. 18:15). Megtér.

Másodszor a halak ige Lót lépéseire vonatkozik. Ábrám költözésével ellentétben Lót vándorlásának nincs lelki vonatkozása, inkább a vagyonnal függ össze (1Móz 13:5). Sőt nemcsak a haladásuk módja különbözik, hanem az is, ahogyan „lakoznak”. Ábrám a letelepedését és „lakozását” összekapcsolja Istennel való közösségével, Lót viszont csak önmagára és anyagi javaira gondol, amikor arról határoz, hogy hol lakjon. Nemcsak külső tényezők nehezítették az együttélésüket (1Móz 13:6), hanem az alapvető lelki különbözőségek is. Világnézetük össze nem egyeztethető (1Móz 13:7-9), ezért elkerülhetetlen a feszültség köztük. Habár a bibliai szöveg a pásztorok közötti viszályt örökíti meg, a vita túlmutat ezen és bizonyára lelki témákat érint. Ábrám megérti, hogy a békesség egyetlen útja a szétválás. Lót magához ragadja a kezdeményezést, kiválasztja a gazdag, bővizű földet. Ábrám pedig elfogadja azt, ami maradt, Kánaán dombos vidékét (1Móz 13:12). Lót maga dönt, felemeli a szemét és tekintetével végigpásztázza a lehetőségeket (1Móz 13:10), Ábrám azonban ezt csak Isten utasítására teszi (1Móz 13:14).

Később, amikor háború tör ki és Lótot ingóságaival együtt fogságba viszik Sodomából, Ábrám az embereivel unokaöccse megmentésére siet. A hadjárat végén Lót és az övéi megmenekülnek. Sodoma királya kijön, hogy találkozzon Ábrámmal és köszönetet mond neki (1Móz 14:17). Ironikus, hogy Lót, aki eltökélten próbálta kézben tartani sorsát és megkaparintani magának a legjobb földet, végül fogságba kerül. Ábrám viszont, aki udvariasan és alázattal átengedte Lótnak a jogot, hogy ő válasszon először, noha ez az idősebb rokon jogán őt illette volna meg, most átveszi a kezdeményezést és irányítja az eseményeket. Ábrám megértette: az Istenbe vetett bizalom és a saját érdekeiről való lemondás a legjobb útja annak, hogy a sorsát irányítsa és biztosítsa a legjobb kimenetelt. Ugyanezt a paradox tanulságot erősíti Jézus is a hegyi beszédben (Mk 8:35).

Ábrám és Melkisédek

Mintha a rejtélyes király az összefüggések alapján egyáltalán nem illene az elbeszélésbe. Először is Melkisédek Sálem városából jön (ez Jeruzsálem ősi neve), ami nem vett részt a háborúban. Ráadásul a salem szó békét jelent, ami ellentétes a harci tevékenységekkel, amelyek idáig hangsúlyosan voltak jelen a történetben. Az igazság (cedek), ami szintén ott van árnyalatában a király nevében, ellentétes a „rossz”, „gonosz” gondolatával, ami Bera („rosszban”, „vétekben”), Sodoma királya és Birsa, Gomora („gonoszságban”) nevében szerepel. Az Írás Melkisédeket a „magasságos Isten papjának” nevezi.

A „pap” (kohen) szó itt szerepel először a Bibliában. Melkisédek papsága megelőzi a lévitai papságot. Ábrám ugyanezt a címet (’el ’eljon – „magasságos Isten”, 1Móz 14:20) használja Isten elnevezésére, amiben a JHVH nevet kapcsolja a „magasságos Istenhez”. Ez azt sugallja, hogy Ábrám a Teremtő Isten törvényes papjának tartotta Melkisédeket, aki a kánaánita lakosság körébe tartozott, de Isten kiválasztotta képviselőjének népe számára. Idegen származása ellenére adja neki Ábrám ezt a címet és áldást fogad el tőle. Ráadásul az Istenre tett számos utalás, a megszentelt kenyér és bor, valamint az áldás és az Istent magasztaló ének lelki jelentőséggel ruházza fel Melkisédek alakját, túlmutatva azon, ahogyan emberek földi királyokkal találkozni szoktak. Fontos megfigyelni, hogy további igehelyek is alátámasztják ezt a lelki értelmezést. A 110. zsoltár a jövőbeni, Dávid vonalából származó Messiásra asszociál Melkisédek kapcsán (Zsolt 110:4). Ezt követik az Újszövetség írói is, akik Melkisédek különleges papságát Jézuséval hozzák összefüggésbe (Zsid 5:–6:10; 7. fejezet).

#### Gyakorlati alkalmazás

Lek leka, „Menj ki!” Keressünk olyan szakaszokat a Bibliából, ahol a próféták kihívják Isten népét Babilonból! Mit jelent ez a felhívás Isten népe számára ma? A mi életünkre hogyan, milyen szempontból vonatkozik Istennek a népéhez intézett felhívása, hogy „menj ki”? Ez a felhívás miképpen függ össze a jellemépítő munkával, amit nap mint nap végzünk? A megtérésünk tapasztalata hogyan mutatja ezt?

Ábrám és Lót. Ábrám miért tudta átadni Lótnak az elsőbbséget a választásban? Ez a magatartásforma mennyire jellemző a mi emberi kapcsolatainkra? Ábrám a jövőre összpontosítva hozta meg döntéseit. Miért jobb ez a gondolkodás, mint Lót hozzáállása, aki csak a jelenre gondolt? Ezek szerint hogyan rendezzük üzleti és személyes ügyeinket? Miért soha nem kifizetődő a becstelenség és a csalás?

Ábrám és Melkisédek. A tized lelki jelentőségéről milyen tanulságokkal szolgál Ábrám esete, aki a tizedét a nem izraelita királynak, Melkisédeknek adta? Hogyan kapcsolódott a Teremtőbe és Megváltóba vetett hitéhez az, hogy tizedet adott mindabból, amit a csatában szerzett (1Móz 14:19-20)? A Teremtőbe vetett hitünk megvallása miként érinti anyagi javainkat?

`Jegyzetek`