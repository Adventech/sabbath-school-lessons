---
title:  Teremtés
date:  26/03/2022
---

### E heti tanulmányunk
1Mózes 1–2; 2Mózes 20:8-11; 40:33; Zsoltár 100:1-3; Máté 19:7-9; 25:14-30

> <p></p>
> „Kezdetben teremtette Isten az eget és a földet” (1Móz 1:1, ÚRK).

Mózes első könyve, így az egész Biblia is Isten teremtő tettével kezdődik, ami különösen fontos, mert azt jelenti, hogy a teremtésünkkel indul az emberi és a bibliai történelem. Ebből az következik, hogy Mózes első könyvének teremtési története történelmileg éppen annyira hiteles, mint az emberi és bibliai történelem más eseményei. 

Mózes első könyve 1–2. fejezetének két teremtési leírásában tanulságokat találunk Istennel és az emberiséggel kapcsolatban. Heti tanulmányunk során jobban megértjük a hetedik nap, a szombat jelentőségének mélységét. Elgondolkozunk azon, hogy Isten a saját képére teremtette az embert a porból. Felkelti a kíváncsiságunkat, hogy mi a célja a jó és a gonosz tudása fájának, illetve mi a kapcsolata az élet fájával.

Az eredetről szóló bibliai történetek legfontosabb tanulsága a kegyelem leckéje. A létezésünk egyértelműen Isten kegyelmi tettének köszönhető. Az Úr már akkor megteremtette az eget és a földet, amikor még nem éltek emberek. Isten ajándéka volt a teremtés, és éppen így a megváltásunk is az. Mélységes igazság, hogy a teremtés és a megváltás fogalmát egyaránt magában foglalja a szombat parancsolata.

---

#### Ellen G. White idézetek

Egyedül Isten Igéjében találhatjuk meg a teremtés hiteles leírását, s itt olvashatjuk emberiségünk történelmét emberi előítélettől vagy büszkeségtől mentesen. Az Igében találkozhatunk az ősatyákkal és a prófétákkal, s hallhatjuk az Örökkévaló szavait. Itt szemlélhetjük a mennyei Felséget, amint megalázta magát, hogy helyettesünk és kezesünk legyen, megküzdjön a sötétség hatalmaival, és kivívja értünk a győzelmet. Mindezek tiszteletteljes tanulmányozása meglágyítja, megtisztítja és megnemesíti szívünket, s új erővel és élettel tölti be lelkünket. – Az én életem ma, 107. o.

Isten érthetően beszél az emberiséghez. Nem hagyja a dolgot magára, határozatlanul, hogy emberek a saját elméleteik szerint használják fel. Az Úr kijelenti, hogy hat nap alatt teremtette a világot, s megnyugodott a hetedik napon. Ezzel leszögezi, hogy a huszonnégy órából álló napokat érti, amelyeket a napkelte és napnyugta jelez. […]

Miután megteremtette világunkat és az embert, áttekintette végzett munkáját, s kijelentette, hogy igen jó. S amikor lefektette a föld alapjait, ugyanakkor a szombat alapjait is megerősítette. „Mikor együtt örvendezének a hajnalcsillagok, és Istennek minden fiai vigadozának.” Isten látta, hogy a szombat lényeges az ember számára, még a paradicsomban is. Azzal, hogy a szombatot adta, Isten az ember lelki és testi javára gondolt. – Bizonyságtételek a lelkészeknek, 135–136. o.

Kezdetben a teremtés egész műve Istent nyilatkoztatta ki. Krisztus volt az, aki kiterjesztette az egeket és lerakta a föld alapjait. Az Ő keze függesztette helyükre a térben a világokat, és Ő formálta meg a mező virágait. Ő az, „aki hegyeket épít erejével” (Zsolt 65:7), „akié a tenger és Ő alkotta is azt” (Zsolt 95:5). Ő halmozta el a földet szépséggel, Ő töltötte meg a levegőt dallammal, és Ő írta oda mindenre a földön, a levegőben és az égbolton az Atya szeretetének üzenetét. A bűn megrontotta Isten tökéletes művét, de az Ő keze írása továbbra is olvasható rajta. A teremtett dolgok még mindig hirdetik kimagasló voltának dicsőségét. – Jézus élete, 20. o.

A Teremtővel művei által kell megismerkednünk. A természet könyve nagy tankönyv, amelyből – valamint a Szentírásból – tanítva kell másokat Isten jellemével megismertetnünk, és az elveszett juhokat Isten nyájához visszavezetnünk. […]

Krisztusnak a természetből vett tanításait egyszerű és világos voltuk teszi végtelenül értékessé. Mindenkinek szüksége van arra a tanításra, amely ebből a forrásból fakad. A természet szépsége az embert a bűntől és a világ vonzásából a tisztasághoz, a békességhez és Istenhez vezeti. – Krisztus példázatai, 24. o.