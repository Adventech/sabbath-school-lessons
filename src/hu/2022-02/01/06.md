---
title:  Az Emberiség Feladata
date:  31/03/2022
---

Amint megteremtette Isten az első embert, három ajándékot is adott neki: az Éden kertjét (1Móz 2:8), ételt (1Móz 2:16) és az asszonyt (1Móz 2:22).

`1Móz 2:15-17 szakasza alapján mi az ember kötelessége a teremtett világgal és Istennel kapcsolatban? E két felelősség hogyan viszonyul egymáshoz?`

Az ember első kötelessége a természetes környezetével kapcsolatos, azzal, ahová Isten helyezte őt, „hogy művelje és őrizze azt” (1Móz 2:15, ÚRK). Az „’ábad” (művel) ige munkára utal. Nem elég csupán elfogadni az ajándékot, művelnünk kell, hogy gyümölcsöző legyen. Ezt a tanulságot Jézus a későbbiekben elismételte a talentumok példázatában (Mt 25:14-30). A „sámar” (őriz, felügyel) ige érzékelteti annak a felelősségét, hogy az ember vigyázzon arra, amit kapott. A második feladat az ételre vonatkozik. Észben kell tartanunk, hogy Isten adta az embernek (lásd 1Móz 1:29). Azt is mondta Ádámnak, hogy „bátran egyél” (1Móz 2:16). Nem az ember teremtette a fákat, sem a gyümölcsöket, hanem ajándékba kapta, kegyelemből.Itt is elhangzik egy parancs: Isten nagylelkű ajándékát – a kert minden fáját – örömmel kell elfogadni. A kegyelem részeként azonban Isten egy megkötést is adott: egy bizonyos fáról nem ehettek. A korlátok nélküli élvezet halálhoz vezet. Ez az elv megmutatkozott az Édenben, mint ahogy sok szempontból ma is érvényes.

Az ember harmadik kötelessége Isten harmadik ajándékával, az asszonnyal kapcsolatos: „elhagyja a férfiú az ő atyját és az ő anyját, és ragaszkodik feleségéhez” (1Móz 2:24). Ez a különleges kijelentés erőteljesen kiemeli a házassági szövetség felelősségét és az „egy testté”, azaz eggyé válás célját (vö. Mt 19:7-9).

A szöveg szerint a férfinak (nem a nőnek) kell elhagyni a szüleit, aminek a Bibliában a hímnem általános, nem specifikus használata (ember) lehet az oka, ezért a parancs a nőre is vonatkozhat. A házassági kötelék mindenképpen ajándék Istentől, ugyanakkor felelősséggel jár az ember részére, amint megkapja az ajándékot, és hűséges teljesítésének a felelőssége a férfin és a nőn is nyugszik.

`Gondoljuk végig, mennyi mindent kaptunk Istentől! Milyen felelősséggel tartozunk a kapott ajándékokért?`

---

#### Ellen G. White idézetek

Az isteni terv nem egyezik az emberek tervével. Az Úr nem tervezte, hogy az ember restségben éljen. Bár kezdetben igazi „úriembernek” lett teremtve, és gazdag volt, mivel a világegyetem tulajdonosától mindent megkapott, Ádám mégsem lustálkodhatott. Még mielőtt meg lett teremtve, már létezett a feladat számára. Abban kellett foglalatoskodnia, és abban lelte örömét, hogy gondoskodhatott az Isten által teremtett világról, és munkája jutalmaként minden szükségletét kielégítették az Édenkertben megtalálható termények.

Míg ősszüleink engedelmesek voltak Istenhez, az Édenben végzett munkájuk is kellemes foglalkozás volt, és a föld ellátta őket javaival. – Counsels to Parents, Teachers and Students, 273–274. o.

Isten elfoglaltságot adott Ádámnak és Évának. Ősszüleink iskolája az Édenkert volt, Isten pedig a nevelőjük. Megtanultak talajt művelni és gondot viselni az Úr által teremtett dolgokról. Nem tartották a fáradtságos munkát lealacsonyítónak, hanem inkább igazi áldásnak. A kitartóan végzett munka örömöt jelentett Ádámnak és Évának. Ádám bűnesete megváltoztatta a dolgok menetét. A föld átkozott lett, azonban a végzést, hogy az embernek orcája verejtékével kell kenyerét keresnie, nem átok gyanánt kapta. Hit és remény által a munkának áldássá kellett válni Ádám és Éva utódai számára. – A keresztény nevelés alapjai, 314. o.

Az első házasságot Isten szerezte. A házasság intézményét a világegyetem Teremtője alapította. „Tisztességes minden tekintetben a há­zasság” (Zsid 13:4), mely azon két intézmény egyike, amelyeket a bűnbeesés után Ádám magával vitt az Édenkertből. Ha a házastársi kapcsolatban elismerik és megtartják az isteni elveket, akkor a házasság áldás lesz, de ugyanakkor megvédelmezi az emberi nemzetség tisztaságát és boldogságát, eleget tesz az ember társadalmi igényeinek, és fejleszti őt testi, értelmi és erkölcsi téren. […]

Ősszüleink otthonának példává kellett volna válnia a többi család számára, miközben utódaik betöltik a földet… Isten egy kertbe helyezte el Ádámot. Ez volt az otthona… Mindaz, ami körülvette a szent párt, azt hirdette minden időkre nézve, hogy az igazi boldogság nem a büszkeség és a fényűzés utáni vágy kielégítéséből áll, hanem az Istennel való kapcsolattartásban keresendő az általa teremtett dolgok segítségével. Ha az ember kevésbé törődne az mesterkélt dolgokkal, és jobban értékelné az egyszerűséget, akkor sokkal inkább betölthetné azt a célt, amit Isten szem előtt tartott a teremtéskor. – Reflecting Christ, 166. o.