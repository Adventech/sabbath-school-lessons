---
title:  Tanítói melléklet
date: 01/04/2022
---

Alapige:  1Mózes 1:1

Tanulmányozásra szánt szakaszok: 1Mózes 1–2; 2Mózes 20:8-11; Zsoltárok 100:1-3; Máté 19:7-9; János 1:1-5

#### Áttekintés

Bevezetés: Figyelemre méltó, hogy a Biblia a teremtéssel kezdődik. Az is tény, hogy sok bibliai könyv indul a teremtésre tett utalással. Krónikák első könyve szintén a teremtés felidézésével kezdődik, mégpedig azért, hogy bizonyítsa: mindnyájan egy emberi fajhoz tartozunk, egy Atyánk van (1Krón 1:1).

Ézsaiás 1Móz 1:1 idézésével, a teremtésről szóló leírás első sorával kezdi írását. Ezzel emlékeztet, hogy Isten a gondviselőnk, akire figyelnünk kell (Ézs 1:2). Dániel első bizonyságtétele szintén tartalmaz idézetet a teremtési beszámolóból. Arról tanúskodik, hogy Isten a Teremtő, aki élelmet ad (Dán 1:12). Salamon is a teremtésről szóló elmélkedéssel indítja a prédikációját (Préd 1:1-11), amelyben az élet hiábavalóságát panaszolja, elismerve, hogy „semmi új nincs a nap alatt” (Préd 1:9). János evangéliuma szintén a teremtésről szóló verssel nyit (Jn 1:1-14), hangsúlyozva Jézus testté lételének csodáját: Jézus Krisztus, aki „kezdetben” Isten volt, megteremtette a világot, emberré lett a megváltásunkért. Ezeknek a bibliai íróknak a példáját követve tanulmányozzuk mi is a teremtés szentírási beszámolóit. Célunk az, hogy létfontosságú igazságokat tudjunk meg Istenről, önmagunkról, az emberről, a természetről és magáról a teremtésről.

#### Kommentár

A teremtett világ szépsége

Az első lecke, amit a teremtésről szóló bibliai beszámolóból tanulunk, a szépség üzenete. Játék a szavakkal, hangokkal, párhuzamok, jól megszerkesztett szöveg – mindez hozzájárul a hatásos költői alkotáshoz. A szakaszt a hetes ritmus uralja. Nemcsak abban az értelemben, hogy a teremtésről szóló beszámoló hét, 24 órát felölelő napról ad tudósítást, hanem hangokat, szavakat vagy konkrét kifejezéseket is hétszer ismétel a szöveg. A hetes ritmus nem csupán esztétikai célt szolgál. E stilisztikai jellegzetességnek nagyon komoly jelentősége van: Isten teremtői cselekedetének tökéletességéről tanúskodik.

A teremtés története

A szöveg irodalmi szépsége azonban nem azt jelenti, hogy a teremtésről szóló beszámoló csupán a képzelet költői megfogalmazása lenne. A nyelvi formák ugyanazok, mint amelyek az elbeszélő részekben vannak. A származástan stílusa, ami e szöveg formáját jellemzi, irodalmi felépítése, ami összekapcsolja Mózes első könyvének első két fejezetét – mind nyelvtani és irodalmi bizonyítékai annak, hogy a könyvet történelmi szándékkal írták. Az első teremtési beszámolót a szerző konkrétan származástannak nevezi (1Móz 2:4). Sőt mi több, a szöveg valóban szerepelteti a genealógia-forma minden jellegzetességét. Formáját tekintve összekapcsolódik a Mózes első könyvében található többi nemzetségtáblázattal, és felhívja az olvasó figyelmét arra, hogy a teremtés eseménye éppúgy összefügg az emberi történelemmel, mint a pátriárkák életével.

A két teremtési beszámoló (1Móz 1:1-2:4 és 2:4-25) közötti nyelvi és tárgyi összefüggés párhuzamot jelez a két szöveg között: az első beszámolóban található hét lépéses felépítés (1Móz 1:1-2:4) szerepel a második szövegben is (1Móz 2:4-25). 1Móz 1:1-2:4 teremtéstörténete kapcsolódik 2:4-25 történelmi elbeszéléshez, ami a szerzőnek azt a szándékát sejteti, hogy az ég és a föld teremtéséről szóló beszámoló ugyanahhoz a történelmi elbeszéléshez tartozik, mint az ember megformálása.

A két  leírás összekapcsolásával a szerző arra is utal, hogy az időnek ugyanaz a rendszere működött az ember teremtésekor, mint ami az ég és a föld megalkotásakor is. Nem kellettek évmilliók ahhoz, hogy olyan fejlettségi szintre jusson a világ és mindaz, ami benne van, amelyben minden szépen, megfelelően működhet. Másrészt a teremtési beszámoló nem a tudományos elemzés szintjén tudósít. Abban az esetben az ember számára érthetetlenül bonyolult módon és végtelenül hosszú képlettel írták volna meg. Isten ihletésére a Biblia írója történelmi eseményként számolt be a teremtésről. Igaz minden, amit erről közöl, és nem lehet összeütközésben a tudománnyal.

Gyakran mondják azonban, hogy a teremtésről szóló beszámoló szándéka szerint nem történelmi, hanem teológiai vagy filozófiai jellegű. Sőt azzal érvelnek, hogy 1Mózes 1 szövegének célja a lelki tanítás, nem pedig a történelmi tájékoztatás. A Szentírás olvasásának ez a módszere a klasszikus görög irodalom tanulmányozásán alapuló kritikai feltételezésből ered. E hagyomány szerint a lelki üzenet az elsődleges jelentőségű, a történelmi esemény pedig másodlagos, illetve lényegtelen a filozófiai üzenethez képest. Ez a Biblia sok kutatóját arra ösztönözte, hogy figyelmen kívül hagyja a bibliai szöveg történelmi szándékát. Így történhetett, hogy Jézus feltámadásának eseményével kapcsolatban például az emberek figyelmen kívül hagyták annak történelmi hitelességét, sőt meg is kérdőjelezték azt, és kizárólag Jézus életének lelki üzenetére összpontosítottak. Az igazi biblikus nézet azonban pontosan fordítva működik. A teológiai üzenet a történelmi eseményből következik. Jézus feltámadása történelmi esemény, ezért hihetünk Istenben és gondolhatjuk át a teológiát. Mózes első könyvében a teremtésről szóló beszámoló történelmi leírás, ezért fontos lelki és teológiai leckéket tartalmaz Istenről és az emberekről.

A teremtés első sora

Kezdetben. Hangsúlyos itt a beré’sit (kezdetben) héber kifejezés. Ez a szó indítja Mózes első könyvének első mondatát, méghozzá nyomatékosan, ami kiemeli és elkülöníti a mondat többi részétől. A kiemelés szerint a mondatot így kell írásjelekkel ellátni és olvasni: „Kezdetben, Isten megteremtette az eget és a földet.” A beré’sit egyébként egy olyan kifejezés, ami nem kizárólag, de hangsúlyozottan a teremtésről szóló beszámolóval kapcsolatban fordul elő. Nagyon ritkán használja a héber Biblia. 1Móz 1:1-en kívül csak négyszer szerepel, kizárólag Jeremiás próféta könyvében. Jeremiásnál a beré’sit egy rendszeres stílusjegy részét képezi, utalva a teremtésről szóló beszámoló kezdő szavaira (Jer 26:1; 27:1; 28:1; 49:34-35), habár maguk az üzenetek nem kapcsolódnak közvetlenül a teremtés beszámolójához.

Isten. A „kezdetben” szón lévő hangsúly további megerősítést nyer Isten héber neve, az „Elohim” hangsúlyozásával, amint a leírás Istent megnevezi a teremtésről szóló történetben (1Móz 1:1-2:4). E szó az ’alah tőből származik, ami az erő, a felsőbbrendűség, kiválóság gondolatokat tükrözi. A többes szám mint az intenzitás, a fenség irodalmi kifejezése erősíti ezt a hangsúlyt, és nem a számbeli többségre, „istenekre” utal. Az ’Elohim a hatalmas Istenre utal, aki a világegyetem Ura. 1Móz 1:1 ritmusa összecseng azzal az üzenettel, hogy ’Elohim mindenható Úr. Ez a szó a vers közepén szerepel, ráadásul a hangsúly (az elválasztó kötőszó, az atnach), amely két egyenlő részre osztja az igeverset az ’Elohimhoz kapcsolódik és a zsinagógában történő, hagyományos felolvasásnál jelzi a szünetet és a vers csúcspontját. Az „Isten” az igevers legfontosabb szava, nemcsak azért, mert Ő a mondat alanya, hanem a kifejezés ritmusa miatt is.

Teremtette. A bara’ (teremt) szó hétszer fordul elő a teremtési beszámolóban (1Móz 1:1, 21, 27 [háromszor]; 2:3; 2:4), így bizonyítva, hogy ez konkrétan a teremtés eseményéhez tartozik. Továbbá ez az ige a héber Bibliában minden alkalommal kizárólag úgy fordul elő, hogy az alanya Isten.

Az eget és a földet. A Biblia első kijelentése – „kezdetben teremtette Isten az eget és a földet” – eleve alapvető tényként kezeli azt, hogy Isten és a teremtett világ két, egymástól külön létező, nem egymásból származó valóság. Az „eget és a földet” – ez egy retorikai kifejezés valamilyen ellentétes szó- vagy kifejezéspárra, amelyek az összesség vagy a teljesség érzékeltetésére szolgálnak. Itt az ellentétes kifejezéspár – ég és föld – a teljes világegyetemre utal, tehát kimondja, hogy az egészet Isten teremtette. A beszámoló végén is szerepel ez a kifejezés (1Móz 2:1, 4). Arra utal, hogy az ég és a föld teremtése konkrétan az emberi világra vonatkozik, amit Isten azon a héten alkotott. Ugyanakkor a kifejezés nem zárja ki más teremtett világok létrehozását a teremtés hetén kívül – előtt és után.

#### Gyakorlati alkalmazás

Kezdetben Isten. A teremtés eseménye az Istenbe vetett hitünk alapja. Azt jelenti, hogy annak köszönhetem a létezésemet és a világ valóságát, akit nem látok, de már előttem létezett – ez a hit első lépése. Figyelemre méltó, hogy a hit egyetlen bibliai meghatározása is a teremtéshez kapcsolódik. Pál, A zsidókhoz írt levél írója így fogalmaz: „A hit pedig a reménylett dolgoknak valósága, és a nem látott dolgokról való meggyőződés” (Zsid 11:1). A teremtés olyan történelmi esemény, amelynél az ember még nem volt jelen, hogy láthassa és tanúskodhasson róla, tehát elfogadásához elsősorban hit kell, ami következésképpen pedig egy fentről való kinyilatkoztatás. Az is lényeges, hogy Pál a hithősök tetteinek felsorolását a teremtéstől kezdi: „Hit által értjük meg, hogy a világ Isten beszéde által teremtetett, hogy ami látható, a láthatatlanból állott elő” (Zsid 11:3, ÚRK). A teológiai gondolkodásnak, akár csak a hitnek, a teremtés elismerésével kell kezdődnie.

1.  Hogyan befolyásolja az életemet és a döntéseimet az, hogy a hit első lépése a teremtés elfogadása?

2.  Mit tanulhatunk Isten teremtői munkájából, még ha nem is lehettünk szemtanúi annak az eseménynek? Hogyan hasson ez szombati pihenésünkre és ünneplésünkre?

`Jegyzetek`
