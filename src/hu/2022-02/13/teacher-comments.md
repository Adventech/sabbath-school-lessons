---
title:  Tanítói melléklet
date: 24/06/2022
---

Alapige: 1Mózes 47:27

Tanulmányozásra szánt szakaszok: 1Mózes 46–50;

Apostolok cselekedetei 3:25-26

#### Áttekintés

Bevezetés: Mózes első könyvének utolsó szakasza a patriarkális kor végéig visz el, Jákób és József haláláig. Jákób egész nagy családja Egyiptomba telepedett át. A könyv utolsó szavai így hangzanak: „Egyiptomban… koporsóba tették.” Úgy tűnik, a szabadulás történetének nincs örömteli befejezése, mégis elmondhatjuk, hogy a könyvnek ez a része bővelkedik leginkább a reménységben. Feldereng ugyanis a láthatáron Izraelnek, Isten népének képe. Jákób házának népe 70 lélek (1Móz 46:27) – ez a szám felébreszti az olvasóban a gondolatot, hogy ennek a népnek lelki küldetése lesz. Jákób megáldja a fiait (1Móz 49:1-28) és megjövendöli, mi lesz a sorsa Izrael 12 törzsének, beszél az eljövendő Messiásról, aki megváltja majd Izraelt és a nemzeteket (1Móz 49:10-12). Bár a könyv utolsó szavai a halálra vonatkoznak, tulajdonképpen mégis a szabadulás ígéretére, a jövőre mutatnak, az ígéret földjére való visszatérésre, Mózes első könyvének első, a teremtésről és az Éden kertjének ültetéséről szóló beszámolójának a szavait visszhangozva. Alapvető teológiai elv, hogy Isten jóra fordítja a rosszat (1Móz 50:20). Ez az a tanulság, amit vigasztalásként és erősítésként mond József a testvéreinek (1Móz 50:21), vagy még inkább azért, hogy rámutasson Isten ígéretére, ami a világ megváltására vonatkozik (1Móz 50:20).

#### Kommentár

Jákób áldása. Miután Jákób összegyűjtötte a fiait (1Móz 49:1-2), megáldja őket, egyiket a másik után, születési sorrendben. Rúbentől, a legidősebbtől kezdve Benjáminig, a legkisebbig (1Móz 49:3-27). Az áldásai tulajdonképpen a jövőre utaló próféciák (1Móz 49:1). A héber be’akharit hayyamim („a messze jövőben”, vagy az „utolsó napokban”) olyan kifejezés, ami gyakran utal a Messiás király eljövetelére és az eszkatológiai értelemben vett megváltásra, üdvösségre (Ézs 2:2; Dán 10:14). Jákób áldása tehát az első fiútól, Rúbentől, az utolsóig, Benjáminig haladva tele van prófétai, eszkatologikus feszültséggel.

Ez a harmadik alkalom Mózes első könyvében, hogy valaki áldást mond egy embercsoportra. Az első kollektív áldás az, amikor Isten megáldja Ádámot és Évát (1Móz 1:28). A második Noé áldása, amelyet három fiára mond (1Móz 9:24-27). Jákób áldása inkább hasonlít Noééra, hiszen mindkettőben van atyai áldás, sőt átok is. Mindkettő tartalmaz konkrét jövendöléseket, amelyekből felvillan a fiúk jövőbeni sorsa. Egyaránt új korszak kezdetén hangzanak el, mindkettő egy új nemzedék indulását jelzi. Tehát Izrael áldásának egyetemes távlata van. Az áldások Izrael 12 törzsére tett utalással fejeződnek be (1Móz 49:28). A Biblia ekkor említi először a 12 törzset. Egyértelmű, hogy itt áttekinti egész Izrael jövőbeni sorsát, annak minden kudarcával és sikerével együtt (vö. 1Móz 49:1).

A Messiás eljövetele

A „fejedelmi bot”, „királyi pálca”, „engednek neki a népek” kifejezések jelzik, hogy a prófécia tárgya nem egy törzs, hanem egy király. 1Móz 49:10 verse visszhangzik Bálám próféciájában is (4Móz 24:17). Bálám próféciájában a Jákóbból származó csillag összecseng a Jákób próféciájában említett Júda oroszlánjával. Továbbá a szakaszunk egy evilági, mulandó elemet is említ ebben az uralkodásban (1Móz 49:10). A Messiás eljövetelét Izrael történelmének keretébe helyezi. Ám a megérkezés pillanatánál többet jelent az ’ad ki (míg) határozói kapcsolat a „míg eljő Siló” kifejezésben. A héber ’ad ki nem feltétlenül a végre, befejezésre utal, hanem a teljesedésre, a csúcspontra, szuperlatívusszal kifejezve (1Móz 26:13; 41:19). Ez azt jelenti, hogy Júda uralkodása Siló eljövetelével ér csúcspontjára. Ennek a személynek az egyetemes uralmát a következő igevers teszi egyértelművé: „a népek néki engednek” (1Móz 49:10). Megjegyzendő, hogy a héber szövegben a nép szó többes számban szerepel (’amim).

A természetfeletti dimenzióból érkező messiási alakra utal az egyetemes volta ennek az uralkodónak, akinek engednek a népek. A Siló szó egy személy neve, ahogyan azt a Júda nevével való párhuzam jelzi. Rokon a héber salvah vagy salom szinonim szavakkal, amelyek jelentése: „béke” (Zsolt 122:7). Ezt az értelmezést a legősibb keresztény és zsidó források is tanúsítják. Illik a szövegkörnyezetbe (1Móz 49:11), amely ennek az uralkodónak az eljövetelét a béke uralmával hozza összefüggésbe (vö. Ézs 9:5-6; Mik 5:5 [4]; Ef 2:14). Jákób áldásának utolsó két verse, amit Júdának mondott (1Móz 49:11-12) a Messiás jellemét és küldetését írja le. A héber „szamár” szó általában a közlekedésre használt szamarakra utal (Bír 10:4), a békét és az alázatot szimbolizálja (ellentétben a lóval, amely a háború és a gőg képzetét idézi, Péld 21:31). A királyság és az alázat összekapcsolását használja Zakariás az „alázatos” dávidi király leírására, aki szamárháton érkezik (Zak 9:9) és uralkodik az egész világon, „tengertől tengerig... a föld végső határáig” (Zak 9:10). Ez a kép Salamonra emlékeztet, aki apja öszvérét üli meg, jelezve, hogy ő a felkent, a dávidi trón igazi örököse (1Kir 1:38-48). Erre a hagyományra utalt Jézus, amikor „eloldozta” a szamarat, majd felült a hátára (Mk 11:2-11). Más képek, mint a „bor” és a „tej”, valamint a színek – vörös szemek, fehér fogak – az ígéret földjét majd betöltő élet bőségét, a békét és a biztonságot idézik (4Móz 13:23, 27). A szem és a fog említése a mi olvasatunkban az élvezetek teljességére utalhat, az élet intenzitására és a teljes békére vonatkozik, amely a messiási királyságot fogja jellemezni.

A rosszat jóra fordítja

József, amikor elé járulnak a testvérei és a bocsánatát kérik (1Móz 50:17), biztosítja őket, hogy nem akar ártani nekik. „Ne féljetek!” (1Móz 50:19) – mondja, ugyanazokkal a szavakkal, amelyekkel Isten Ábrahámot biztosította a jövőjéről (1Móz 15:1). Hogy enyhítse a feszültséget, egy szintre helyezi magát családjával: „Hát Isten vagyok-e én” (1Móz 50:19)? Jákób is ezekkel a szavakkal válaszolt Ráhelnek, aki panaszkodott neki, amiért nem lett még gyermeke (1Móz 30:2). József részéről azonban ez másként hangzik. Míg Jákób haraggal ejtette ki ezeket a szavakat, addig József a testvérei iránti szeretetét fejezi ki, aggodalmukat akarja csillapítani.

Amikor József Istent említi, arra utal, hogy az emberi megbocsátásban ott van az Úr megbocsátása is. Említi a testvérei árulását is, amikor a megbocsátás mechanizmusára utal: „Ti rosszat gondoltatok felőlem, de Isten úgy gondolta, hogy jóra fordítja azt” (1Móz 50:20). Amit a testvérei tettek, amit jogosan neveztek gonosznak, azt Isten úgy fordította, hogy sok nép életét megtartsa (1Móz 50:20). József tovább ment annál, hogy pusztán megbocsát a testvéreinek: megszabadítja őket a bűntudat érzésétől is, mert rossz cselekedetük jóra fordult. Most már szembe tudnak nézni Józseffel és a jövővel is. József ugyanazokkal a szavakkal nyugtatja őket a jövőre nézve: „Ne féljetek” (1Móz 50:21 vö. 50:19)! Azzal az ígérettel zárja szavait, hogy gondoskodni fog a testvéreiről és a gyermekeikről.

A világ megváltása

A szöveg említi Jákób sírját, de a koporsót nem (1Móz 49:29). Józseffel kapcsolatban említ koporsót, a sírt viszont nem (1Móz 50:26). Józsefet bebalzsamozták, de nem temették el, mert reménykedett az ígéret földjében. Tehát József nem adja parancsba, hogy halála után temessék el. Végakarata, hogy Izrael népe vigye magával a csontjait Kánaánba, de addig is koporsóba teszik Egyiptomban (1Móz 50:26). A héber a ba’aron határozott névelőt használja, a kifejezés így szó szerint azt jelenti: „koporsóban”, ez emeli ki annak a jelentőségét, hogy ez a koporsó nem került sírba.

Mózes első könyve tehát ugyanúgy végződik, mint az egész Pentateukhosz (Mózes öt könyve): halállal, sír nélkül (5Móz 34:6), az ígéret földjének reménységével (vö. 5Móz 34:1-4). Mózes első könyve, mint a Pentateukhosz a teremtéssel és az Éden kertjével kezdődik (1Mózes 1–2. fejezet) és az ígéret földjének ígéretével, valamint a holtak feltámadásának reménységével zárul (5Móz 34:6 vö. Júd 9). Ez az irodalmi egybecsengés nem véletlen. Máshol is megtaláljuk ezt a kapcsolatot (Zsid 11:1), számos bibliai könyv elején és végén (lásd pl. Préd 1:1-11; 12:14; Ézs 1:2; 66:22-23; Dán 1:12; 12:13; Jn 1:1-10; Jn 21:22-23), sőt ez jellemző az egész Bibliára (1Mózes 1–2; Jel 22:20).

#### Gyakorlati alkalmazás

Jákób áldása. Jákóbnak a fiaira mondott áldása hogyan vonatkozik személyesen ránk? Mitől lesz a sajátunk ez az áldás?

A Messiás eljövetele. Hogyan alkalmazható ez a prófécia Jézus Krisztusra? Beszéljük meg az osztályban azt a gazdag jelképrendszert, amit ez a szakasz a Messiás jellemzésére használ! Miként van jelen Krisztus az életünkben törvényadóként? Hogyan befolyásolják a keresztényi életről alkotott képünket a fogak és a szemek szimbólumai, amelyek az életörömöt és a békét jelképezik?

A rosszat jóra fordítja. Emlékszünk olyan eseményre az életünkből, amikor gonoszul ártani akartak nekünk, de minden jóra fordult? Az eseményt követően hogyan alakították a jellemedet a szenvedéssel és az igazságtalansággal kapcsolatos tapasztalataid?

`Jegyzetek`