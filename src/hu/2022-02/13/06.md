---
title:  Az Ígéret Földjének Reménye
date:  23/06/2022
---

`Olvassuk el 1Móz 49:29–50:21 szakaszát! A reménységnek milyen kiemelkedő témáit találjuk Mózes első könyvének végén?`

Mózes első könyvének záró szakasza három eseményről ad számot, amelyek reményteljesek.

Az első annak reménye, hogy Izrael visszatér majd az ígéret földjére. E könyv írója, Mózes úgy festi le Jákób és József halálát, majd temetését, mint amelyek egyaránt az ígéret földjére mutatnak. Közvetlenül az Izrael tizenkét törzsére vonatkozó áldás és prófécia (1Móz 49:28) után Jákób a halálára gondolva meghagyja fiainak, hogy Kánaánban, Makpéla barlangjában temessék el, oda, ahol Sára is nyugszik (1Móz 49:29-31). A Kánaánba tartó temetési menet leírása előképe az évszázadokkal később megtörténő kivonulásnak Egyiptomból. A második az a reménység, hogy Isten a rosszat majd jóra fordítja. Jákób halála és temetése után József testvérei félnek a jövőtől, tartanak tőle, hogy ő majd bosszút áll. Elmennek hozzá és leborulnak előtte, készen arra, hogy a szolgái legyenek (1Móz 50:18) – a jelenet felidézi József prófétai álmait. József a jövőre utaló fordulattal (1Móz 15:1) megnyugtatja őket, hogy „Ne féljetek” (1Móz 50:19). Azért nem kell félniük, mert „Ti gonoszt gondoltatok énellenem, de Isten azt jóra gondolta fordítani” (1Móz 50:20), az események folyamát a megmentés felé akarta irányítani (1Móz 50:19-21; vö. 45:5, 7-9). Vagyis a számtalan emberi kudarc dacára győzedelmeskedik az isteni gondviselés. A harmadik az a remény, hogy Isten megváltja a bűnbe esett emberiséget. Mózes első könyvének utolsó verse ír József haláláról, ami szélesebb körre hat. Érdekes, hogy József nem rendelkezik csontjai eltemetéséről, hanem arra az időre mutat előre, „Mikor Isten bizonyosan meglátogat titeket, vigyétek föl magatokkal innen az én tetememet” (1Móz 50:25, ÚRK), amit évszázadokkal később meg is tettek, pontosan eleget téve szavainak (2Móz 13:19). Az ígéret földjének, Kánaánnak a reménye végsősoron az üdvösség, a helyreállítás, a mennyei Jeruzsálem, az új ég és új föld igazi reménységének egy szimbóluma, előjele, ami mindannyiunk legfőbb reménysége, és ezt Siló halála tett bizonyossá.

`Olvassuk el Jel 21:1-4 szakaszát! Hogyan fejezik ki ezek a versek a legfőbb reménységünket? Mi másra számíthatnánk enélkül, mint hogy a bajainknak csak a halál vet véget?`

---

#### Ellen G. White idézetek

Jákób és fiai elhozták magukkal a nyájaikat és a csordáikat Egyiptomba, ahol ezek nagyon megszaporodtak. Egyiptom elhagyása előtt a nép Mózes utasítására megkövetelte, hogy az ingyen végzett munkájukért kárpótolják őket. Az egyiptomiak annyira vágytak megszabadulni jelenlétüktől, hogy nem utasították vissza követelésüket. A rabszolgák az elnyomóiktól elvett zsákmánnyal megrakodva vonultak ki.

Azon a napon beteljesedett az a történet, amelyet Isten évszázadokkal előbb profetikus látomásban jelentett ki Ábrahámnak: „Tudván tudjad, hogy a te magod jövevény lesz a földön, mely nem övé, és szolgálatra szorítják, és nyomorgatják őket négyszáz esztendeig. De azt a népet, melyet szolgálnak, szintén megítélem én, és annakutána kijőnek nagy gazdagsággal.” (1Móz 15:13–14) A négyszáz év beteljesedett, és „ugyanazon napon hozá ki az Úr az Izráel fiait Egyiptomnak földéről, az ő seregeik szerint” (2Móz 12:51). Egyiptomból való eltávozásuk alkalmával Izráel fiai értékes örökségüket, József csontjait is magukkal vitték, amelyek olyan régóta várakoztak Isten ígéretének beteljesedésére, és amelyek rabszolgaságuk sötét évei alatt mindig a szabadulásra emlékeztették őket. – Pátriárkák és próféták, 281. o.

Isten sohasem vezeti gyermekeit másképpen, mint ahogyan azt ők maguk választanák, ha láthatnák az utat kezdettől a végéig, és ha szemük érzékelné azt a rendeltetést, aminek az Úr munkatársaiként eleget kellene tenniük.

Az eljövendő világban mindaz tisztán láthatóvá válik, ami most kételyt ébresztett Isten gondoskodására vonatkozóan. A nehezen érthető dolgok akkor majd magyarázatot nyernek. A kegyelem titkai akkor majd feltárulnak előttünk. Ahol korlátolt elménk csupán zavart és beteljesületlen ígéreteket látott, ott a legtökéletesebb és legszebb összhangot fogjuk felfedezni. Akkor majd tudni fogjuk, hogy a végtelen szeretet rendelte azokat a tapasztalatokat, amelyek oly nehezen elviselhetőnek tűntek.

Akit átjárt Krisztus Lelke, az Krisztusban marad. A számára kijelölt ütés a Megváltóra fog lesújtani, akinek a jelenléte körülveszi őt. Bármi is érné, az Krisztustól jön. Többé nem kell ellenállnia a gonosznak, mivel Krisztus az ő védelme. Semmi sem érheti, csupán az, amit az Úr megenged, mivel „azoknak, akik Istent szeretik, minden javokra van”. – The Faith I Live By, 64. o.

Soha nem aludt ki az emberek szívében az a reménység, hogy Isten Fiának, mint Megváltónak és Királynak adventje megváltást hoz. Kezdettől fogva voltak, akik a jelen árnyain túl hitükkel látták a jövő valóságait. Ádám, Séth, Énok, Mathusélah, Noé, Sém, Ábrahám, Izsák és Jákób, valamint más kiváló emberek által az Úr megőrizte az akaratát hirdető drága kinyilatkoztatásokat. Isten így ismertette meg törvénye kívánalmait és a szeretett Fia engesztelő áldozata általi megváltást Izráel fiaival, a választott néppel, akiken keresztül kapta a világ a megígért Messiást. – Próféták és királyok, 682. o.