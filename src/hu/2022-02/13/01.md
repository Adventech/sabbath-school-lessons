---
title:  Izrael Egyiptomban
date:  18/06/2022
---

### E heti tanulmányunk
1Mózes 46; 47; 48; 49:29–50:21; Apostolok cselekedetei 3:25-26; Róma 10:12-13; Filippi 2:10

> <p></p>
> „Izráel tehát Egyiptomban a Gósen földjén lakott, megörökölték azt, megszaporodtak és nagyon-nagyon megsokasodtak ott” (1Móz 47:27, ÚRK).

Mózes első könyvében olvashatunk Jákób és József utolsó együtt töltött éveiről. Jákób (Izrael) tehát Kánaánt elhagyva (1Mózes 46. fejezet) letelepedett Egyiptomban (1Mózes 47. fejezet), ahol majd meghal (1Móz 49:29–50:21). Viszont még az egyiptomi környezetben is ott derengett a horizonton az ígéret földjének reménye (1Móz 50:22-26).

Jákób megérkezik Egyiptomba, megáldja a fáraót (1Móz 47:7-10), amivel (természetesen csak részben) teljesedik a népek áldására vonatkozó ábrahámi ígéret (1Móz 12:3). Később, amikor haldoklik, megáldja József fiait (1Mózes 48. fejezet), valamint a saját fiait is (1Móz 49:1-28), figyelemreméltó jövendöléseket mond mindegyikükre, Izrael tizenkét törzsének összefüggésében (1Móz 49:1-27).

Tény viszont, hogy Izrael számkivetésben, idegenként „lakozik” Egyiptomban, és ez feszültséget jelent az ígéret földjének várásával. Ugyan Mózes első könyve azzal ér véget, hogy Izrael népe még Egyiptomban van, de József utolsó szavai egy másik hely felé mutatnak: „Én meghalok, de Isten bizonnyal gondotokat fogja viselni, és felvisz titeket e földről arra a földre, amelyet esküvel ígért meg Ábrahámnak, Izsáknak és Jákóbnak” (1Móz 50:24, ÚRK).

---

#### Ellen G. White idézetek

Jákób fiainak azonban nem kellett ilyen feltételek mellett elkötelezniük magukat. Azért a szolgálatért, amit József nyújtott az egyiptomi népnek, nemcsak az ország egy részét ajándékozták nekik otthonukként, de adót sem kellett fizetniük; az ínség idején pedig élelemmel is bőségesen ellátták őket. A király nyilvánosan elismerte, hogy Egyiptom József kegyelmes Istene útján élvezte a gabonában való bőséget, mialatt más országok népei éhen vesztek el. A fáraó azt is látta, hogy József ügyintézése nagymértékben meggazdagította az országot, és ezért háláját kedvezményekkel fejezte ki Jákób családja iránt. – Pátriárkák és próféták, 241. o.

Emlékezzünk gyakran, hogy miként bánt Isten a népével. Az Úr hányszor felállította az útjelzőket az ősi Izráel számára. Hogy el ne feledjék a múlt történetét, megparancsolta Mózesnek, szedje verses énekekbe a történeteket, és a szülők megtaníthassák arra gyermekeiket, hogy mikor a gyermekek kérdezősködnek, a teljes történetet elismételhessék nekik. Állítsanak emlékműveket feltűnő helyekre. Ezeket mindig jó karban kellett tartaniuk. Így Isten gondoskodó tettei, szembetűnő jósága, irgalma, mely népéről való gondoskodásban és szabadításban jutott kifejezésre, nem merültek feledésbe. Minket is szólít: „Emlékezzetek pedig vissza a régebbi napokra, amelyekben, minekutána megvilágosíttattatok, sok szenvedésteljes küzdelmet álltatok ki.” (Zsid 10:32) A mi nemzedékünkben is csodatévő Istenként fáradozott népéért. Gyakran kell ráterelni mind a fiatalok, mind az öregek figyelmét Isten ügyének múlt történetére. Szükségünk van arra, hogy gyakran emlegessük Isten jóságát, és dicsérjük Őt csodatetteiért. – Bizonyságtételek a gyülekezeteknek, 6. köt., 364. o.

Isten az Ő gondviselése folytán nap mint nap kapcsolatba hoz bennünket megtéretlen emberekkel. Ő maga egyengeti előttünk az utat a mű gyors előrehaladása érdekében. Az Ő munkatársaiként szent munkát kell végeznünk. Lelkünkben gyötrődnünk kell a magas pozí­ciókban levő személyekért, és kedvességgel közölnünk velük a meg­hívást a nagy menyegzőre.

Noha a világot teljes mértékben az istentelen emberek uralják, a föld minden java és kincse az Istené. „Mert az Úré a föld és annak teljessége!” Ó, bárcsak a keresztények teljes mértékben megértenék, hogy nagy előjoguk, de ugyanakkor feladatuk is gyümölcsöztetni a menny által lehetővé tett alkalmakat – miközben megállnak az igaz elvek mellett –, hogy Isten műve haladhasson előre ezen a világon! – Counsels on Stewardship, 186. o.