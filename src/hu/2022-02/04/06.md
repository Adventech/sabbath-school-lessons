---
title:  A Szövetség, 2. Rész
date:  21/04/2022
---

`Olvassuk el 1Móz 8:21–9:1 szakaszát! Mi a jelentősége annak, hogy Isten elkötelezte magát az élet védelmére? Hogyan bizonyítja ezt az áldása?`

Kegyelmi cselekedet, nem pedig az emberek érdeme volt az, hogy Isten elkötelezte magát az élet megőrzése mellett. Az emberi gonoszság ellenére (1Móz 8:21) döntötte el, hogy megőrzi az életet a földön. 1Móz 8:22 szó szerint így olvasható: „a föld minden napján”, vagyis ameddig megmarad ez a föld, váltakoznak majd az évszakok és fennmarad az élet. Röviden: Isten nem mondott le az általa teremtett világról.

Valójában az áldásról szóló következő szöveg visszavezet bennünket az eredeti teremtés áldásához (1Móz 1:22, 28; 2:3). Bizonyos értelemben az Úr lehetőséget adott az emberiségnek az újrakezdésre, az új kezdetre.

`Olvassuk el 1Móz 9:8-17 szakaszát! Mi a jelentősége a szivárványnak? Hogyan kapcsolódik ez a „szövetségi jel” (1Móz 9:13) a másik szövetségi jelhez, a szombathoz?`

A „szövetséget szerzek/kötök” kifejezés háromszor hangzik el (1Móz 9:9, 11, 17), ami Isten előző ígéretének csúcspontját és teljesedését jelzi (1Móz 6:18). A teremtési beszámoló hatodik napjával párhuzamos, előző szakaszt követően ez a rész a teremtési beszámoló hetedik napjával, a szombattal áll párhuzamban. A szövegben a „szövetség” szó hétszeres ismétlése a szombattal rezonál. A szombathoz hasonlóan a szivárvány is a szövetség jele (1Móz 9:13-14, 16; vö. 2Móz 31:12-17). Továbbá a szivárványnak is egyetemes a kiterjedése, az egész világra vonatkozik. A szombat mindenütt, mindenki számára a teremtés jele, hasonlóképpen pedig az az ígéret is mindenhol, mindenkinek szól, hogy nem lesz újabb világszéles özönvíz.

`Amikor legközelebb szivárványt látsz, gondolj Isten ígéreteire, amelyeket nekünk adott! Miért bízhatunk meg ezekben? Hogyan erősít meg abban a szivárvány, hogy bízhatunk Istenben?`

---

#### Ellen G. White idézetek

A Föld nem a benne rejlő erővel kering a Nap körül. Isten irányítja a bolygókat, s tartja azokat kijelölt helyükön, szabályos keringésükben. A nyár és tél, vetés és aratás, nappal és éjszaka Isten hatalma által követik rendben egymást. A növényzet az Ő szavára növekszik, fejlődik. A fák ágai az Ő szavára rügyeznek ki, s a virágok az Ő szavára nyílnak. Minden jó, amiben részesülünk: a fény, a csapadék, a táplálék, életünk minden perce a szeretet ajándéka.

Amikor még szeretet nélkül valók, méltatlanok, gyűlöltek és gyűlölködők voltunk, mennyei Atyánk megkönyörült rajtunk. „De mikor a mi megtartó Istenünk jóvolta és az emberekhez való szeretete megjelent, nem az igazságnak cselekedeteiből, amelyeket mi cselekedtünk, hanem az Ő irgalmasságából tartott meg minket.” (Tit 3:4–5) Ha befogadjuk Isten szeretetét, jóságossá és gyöngéddé tesz minket, nemcsak a kedvünkre valók, hanem a leghibásabb, legtévelygőbb, legbűnösebb emberek iránt is. – Gondolatok a hegyibeszédről, 74–75. o.

Amikor a szivárványra, Isten ígéretének pecsétjére és jelére tekintünk, amely hirdeti, hogy haragjának vihara többé nem fogja vízzel elpusztítani a földet, olyan látványban van részünk, amelyet átlagos szem nem képes teljes csodájában érzékelni. Az angyalok is örülnek, amint feltűnik Isten szeretetének eme jele. A világ Megváltója is a szivárványra tekint, ami az Ő közbelépésének köszönhetően tűnik fel az embernek tett ígérete és szövetsége jeleként. Isten maga is látja a felhőkön átívelő szivárványt, és megemlékezik az emberrel kötött örök szövetségéről… A szivárvány Krisztus szeretetének a jelképe, amely átöleli a világot, és feljut a legmagasabb égig, kapcsolatot teremtve ember és Isten között, összekötve földet az éggel.

E csodálatos látványt szemlélve örülhetünk az Úrban, hiszen biztosítást kaptunk arra vonatkozóan, hogy Ő maga is látja szövetségének eme jelét, és megemlékezik földi gyermekeiről. Fájdalmaikat, a rájuk leselkedő veszélyeket és próbákat is jól ismeri. Reménységben örülhetünk, mivel Isten szövetségének a szivárványa fölöttünk van. Ő sosem fog megfeledkezni gyermekeiről. Az emberi korlátolt elmének mégis milyen nehéz megérteni Isten különleges szeretetét, gyöngédségét és határtalan jóindulatát, amelyet ekképpen fejezett ki: „Amikor látom majd a szivárványt az ég felhőin, megemlékezem rólad!” – Our High Calling, 314. o.

Kéréseink törjék át a legsötétebb felhőket, amelyeket Sátán fölénk helyez, és engedjük, hogy hitünk feljusson Isten trónusához, amelyet az ígéret szivárványa vesz körül, ami arról biztosít bennünket, hogy Ő hűséges, Őbenne nincs változás vagy változásnak árnyéka. […]

Tisztelettel kell a kegyelem királyi széke elé járulnunk. Emlékezzünk Isten ígéreteire, csodáljuk az Ő jóságát, és dicsőítsük változhatatlan szeretetét. Ne a gyenge emberi imákba vessük bizodalmunkat, hanem mennyei Atyánk szavába, és irántunk való szeretetének bizonyítékaiba. – In Heavenly Places, 125. o.