---
title:  Özönvíz
date:  16/04/2022
---

### E heti tanulmányunk
1Mózes 6:13–7:10; 7; 8; 9:1-17; Zsoltár 106:4; Róma 6:1-6; 2Péter 2:5-9

> <p></p>
> „Ahogyan Nóé napjaiban volt, úgy lesz az Emberfiának eljövetelekor is” (Mt 24:37, ÚRK).

„…látta az ÚR, hogy megsokasodott az ember gonoszsága a földön, és hogy szíve gondolatának minden alkotása szüntelen csak gonosz” (1Móz 6:5, ÚRK). A „látta” ige visszavezeti az olvasót a teremtési történethez. Most azonban mit lát Isten ahelyett, hogy minden tób, azaz „jó” volna? Azt, hogy ra’, vagyis gonosz (1Móz 6:5). Úgy tűnt, hogy megbánta a világ teremtését, ami ekkorra megtelt gonoszsággal (1Móz 6:6-7).

Isten megbánása azonban a szabadítás elemeit is tartalmazza. A héber náham (megbán, sajnál, búsul) szó visszhangzik a Nóé (Nóah) névben is, ami azt jelenti, hogy „vigasztalás”. Két oldala is van tehát annak, ahogyan Isten a gonoszságra reagál. Egyrészt fenyegető igazságtétellel, ami némelyek pusztulásához vezet, másrészt vigasztalással és a kegyelem ígéreteivel is, amelyek mások üdvösségét eredményezik.

Ez a „kettős hang” hallatszott már Kain és Ábel/Sét esetében is, majd megismétlődött Sét (Isten fiai) és Kain (az emberek fiai) vonala közötti ellentétben. Azután pedig újból ezt halljuk, amikor Isten különválasztja Nóét az emberiség többi részétől.

---

#### Ellen G. White idézetek

Az emberiség sokat megőrzött eredeti erejéből. Csak néhány évszázad telt el azóta, hogy Ádám ehetett az élet fájáról, amely meghosszabbította életét; az ember korát még mindig századokban mérték. Ezek a hosszú életű emberek, akiknek kivételes képességük volt a tervezésre és a megvalósításra, Isten szolgálatára szentelődve dicsőségessé tehették volna Teremtőjük nevét a földön, és megfelelhettek volna annak, amiért Isten életet adott nekik. De ők ezt nem tették. Sok óriás volt – bölcsességükről híres, nagytermetű, erős emberek, a legkülönösebb és legcsodálatosabb munkák ügyes tervezői. De elengedték a gonoszság gyeplőjét. Ügyességük és értelmi képességük arányban állt ezzel a bűnükkel.

Az özönvíz előtt élt embereket Isten sok és gazdag ajándékkal áldotta meg. Ám ők a maguk dicsőségére használták ajándékaikat, és azt átokká tették azáltal, hogy az Ajándékozó helyett az ajándékokat szerették. Az aranyat, ezüstöt, drágaköveket és a jó minőségű faanyagot a saját lakóhelyük építéséhez használták, és egymást túl akarták szárnyalni lakásuk ötletes díszítésében. Csak saját büszke szívük kívánságait igyekeztek kielégíteni, és szórakoztató, bűnös látványokban lelték örömüket. Mivel nem akarták Istent megismerni, csakhamar létezését is tagadták. A természetet imádták a természet Istene helyett. Dicsőítették az emberi lángelmét, imádták kezük munkáit, és arra tanították gyermekeiket, hogy hajoljanak meg a faragott képek előtt. – Pátriárkák és próféták, 90. o.

Az özönvíz előtt élt nemzedékről olvassuk: „És látá az Úr, hogy megsokasult az ember gonoszsága a földön, és hogy szíve gondolatának minden alkotása szüntelen csak gonosz… Monda azért Isten Noénak: Minden testnek vége elérkezett előttem, mivelhogy a föld erőszakoskodással telt meg általok: és ímé elvesztem őket a földdel egybe.” (1Móz 6:5,13)

Isten figyelmeztette az akkori világ lakóit azon szándékáról, hogy meg akarja tisztítani a földet a törvénytelenségtől. Az emberek azonban babonának tartották és kinevették a figyelmeztetéseket. Megvetették Noé felhívásait a közelgő özönvízre vonatkozóan. Amikor Krisztus a földön járt, Ő is figyelmeztette az embereket a Jeruzsálemre leselkedő pusztulásról, mivel lakói elutasították az igazságot, és megvetették az Isten által küldött hírnököket. Krisztus figyelmeztetését azonban semmibe vették.

Szolgái által az Úr bennünket is figyelmeztetett, és kijelentette, hogy mindennek a vége közel van. Egyesek felfigyelnek ezekre a figyelmeztetésekre, azonban a legtöbb ember megveti azokat.

Így lesz ez Krisztus eljövetelekor is. A földművesek, a kereskedők, a törvényhozók és az üzletemberek el lesznek foglalva saját magukkal, miközben az Úr napja váratlanul elérkezik. – In Heavenly Places, 343. o.