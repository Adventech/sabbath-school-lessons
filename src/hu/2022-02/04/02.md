---
title:  Felkészülés Az Özönvízre
date:  17/04/2022
---

`Olvassuk el 1Móz 6:13–7:10 szakaszát! Milyen tanulságot találunk ebben a beszámolóban az emberiség történelmének korai időszakából?`

Dánielhez hasonlóan Nóé is próféta volt, megjövendölte a világ végét. A bárkának fordított héber szó a tébáh (1Móz 6:14) ugyanaz a ritka egyiptomi jövevényszó, ami 2Móz 2:3 versében úgy olvasható a fordításban, hogy gyékényládácska – ebbe tették a kis Mózest, aki megmenekült, majd kivezette Izraelt Egyiptomból. Vannak, akik a bárka és a szent sátorban elhelyezett szövetség ládája (2Móz 25:10) között látnak párhuzamokat. Az özönvíz idején a bárka tette lehetővé az emberek túlélését, a szövetség ládája pedig, ami Isten jelenlétét jelképezte a nép között (2Móz 25:22), Istennek a népéért végzett megváltói munkájára mutatott rá. „Nóé úgy cselekedett, amint Isten parancsolta neki, mindent aszerint tett” (1Móz 6:22, ÚRK) – így zárul az előkészület szakasza. Az ’ásáh (cselekedett) ige Nóé tettére utal, amellyel válaszolt a szakasz kezdetén (1Móz 6:14) az ’ásáh (csinálj) igére Isten parancsában, ami ötször is megismétlődik (1Móz 6:14-16). Nóé feleletében Isten parancsa visszhangzik, ami azt jelzi, hogy tökéletesen engedelmeskedett annak, amit az Úr meghagyott neki. Érdekes, hogy ezt a kifejezést találjuk a szövetség ládájának elkészítésével kapcsolatban is (2Móz 39:32, 42; 40:16). „Isten megadta Noénak a bárka pontos méreteit, és világosan meghatározta építésének minden részletét. Emberi bölcsesség nem tudott volna kigondolni olyan erős és masszív építményt. Isten volt a tervező és Noé az építőmester” (Ellen G. White: Pátriárkák és próféták. Budapest, 1993, Advent Kiadó, 64. o.). Tehát a bárka és a szövetség ládája (a héberben ugyanaz a szó) újból megerősíti, hogy mindkettőnek mentő szerepe volt. Nóé engedelmességét az Ige úgy mutatja be, mint ami része volt Isten megváltási tervének. Nóé egyszerűen azért menekült meg, mert volt hite megtenni azt, amit Isten parancsolt neki (lásd Zsid 11:7). Az egyik korai példáját adta annak, hogy a hit cselekedetekben nyilvánul meg, és csak ez számít hitnek (Jak 2:20). Röviden tehát „Nóé kegyelmet talált az ÚR előtt” (1Móz 6:8, ÚRK), és a már megkapott kegyelemre válaszul cselekedett hűségesen, engedelmeskedett annak, amit Isten megparancsolt neki. Vajon nem így kellene mindannyiunknak tenni?

`Olvassuk el 2Pt 2:5-9 verseit! Miért csak Nóé családja menekült meg? Nekünk mi a szerepünk abban, hogy a közelgő ítélet figyelmeztetése eljusson a világhoz? Mi a tanulsága Nóé történetének ezzel kapcsolatban?`

---

#### Ellen G. White idézetek

Több mint száz évvel a vízözön előtt Isten angyalt küldött a hűséges Noéhoz, és tudatta vele, hogy többé nem kegyelmez a megromlott emberiségnek. De nem akarta őket tudatlanságban hagyni szándéka felől. Ki akarta oktatni Noét, hogy hűséges prédikátorrá tegye, és figyelmeztesse a világot közelgő pusztulására, hogy a föld lakóinak nincs mentségük. Megbízta Noét, hogy prédikáljon a népnek, és egy bárkát kellett készítenie Isten utasítása szerint saját magának és családjának megmentésére. De nemcsak prédikálnia kellett, hanem a bárka építésének példája által mindenkit meggyőzni, hogy elhiggyék azt, amit hirdet.

Noé és családja nem egyedül félte Istent, és nem egyedül engedelmeskedett neki. De Noé volt valamennyiük között a legkegyesebb és legszentebb a földön. Csak az ő életét őrizte meg Isten, hogy végrehajtsa az Ő akaratát, és bárkát építve figyelmeztesse a világot a közelgő ítéletre. – A megváltás története, 62–63. o.

Noé kitartott, mint sziklaszirt a viharban. Körülötte tombolt a törvénytelenség és az erkölcsi korrupció, ám a közutálat és megvetés, az általános törvénytelenség és engedetlenség közepette is kitűnt szent becsületességével és megingathatatlan hűségével. Miközben körülötte a világ megvetette Istent, és kicsapongó életet élt, mindenütt csak erőszak és csalás volt tapasztalható, a feddhetetlenség hűséges prédikátora azt hirdette, hogy a földlakók szakadatlan bűnei miatt özönvíz fogja elpusztítani a földet. Figyelmeztette az embereket, hogy térjenek meg, higgyenek, és menjenek be a bárkába. […]

Szavai erővel teltek meg, mivel szolgája által Isten szólt az emberekhez. Az Istennel ápolt kapcsolata végtelen erővel ruházta fel őt, és ünnepélyes felhívásai százhúsz éven keresztül hangzottak, miközben olyan eseményeket hirdetett, amelyek az akkori emberi felfogás szerint elképzelhetetlenek voltak… Milyen egyszerű és gyermeki hittel rendelkezett Noé a nagy hitetlenség közepette! … Megmutatta a világnak, hogy mit jelent pontosan azt hinni el, amit az Úr mondott. – Reflecting Christ, 322. o.

Az ember nem vetheti el büntetlenül azt az intést, amit az irgalmas Isten küld neki. A menny üzent a Noé korabeli világnak, és üdvösségük azon múlt, hogy miként fogadják az üzenetet. Mivel elutasították a figyelmeztetést, Isten visszavonta Lelkét a bűnös emberiségtől; ezért elpusztultak az özönvíz hullámaiban. Ábrahám korában Isten visszavonta irgalmát Sodoma bűnös lakóitól, és Lóton, Lót feleségén és két leányán kívül mindenkit megemésztett a mennyből küldött tűz. Így volt ez Krisztus napjaiban is. Isten Fia kijelentette a hitetlen kortárs zsidóknak: „Pusztán hagyatik néktek a ti házatok.” (Mt 23:38) Ugyanez a Végtelen Hatalom, bepillantva az utolsó napokba, ezt mondja azokról, akik „nem fogadták be az igazságnak szeretetét az ő üdvösségükre”: „Azért bocsátja reájuk Isten a tévelygés erejét, hogy higgyenek a hazugságnak; hogy kárhoztattassanak mindazok, akik nem hittek az igazságnak, hanem gyönyörködtek az igazságtalanságban.” (2Thessz 2:10, 12) Amikor az emberek elutasítják Isten Igéjének tanításait, az Úr visszavonja Lelkét, és megengedi, hogy kívánságaik szerint tévelyegjenek. – A nagy küzdelem, 431. o.