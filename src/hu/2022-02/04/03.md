---
title:  Az Özönvíz
date:  18/04/2022
---

Szintén kulcsszó az ’ásáh (csinál) ige, ami Nóé tetteire utal Mózes első könyvének teremtési beszámolójában (1Móz 1:7, 16, 25-26, 31; 2:2). Nóé engedelmes tette hasonló Isten teremtői cselekedetéhez. Ebből a kapcsolatból azt érthetjük meg, hogy az özönvízzel Isten nemcsak megbüntette az emberiséget, hanem meg is mentett bennünket.

`Miért emlékeztet a teremtési beszámolóra Mózes első könyvének 7. fejezete, ami az özönvízről szól? Milyen tanulságok szűrhetők le a két esemény közötti párhuzamokból?`

Amennyiben figyelmesen olvassuk az özönvízről szóló szöveget, a teremtési történettel közös számos szó és kifejezés tűnik fel: „hét” (1Móz 7:2-4, 10; vö. 2:1-3); „hím és nőstény” (1Móz 7:2-3, 9, 16; vö. 1:27); „a neme szerint” (1Móz 7:14; vö. 1Móz 1:11-12, 21, 24-25); „állatok”, „madarak”, „csúszó-mászó állatok” (1Móz 7:8, 14, 21, 23; vö. 1:24-25); és „élet lehelete” (1Móz 7:15, 22; vö. 1Móz 2:7).

Az özönvíz története tehát valamennyire hasonló a teremtési történethez. A teremtési beszámoló visszhangzása arra utal, hogy a teremtő Isten ugyanaz, mint aki elpusztít (5Móz 32:39). Ezek a visszhangzó kifejezések a reménység üzenetét is hordozzák: Isten új teremtést tervezett az özönvízzel, ami újfajta létezést eredményezett.

A vizek mozgása mutatja, hogy ez a teremtési esemény valójában a visszafordítása 1Mózes 1. fejezete teremtői tetteinek. 1Mózes 1. fejezete leírja a mennyezet alatti és feletti vizek elválasztását (1Móz 1:7), az özönvíz idején pedig ezek újból egybefolytak, amikor kiléptek határaik közül (1Móz 7:11).

Ez a folyamat egy látszólagos ellentmondást tartalmazó üzenetet közvetít: Istennek el kellett pusztítania azt, ami korábban már megvolt, hogy utána újat teremthessen. Az új föld megteremtéséhez szükséges a régi pusztulása. Az özönvíz az előképe a világ szabadulásának, ami az idők végén, a jövőben következik be: „És láttam új eget és új földet, mert az első ég és az első föld elmúlt” (Jel 21:1, ÚRK; vö. Ézs 65:17).

`Mi az, aminek meg kell halnia bennünk, hogy új teremtéssé lehessünk (lásd Róm 6:1-6)?`

---

#### Ellen G. White idézetek

A Biblia feljegyzése összhangban van önmagával és a természet tanításával. A teremtés első napjáról ezt olvashatjuk: „és lőn este és lőn reggel, első nap” (1Móz 1:5). A későbbiekben pedig ugyanezt az időszakot említi a teremtés hetének mind a hat napjával kapcsolatosan. Magára a teremtői munkára vonatkozóan pedig ezt írja az isteni kinyilatkoztatás: „Mert Ő szólt és meglett, ő parancsolt és előállott.” (Zsolt 33:9) […]

Az özönvíz előtti időszakban a növény- és állatvilág mérhetetlenül gazdagabb és szebb volt, mint amilyennek azóta ismerjük. Az özönvíz során a föld felszíne megtöredezett, jelentős változások következtek be, és a föld átformálódott felszíne az addigi élet sok-sok maradványát őrizte meg. Az özönvíz idején eltemetett – és azóta elszenesedett – erdők alkotják a hatalmas széntelepeket, és biztosítják a kőolajat, ami kényelmünket szolgálja. Amikor ezek a dolgok napfényre jönnek, világosan bizonyítják Isten Igéjének igaz voltát. – Nevelés, 129. o.

Isten szeretete a világ iránt nem abban fejeződött ki, hogy elküldte Fiát, hanem annyira szerette a világot, hogy magát az egyetlen Fiát küldte el a földre, hogy istenségére emberi testet öltve érintkezhessen az emberiséggel, miközben isteni volta szoros kapcsolatban marad az Atyával. Bár a bűn szakadékot képezett az ember és Isten között, az isteni jóindulat tervet készített e szakadék áthidalására. De milyen „anyagot” használt az Úr? Önmagából adott. Ő, aki az Atya dicsőségének tükröződése, eljött az átoktól sújtott földre, és a szakadék fölött saját isteni jelleméből, saját isteni testéből épített hidat… A menny kitárta ablakait, hogy sötét világunkra a mennyei kegyelem gyógyító özönét áraszthassa. – Our High Calling, 12. o.

Szükséges hosszú időt töltenünk csendes imában, közösségben Istennel. Csak így arathatunk győzelmet. A biztonságot egyedül csak a folyamatos éberség szavatolja.

Az Úr szövetséget kötött szentjei javára. Mindenkinek fel kell fedeznie saját jellemének gyenge pontjait, és azok fölött kell éberen őrködni. Akik a keresztség által eltemettettek Krisztussal, és hozzá hasonlóan feltámadtak, vállalták, hogy új életet fognak élni. „Annak okáért, ha feltámadtatok a Krisztussal, az odafelvalókat keressétek, ahol a Krisztus van, az Istennek jobbján ülvén, az odafelvalókkal törődjetek, nem a földiekkel. Mert meghaltatok, és a ti éltetek el van rejtve együtt a Krisztussal az Istenben. Mikor a Krisztus, a mi életünk, megjelen, akkor majd ti is, Ő vele együtt, megjelentek dicsőségben.” (Kol 3:1–4) – Counsels to Parents, Teachers and Students, 258. o.