---
title:  Elterjedt Bálványimádás
date:  01/06/2022
---

`Olvassuk el 34:30–35:15 szakaszát! Milyen tanulságot találunk ebben a történetben az igaz istentisztelettel kapcsolatban?`

Jákób panaszkodott, mert megromlott a kánaániakkal való békessége, majd megdorgálta két fiát (1Móz 34:30). Közvetlenül ez után Isten mondta neki, hogy induljon el Sikemből, térjen vissza Bételbe és újítsa meg a szövetséget. Valóban az Úr mondta neki, hogy amint odaér, építsen oltárt. Az Írás feljegyzése szerint közvetlenül Isten parancsa után Jákób meghagyja a házanépének, hogy tegyék ki a kánaáni bálványokat, amelyeket Sikem városából zsákmányoltak, meg a házi bálványokat is, amelyeket Ráhel lopott el otthonról (1Móz 31:19, 32). Ez is döntően fontos az Istennel kötött szövetség szempontjából.

Jákób Isten iránti elkötelezettsége dacára addig megtartották ezeket a bálványokat, sőt valószínűleg imádták is azokat. A kánaáni befolyástól való szabaduláshoz az még nem volt elég, hogy Jákób elhagyja Sikemet, meg kellett szabadulniuk a táborban és az emberek szívében lévő bálványoktól is.

A bűnbánat folyamata többet jelent annál, hogy az ember fizikailag elmegy egyik helyről a másikra vagy egyik egyházból átmegy egy másikba. Ennél fontosabb az, hogy Isten kegyelméből igyekezzünk megtisztítani a szívünket a bálványimádástól, akárhol is éljünk, hiszen szinte bármit a bálványunkká tehetünk.

Jákób engedelmeskedik Istennek, a parancsolata szerint jár el, ezután Isten közbelép. „Isten rettentése” (1Móz 35:5, ÚRK) miatt a környező népek nem merik megtámadni őket. „Jákób és a vele levő egész sokaság” (1Móz 35:6, ÚRK) ekkor készen állt Isten imádatára, ami azt is sejteti, hogy helyreállt a családi egység. Jákób Él-Bételnek nevezi el azt a helyet, az álma emlékére, amelyben a létrát látta. Ez azt jelezte, hogy most helyreállt az eget és a földet összekötő kapcsolat, ami egy időre megtört. Ekkor Bétel Istenére, nem pedig magára a helyre kerül a hangsúly. A személyes hangvétel ismét érezhető, amikor Isten emlékezteti Jákóbot új nevére, „Izraelre” (1Móz 35:10), az ígéretben foglalt kettős ígérettel. Jákób áldása először is a termékenységre, a messiási mag átadására és népek eredetére vonatkozik (1Móz 35:11), másodszor pedig az ígéret földjére mutat (1Móz 35:12).  

`Milyen rejtett úton-módon szüremkedhet be a mi szívünkbe is a bálványimádás? Mit tehetünk ez ellen?`

---

#### Ellen G. White idézetek

„Akkor monda Jákób az ő házanépének, és mind azoknak, kik vele valának: Hányjátok el az idegen isteneket, kik köztetek vannak, és tisztítsátok meg magatokat, és változtassátok el öltözeteiteket. És keljünk fel, és menjünk fel Béthelbe, hogy csináljak ott oltárt annak az Istennek, ki meghallgatott engem az én nyomorúságom napján, és velem volt az úton, amelyen jártam. Átadák azért Jákóbnak mind az idegen isteneket, kik nálok valának, és füleikből a függőket, és elásá azokat Jákób a cserfa alatt, mely Sekhem mellett vala.” (1Móz 35:2–4) A családtagjai többé nem találták meg a bálványokat. […]

Jákób megalázta magát az Úr előtt, és azt kérte a családjától, hogy ugyanezt téve távolítsák el a bálványaikat, mert szeretne engesztelő áldozatot bemutatni Istennek, és könyörögni az Úrhoz, hogy ne adja őket idegen népek kezébe. Istennek tetszett Jákób törekvése, hogy szeretné távol tartani családjától a gonoszságot, ezért megjelent néki, megáldotta őt, és megújította vele a szövetségét, hiszen bebizonyította, hogy féli az Urat. – Spiritual Gifts, 3. köt., 137. o.

Pál bensőségesen kérte a testvéreket, kérdezzék meg önmagukat, milyen benyomást tesznek szavaik és cselekedeteik másokra. Ne tegyenek semmit – bármily ártatlan legyen is –, ami a bálványimádás helyeslésének látszatát kelthetné, avagy sérthetné azok érzelmeit, akik még gyengék a hitben. „Azért akár esztek, akár isztok, akármit cselekesztek is, mindent az Isten dicsőségére míveljétek. Meg ne botránkoztassátok se a zsidókat, se a görögöket, se az Isten gyülekezetét.” (1Kor 10:31)

Az apostolnak a korinthusi gyülekezethez intézett szavai vonatkoznak valamennyi korszakra, de különösen napjainknak szólnak. A bálványimádat alatt nem csupán bálványok tiszteletét értette az apostol, hanem az önimádatot, a kényelemszeretetet, valamint a kívánságok és szenvedélyek kielégítését. Csupán Krisztus megvallása vagy az igazság ismerete nem tesz senkit sem kereszténnyé. Vallás, mely pusztán a szemet, fület és az ízlést gyönyörködteti vagy jóváhagyja az önszeretetet, nem Krisztus vallása. – Az apostolok története, 316–317. o.

Terveinkben és érzelmeinkben Isten ügyének kell elfoglalni az első helyet. Miközben Isten ügye pénzhiányban szenved, fel kell emelnünk szavunkat az énünk engedékenysége ellen. Némelyek annyira elhidegültek és hitehagyókká lettek, hogy már észre sem veszik, hogy a földi kincsekhez ragaszkodnak, amelyek azonban hamarosan örökre elpusztulnak. A világ szeretete, mint vastag köntös fogja körül a szívüket, és ha nem változtatják meg a magatartásukat, sosem tudják meg, hogy milyen nagy értékkel bír az önmegtagadás Krisztusért. A szívből ki kell irtanunk minden bálványt és a világ szeretetét.

Vannak lelkészek és barátok, akik észlelik az önző emberre leselkedő veszélyt, és rámutatnak a hibáira, de ahelyett, hogy a feddést olyan lelkülettel fogadná, amilyen lelkülettel mondták neki, ő inkább fellázad azok ellen, akik ragaszkodnak hozzá. – Counsels on Stewardship, 220–221. o.