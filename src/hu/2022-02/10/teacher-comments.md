---
title:  Tanítói melléklet
date: 03/06/2022
---

Alapige: 1Mózes 32:28

Tanulmányozásra szánt szakaszok: 1Mózes 32-35; Hóseás 12:3-4;

Jeremiás 30:5-7

#### Áttekintés

Bevezetés: Jákób megszabadult Lábántól. Isten áldása nyomán gazdag lett és végre boldognak tűnik. Elérve célját hazafelé, Kánaánba tart. Mégis nagyon aggódik a jövője miatt Kánaánban és a bátyja fenyegetésétől is fél. Ekkor Isten megjelenik neki. Ez a rendkívüli találkozás alapvetően megváltoztatja a pátriárka jellemét. Isten a harc után új nevet ad neki: Izrael lesz. Az Istennel való találkozása Penúélnél összecseng a bételi tapasztalattal. A két beszámoló egymást visszhangozza szavakban, felépítésben és témákban. A bételi esemény napnyugtakor történik, Penúél napkeltekor fejeződik be, a ragyogó jövő kilátásával. A birkózás éjszakája után Jákób alázattal és szeretettel tud ránézni Ézsaura, aki az ellensége, egyben a bátyja is. A családja körében képes feldolgozni a gonoszságokat: Dina megerőszakolását, a fiai által elkövetett gyilkosságokat és végül a bálványimádást, ami még akkor is jelen volt háza népe körében.

A tanulmány témái:

1. Jákób küzdelme. Jákób küzdelmében az ígéret földjére való megérkezése előtt sok a tanulság az Istenre hagyatkozásról, amelyek előképezik Isten végidei népének a küzdelmét.

2. Birkózás Istennel. Jákóbot arra késztette Istennel folytatott küzdelme, hogy nézzen szembe önmagával és változzon meg. Ez a szembenézés igazi tanulságokat ad a megtérés fontosságára vonatkozóan.

3. A testvér arca. Istennel való találkozása után Jákób meglátja Isten arcát a testvére arcában.

#### Kommentár

Jákób küzdelme

Jákób küzdelme/szorongattatása (cáráh) adja a gondolatokat Jeremiás prófétának, amikor ecseteli Izrael szörnyű helyzetét a fogságban (Jer 30:7). Ám ezen a konkrét eseményen túl a próféta az Úr jövőbeli, végidei napjára utal (vö. Sof 1:14-18). Dániel ugyanezt a kifejezést alkalmazza (cáráh, „nyomorúság”, „küzdelem”) a végidőre (Dán 12:1 vö. Mt 24:15, 21).

Jákób nagy és félelmetes lelki harcának két oka volt. Az első vízszintes, a testvérével kapcsolatos, a másik függőleges, Istennel összefüggő probléma. Jákób leginkább a bátyjától félt, akihez két csapatnyi követet küldött. Ez tulajdonképpen stratégiai lépés volt a második tábor megóvására: abban az esetben, ha az elsőt megtámadnák, a másodiknak lesz ideje elmenekülni. Jákób úgy döntött, hogy két csoportban hírnököket küld Ézsauhoz, amelyeket ugyanazzal a névvel illet: makhaneh (sereg, tábor, 1Móz 32:7-8). Megérti, hogy ha helyre akarja állítani kapcsolatát Istennel, helyre kell állítani a testvérével való kapcsolatát is.

Nagyapjához, Ábrahámhoz hasonlóan Jákób Istentől kér segítséget. Egyedül elé terjeszti a kérését, mert tőle kapta a parancsot, hogy térjen vissza Kánaánba (1Móz 32:9). Isten, aki korábban azt ígérte, hogy megáldja és megsokasítja utódait, visszatérésre szólította (1Móz 32:9). Jákób az Ő kegyelmének csodájára utal (1Móz 32:10). A két héber szó, a hesed („irgalom”) és az ’emet („igazság”) egyaránt olyan kifejezés, amivel Ábrahám szolgája áldotta Istent imája meghallgatásáért (1Móz 24:27). Jákób imádkozott, majd letáborozott éjszakára. Mielőtt azonban nyugovóra tért volna, újra cselekszik. A szöveg ide-oda vált az ima és a tettek között. Jákób nem naiv, a hite nem teszi tétlenné, ezért bebiztosítja a táborát. Újabb és újabb békéltető ajándékokat, küldeményeket készít Ézsaunak (1Móz 32:20). A héber kpr szó azt jelenti: „kibékít”, „kiengesztel”. Az olyan szavakkal való összekapcsolás, mint a minkhah („ajándék”), ami az adományra, felajánlásra utal (3Móz 2:1-14) és a nasa’ panim („megbocsát”, „elfogad”) vallási tartalmú. Amikor Jákób igyekezett kibékülni a testvérével (vö. Mt 5:23), az emlékezetében frissen élt az Istennel való megbékélése (1Móz 32:22-32).

Küzdelem Istennel

Jákób egyedül marad és lelki gyötrelmek között imádkozik Isten közbelépéséért, oltalmáért. Ekkor egy férfi lép hozzá (1Móz 32:24). Jákób azt gondolta, hogy ellenség támadta meg, küzdeni kezdett hát az életéért. A „férfi” – ez a névtelenség még rejtélyesebbé teszi a személy kilétét, akit Jákób később Istennek nevez (1Móz 32:30), mint ahogyan Hóseás próféta is tette (Hós 12:3-4). Ugyanezt a szófordulatot használja Ézsaiás is a szenvedő szolgáról szóló leírásban (Ézs 53:3). Nem ismeretlen eset, hogy Isten emberi formát ölt, így lép kapcsolatba az emberrel (lásd 1Móz 18:1, 17; Bír 6:11). Ugyanezt a szót, „egy férfi”, használja Dániel a mennyei Főpap (Dán 10:5 vö. 8:11) és a sereg fejedelmének megnevezésére (Dán 8:11), ami az Úrra vonatkozik (Józs 5:14-15).

A Férfi (Isten) tulajdonképpen itt nem győzött, ami fontos teológiai tanulságot rejt Istenről és az emberekkel való kapcsolatáról. A Mindenható „gyengesége” akkor nyilvánul meg, amikor az emberekkel kerül szembe, kegyelmének, szeretetének és annak a rejtélynek a jele, hogy emberré lesz, úgy ment meg minket.

A látszólagos gyengeségre azonban hamar rácáfol a Férfi következő mozdulata. Egy egyszerű érintés elég ahhoz, hogy kificamítsa ellenfele csípőjét, és ez mindenképpen emberfeletti erőt jelez. Jákób csípőjének forgócsontjára üt (1Móz 32:25), ami az ágyék vagy a comb területére, finoman a nemzésre utal. Az isteni érintésben valójában benne van a Jákób leszármazottaira vonatkozó áldás (1Móz 46:26; 2Móz 1:5). Ehhez is kapcsolódik, hogy Isten megtiltotta a vér fogyasztását. Az élet a vérben van (1Móz 9:4). Ez mindazonáltal több, mint egyszerű emlékeztető Jákób történetére; felidézi a bibliai epizódot és azzal együtt annak teológiai tanulságait. Felhívja a húsfogyasztók figyelmét is az élet szentségének alapelvére.

Hóseás próféta imatapasztalatként értelmezi Jákób Istennel való küzdelmét (Hós 12:4). A pátriárka állhatatos kitartását a hite magyarázza (Lk 11:5-8). Ezért lett az új neve „Izrael”. A „férfi” szavaiban szintén van néhány paradoxon. 1) Jákób Istennel küzdött, a „férfi” mégis azt mondja, hogy emberekkel is küzdött; 2) Az Izrael név szó szerinti jelentése: „Isten harcol”, „Isten harcosa”, bár az első értelmezés azt erősíti meg, hogy Jákób az, aki harcol; 3) A pátriárka épp akkor kapott egy ütést a „férfitól”, aki kificamította a csípőjét, a beszámoló mégis azt a következtetést vonja le, hogy Jákób győzött.

Ezek a látszólagos ellentmondások fontos teológiai tanulságokkal szolgálnak: 1) Jákób Istennel való kapcsolatának minősége az emberekhez (ebben az esetben Ézsauhoz) fűződő kapcsolatának minőségétől függ és fordítva; 2) Az Izrael név („Isten harcol”) emlékezteti Jákóbot: tanulja meg engedni, hogy Isten harcoljon érte (lásd 2Móz 14:3-4). Addig győz, amíg engedi, hogy Isten győzzön felette. Ezt az elvet Pál így fogalmazta meg: „amikor erőtlen vagyok, akkor vagyok erős” (2Kor 12:10). Jákób Penúélnek nevezi a helyet, ahol Isten megjelent neki, ami azt jelenti: „Isten arca”. A név jelzi személyes tapasztalatát, nevezetesen, hogy küzdött Istennel és túlélte. A héber „szemtől szemben” kifejezés nem azt jelenti, hogy Jákób valóban, fizikailag látta Isten arcát, inkább hasonló ahhoz, amikor 4Móz 12:8-ban ezt mondja az Ige: „az ÚRnak alakját is megpillanthatja”, a közvetlen találkozás tapasztalatát írja le (5Móz 5:4).

A testvér arca

Ézsau tétovázik, hogy elfogadja-e testvére ajándékát (1Móz 33:9), Jákób pedig a válaszában nyíltan összefüggésbe hozza a vele való kapcsolatát az Istennel való kapcsolatával: „a te arcodra úgy nézek, mintha Isten arcát látnám” (1Móz 33:10). Isten arcát (Penúél) látta Ézsau arcában. A bátyjával való tapasztalata egy második Penúél. Az első Penúél felkészítette a másodikra. Találkozása Istennel segítette a testvérével való találkozásban, a bátyjával való megbékélése pedig hat az Istenhez fűződő kapcsolatára. Jákób megértette, hogy összefügg Isten és a testvére iránti szeretete. Jézus erre a sajátságos teológiai tanulságra utal az Írásokból: „Szeresd az Urat, a te Istenedet teljes szívedből, teljes lelkedből és teljes elmédből. Ez az első és nagy parancsolat. Ehhez hasonló a második: Szeresd felebarátodat, mint magadat. E két parancsolattól függ az egész törvény és a próféták” (Mt 22:37-40).

#### Gyakorlati alkalmazás

Jákób küzdelme. „…ahogy a pátriárka egész éjjel küzdött azért, hogy megszabaduljon Ézsau kezéből, az igazak is éjjel és nappal Istenhez kiáltanak, hogy megszabaduljanak az őket körülvevő ellenségtől” (Ellen G. White: Pátriárkák és próféták. Budapest, 1993, Advent Kiadó, 160. o.). Jákób küzdelmének tapasztalata milyen értelemben számít végidei próféciának? Milyen figyelmeztetést, illetve bátorítást kaphatunk Jákób küzdelméből, ami segíthet a megpróbáltatás idején? Volt már olyan személyes tapasztalatunk, ami a Jákóbéhoz hasonló küzdelemnek tűnt, amikor könnyek közt könyörögtünk, de csak csend volt a válasz Isten részéről? Hogyan kezeltük ezt a gyötrelmet?

Küzdelem Istennel. Idézzünk fel pillanatokat az életünkből, amikor kísértésekkel és kételyekkel küzdöttünk! Hogyan vittek közelebb ezek a harcok Istenhez? Mondjuk el a bizonyságtételünket az osztályban! Hogyan alkalmazható az imádságra Jákób bátor kijelentése: „Nem engedlek el, míg meg nem áldasz engem” (1Móz 32:26)? Miért jelent győzelmet a „vesztés” az Istennel való harcban? Hogyan tud örökre megváltoztatni az Istennel vívott küzdelem? Olvassuk el és beszéljük meg Róm 7:23-25 verseit! Miért „küzdünk” Istennel, és ez miért olyan nehéz? Miért lehetetlen a győzelem magunktól? Olvassuk el Ef 6:12 versét!

A testvérem arca. Hogyan segít a megbocsátásban, ha tapasztaljuk Isten bűnbocsánatát? A más fajba, kultúrához vagy valláshoz tartozó emberek iránti szeretet, tisztelet, a különbségek elfogadása mennyire függ attól a tapasztalatunktól, hogy láttuk Isten arcát? Hogyan viszonyuljunk a testvéreinkhez, hogy azt érezzék, mintha rájuk nézve Isten arcát látnánk?

`Jegyzetek`