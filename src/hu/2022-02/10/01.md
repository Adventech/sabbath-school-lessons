---
title:  Jákób – Izrael
date:  28/05/2022
---

### E heti tanulmányunk
1Mózes 32:22-31; 33; 34:30–35:29; Jeremiás 30:5-7; Hóseás 12:3-4

> <p></p>
> „Erre azt mondta: Nem Jákóbnak hívnak ezután, hanem Izráelnek, mert küzdöttél Istennel és emberekkel, és győztél” (1Móz 27:36, ÚRK).

Folytatódik Jákób családi drámája, jó és rossz dolgokkal. Mégis mindenben meglátszik Isten keze és a szövetségi ígéretekhez való hűsége.

Ezen a héten tovább foglalkozunk Jákóbbal, aki ekkorra elhagyta Lábánt és szülőföldje felé vette az irányt. Ézsau elé kell majd állnia, aki hűtlen csalása áldozata lett. Vajon mit fog tenni vele mélységesen megbántott testvére?

Jákób szerencséjére, a jövőtől való félelmei között ismét megjelent neki atyái Istene, méghozzá egy olyan eseménnyel, amit később úgy neveztek, hogy „Nyomorúság ideje… Jákóbnak” (Jer 30:5-7), vagy Jákób küzdelmének éjszakája. Azon az éjjelen a csaló Jákóbból Izrael lesz. Új név, új kezdettel, ami majd a róla elnevezett nép létrejöttéhez vezet.  

Vagyis a történtek ellenére a Szentírás azért beszéli el a pátriárkák és családjuk eseteit, hogy bemutassa Isten hűségét: beteljesíti, amit ígért, annak ellenére véghezviszi tervét, hogy a népe időnként csak hátráltatni látszik kijelentései teljesedését.

---

#### Ellen G. White idézetek

Jákób a hit örökségét választotta. Csellel, árulással, hazugsággal igyekezett megszerezni. De Isten alkalmat adott bűnének helyrehozására. Jákób soha nem tért el szándékától, és nem változtatta meg döntését a későbbi évek keserű tapasztalatai ellenére sem. Megtanulta, hogy Isten ellen harcolt, amikor ügyességgel és csellel akarta megszerezni az áldást. A Jabbok partján eltöltött küzdelmes éjszakából Jákób megváltozott emberként került ki. Magabiztossága elsorvadt. Ifjúkori ravaszsága eltűnt. Csel és csalás helyett egyszerűség és igazság jellemezte életét. Megtanulta a leckét, hogy csak a Mindenható karjára támaszkodjon, és a próbában, szenvedésben alázatosan meghajolt Isten akarata előtt. Jellemének kevésbé értékes vonásait a kohó tüze emésztette meg; az arany megtisztult, és Ábrahám és Izsák hite tisztán tükröződött Jákóbban. – Pátriárkák és próféták, 208. o.

A Krisztus által kinyilatkoztatott isteni jellem arra hív bennünket, hogy higgyünk és szeressünk, mivel Atyánk irgalma és kegyelme határtalan. A menny felé vezető úton minden lépésünket át fogja segíteni a nehézségeken, és minden kísértésben támogat bennünket. […]

Akinek szüntelenül Istentől függ az élete egyszerű hit és ima által, azt mennyei angyalok veszik körül. Aki hit által él Krisztusban, erőt és támogatást nyer, és képessé tétetik megharcolni a hit nemes harcát, hogy elnyerhesse az örök életet. – In Heavenly Places, 16. o.

Elcsodálkozom, hogy Isten oly hosszú ideig tűri az emberek fiainak romlottságát, engedetlenségét, és engedi, hogy visszaéljenek irgalmával, miközben gonosz kijelentéseikkel hamis bizonyságot tesznek Isten ellen. De Isten útjai nem a mi újaink, ezért nem kell csodálkoznunk irgalmán, gyöngéd kegyelmén és végtelen együttérzésén, mivel megcáfolhatatlanul bebizonyosodott, hogy ilyen az Ő jelleme – késedelmes a haragra, és megkönyörül ezer íziglen azokon, akik Őt szeretik, és a parancsolatait megtartják. […]

A ránk háruló felelősségek egyáltalán nem jelentéktelenek. Függőségi érzésünk még közelebb von bennünket Istenhez, kötelességtudatunk pedig arra késztet, hogy erőfeszítéseinket ötvözzük buzgó imákkal – dolgozzunk, higgyünk és szüntelenül imádkozzunk. Erőt! Erőt! Könyörögjünk határtalan erőért. Ez vár ránk. Csak el kell sajátítanunk és el kell hinnünk Isten szavát, a hitünket cselekedetekkel kell kifejeznünk, szilárdan meg kell állnunk az ígéretekben, és küzdenünk kell, hogy elnyerjük Isten kegyelmét. A tanulás lényegtelen, a lángelmére nincs szükség, az ékesszólás is nélkülözhető, viszont az alázatos és megtért szív imáját mindig meg fogja hallgatni Isten, és ha Ő valamit meghallgat, akkor nincs olyan földi akadály, ami útjába állhatna. Isten ereje biztosítja a hatékonyságunkat. – This Day With God, 187. o.