---
title:  A Testvérek Találkozása
date:  30/05/2022
---

Jákób elindul Peniéltől (Isten arca), az Istennel szerzett tapasztalata helyéről (lásd 1Móz 32:30), hogy találkozzon a testvérével. Húszévnyi távollét után Jákób látja, hogy bátyja négyszáz emberrel közeleg (1Móz 33:1). Aggódik, ezért felkészíti magát és a családját arra, hogy bármi megtörténhet.

`Olvassuk el 1Mózes 33. fejezetét! Mi a kapcsolat aközött, hogy Jákób látja Isten arcát Peniélnél, majd látja a testvére arcát is? Mire utal ez a kapcsolat az Istennel és a „testvéreinkkel” (bárkivel) való viszonyunkat illetően?`

Jákób hétszer meghajol a bátyja előtt (1Móz 33:3), akit többször is úgy szólít, hogy „az én uram” (1Móz 33:8, 13, 15), önmagáról pedig ezt mondja: „a te szolgád” (1Móz 33:5; vö. 32:4, 18, 20). Fontos, hogy Jákób hétszeres meghajlásában apja hét áldása visszhangzik (1Móz 27:27-29). Továbbá, amikor meghajol, konkrétan az ellentétét mutatja annak, amivel apja megáldotta: „Népek szolgáljanak neked” (1Móz 27:29, ÚRK).

Mintha az lenne Jákób szándéka, hogy visszaadjon testvérének mindent, amivel tartozik, visszaadja neki a tőle ellopott áldást (lásd 1Móz 33:11). Amikor Ézsau meglátta öccsét, annak ellenére, amitől Jákób tartott, odaszaladt hozzá, és ahelyett, hogy megölte volna, „megcsókolta, és sírtak” (1Móz 33:4, ÚRK). „…a te arcodra úgy nézek, mintha Isten arcát látnám” (1Móz 33:10, ÚRK) – mondta később Jákób Ézsaunak, és különös szavainak az volt az oka, hogy megértette: Ézsau megbocsátott neki. 1Móz 33:10 versében a héber rácáh (gyönyörködik, örömét leli) szó az Istennek „tetsző” vagy általa „elfogadott” áldozatra vonatkozó teológiai kifejezés, ami ennélfogva az isteni bűnbocsánatot is jelenti (3Móz 22:27; Ám 5:22).

Jákób tapasztalta Isten megbocsátását Peniélnél, ahol Isten arcát látta, és ez a tapasztalata most megismétlődött, mivel a bátyja is megbocsátott neki. Erre is úgy utalt, mintha Isten arcát látta volna. Jákób megélte a második peniéli tapasztalatát, amire az első készítette fel. Megbocsátott neki Isten és megbocsátott a fivére is. Ekkor bizonyára minden eddiginél jobban megértette, hogy mit jelent a kegyelem. 

`Mit tanultunk már meg a kegyelemről abból, hogy mások (nem csak az Úr) megbocsátottak nekünk?`

---

#### Ellen G. White idézetek

Ézsau sereggel vonult Jákób ellen, hogy megölje őt. De mialatt Jákób küzdött az angyallal éjjel, az Úr egy másik angyalt küldött Ézsauhoz, hogy meglágyítsa szívét alvásának óráiban. Álmában Ézsau látta Jákóbot az atyai háztól való 20 éves számkivetésben, mivel életét féltette. Figyelemmel kísérte anyja halála feletti szomorúságát. Látta álmában Jákób megalázkodását, és hogy Isten angyalai veszik körül őt. Azt álmodta, hogy amikor találkoztak, eszébe sem jutott, hogy ártson neki. Ézsau felébredése után elbeszélte álmát 400 emberének, és megmondta nekik, hogy nem szabad bántaniuk Jákóbot, mert atyjának Istene van vele, azért amikor találkoznak Jákóbbal, egyikük se ártson neki. – A megváltás története, 96. o.

A pátriárka botjára támaszkodva ment a katonák csapata elé. A nemrég vívott küzdelemtől sápadt és rokkant volt. Lassan és nehezen járt; minden lépésnél megállt, de arcáról öröm és béke sugárzott.

Ézsau, amikor meglátta a szenvedő nyomorékot, „[…] eleibe futamodék és megölelé őt, nyakába borula, s megcsókolá őt, és sírának” (1Móz 33:4). E jelenet láttán még Ézsau durva katonái is elérzékenyültek. Ézsau ugyan elmondta nekik álmát, de ők nem találtak magyarázatot parancsnokuk változására. Látták, hogy a pátriárka milyen gyenge, de nem gondolták, hogy gyengesége jelenti az erejét. – Pátriárkák és próféták, 198. o.

Gyakran úgy érezzük, hogy igazságtalan bánásmódban részesítenek, hogy hamis dolgokat állítanak rólunk, és rossz fényben tűntetnek fel az emberek előtt. Amikor ilyen próba ér, éberen kell őrködnünk a lelkületünk és a nyelvünk fölött. Krisztus szeretetével kell rendelkeznünk. Tanúsítsunk megbocsátó lelkületet. Nehogy azt gondoljuk, hogy ha azok, akik ellenünk vétettek, nem vallják meg bűneiket, akkor jogunkban áll megtagadni tőlük a megbocsátást. Nem szabad felhalmoznunk a sérelmeket, nem szabad ezeket addig őriznünk a szívünkben, mígnem a vétkes meglázza szívét, megtér, és megvallja vétkét… Bármilyen fájdalmas is legyen a minket ért seb, ne tápláljuk lelkünkben a haragot, és ne sajnáltassuk magunkat a bennünket ért igazságtalanság miatt, hanem ahogy mi is szeretnénk megbocsátásban részesülni, amikor Isten ellen vétkezünk, akképpen kell nekünk is megbocsátanunk az ellenünk vétkezőknek… Bizonyára erőteljes kísértést érzünk, ha bántanak, hogy hasonló módon vágjunk vissza! De ha megtesszük, valójában ugyanolyan gonosz lelkületről teszünk bizonyságot, mint azok, akik megbántottak. Ha kísértést érzel, hogy megbánts valakit, fordulj Istenhez csendes imában, hogy kegyelme által segítsen csendben maradnod. – Sons and Daughters of God, 144. o.