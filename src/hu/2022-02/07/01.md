---
title:  Az Ábrahámmal Kötött Szövetség
date:  07/05/2022
---

### E heti tanulmányunk
1Mózes 15–19:29; Ámósz 4:11; Róma 4:3-4, 9, 11, 22; 9:9; Galata 4:21-31

> <p></p>
> „Ábrám ezt mondta: Uram ISTEN, mit adnál nekem, hiszen magzatok nélkül járok, és az, akire az én házam száll, a damaszkuszi Eliézer” (1Móz 15:2, ÚRK)?

Mózes első könyve 15. fejezetével elértünk a meghatározó pillanathoz, amikor Isten formálisan megköti a szövetségét Ábrahámmal. Az ábrahámi szövetség a második, az után következik, amit Nóéval kötött az Úr.

A Nóéval alapított szövetséghez hasonlóan ez is érint más népeket, mert szintén része Isten örök szövetségének, amit felkínál az egész emberiségnek (1Móz 17:7; Zsid 13:20).

Ábrahám életének ez az időszaka félelemmel és nevetéssel teljes. Ábram félt (1Móz 15:1), mint ahogyan Sára (1Móz 18:15) és Hágár is (1Móz 21:17). Ábrám nevetett (1Móz 17:17), ahogyan Sára (1Móz 18:12) és Izmael (1Móz 21:9). Ezek a fejezetek emberi érzelmek érzékenységével és melegségével lüktetnek. Ábrám szenvedélyesen érvel Sodoma gonosz lakóinak megmentéséért, törődik Sárával, Hágárral és Lóttal, vendégszeretetet tanúsít három idegen iránt (1Móz 18:2-6).

Ilyen körülmények között kerül sor arra, hogy Ábrám nevét, ami nemes, tiszteletreméltó jellemére utalt, Isten a „sok nép atyja” jelentéssel bíró Ábrahámra változtatja (1Móz 17:5). Ebben ismét felsejlik, hogy a vele kötött szövetség által egyetemes terveit akarta megvalósítani. 

---

#### Ellen G. White idézetek

Egy éjszakai látomásban újra hallotta a mennyei hangot: „[…] Ne félj Ábrám” – hangzott a fejedelmek Fejedelmének szava –, „én pajzsod vagyok tenéked, a te jutalmad felette igen bőséges.” (1Móz 15:1) De Ábrahám lelkét balsejtelmek nyomasztották annyira, hogy most nem fogadta az ígéretet olyan feltétlen bizalommal, mint azelőtt. Kézzelfogható bizonyítékért könyörgött, hogy az ígéret teljesedni fog. Hogyan valósulhat meg a szövetségi ígéret, ha még mindig nincs fia? „[…] mit adnál énnékem” – kérdezte –, „holott én magzatok nélkül járok? […] és ímé az én házam szolgaszülöttje lesz az én örökösöm.” (1Móz 15:2–3) Eliézert, hűséges szolgáját akarta fiává fogadni, és vagyona örökösévé tenni. De Isten azt ígérte, a saját gyermeke lesz az örökös. Azután kivezette Ábrahámot sátrából, és azt mondta, hogy nézzen fel az égen ragyogó számtalan csillagra. És amikor Ábrahám feltekintett, ezek a szavak hangzottak: „[…] így lészen a te magod” (1Móz 15:5). „[…] Hitt pedig Ábrahám az Istennek, és tulajdoníttaték az ő néki igazságul.” (Róm 4:3) – Pátriárkák és próféták, 136. o.

Amikor Ábrahám csaknem százéves volt, Isten ismét megígérte neki a fiút és azt is, hogy születendő örököse Sára gyermeke lesz. De Ábrahám még mindig nem értette meg az ígéretet. Ismáelre gondolt abban a hitben, hogy általa valósul meg Isten könyörületes szándéka. Fia iránti szeretetében így kiáltott: „[…] Vajha Ismáel élne teelőtted!” (1Móz 17:18) Az ígéret félreérthetetlen szavakkal megismétlődött: „Kétség nélkül a te feleséged, Sára szül néked fiat, és nevezed annak nevét Izsáknak, és megerősítem az én szövetségemet ő vele.” (1Móz 17:18–20) – Pátriárkák és próféták, 146. o.

Isten megbecsülte Ábrahámot. Mennyei angyalok látogatták meg őt, és beszélgettek vele, mint barát a baráttal. Amikor Sodoma megítélése közeledett, Isten nem titkolta el Ábrahám elől, és a pátriárka közbenjárt Istennél a bűnösökért. Az angyalokkal való találkozása a vendégszeretetnek is szép példája. – Pátriárkák és próféták, 138. o.

A legnagyobb győzelmek – amelyeket Isten országának ügyében aratunk, nem hosszadalmas érvelésnek, kitűnő felszereléseknek, hatalmas befolyásnak és pénzbőségnek köszönhetők – Isten „kihallgatótermében” születnek, amikor az emberek tusakodva megragadják a Mindenható erős karját.

Igaz hit és igaz ima – milyen erő van ezekben! Mint két kar, amellyel a könyörgő ember a végtelen szeretet hatalmát megragadja. Hinni azt jelenti, hogy Istenben bízunk – hisszük, hogy szeret bennünket, és tudja, mi a legjobb számunkra. Így saját utunk helyett elvezet minket, hogy az Ő útjait válasszuk. Tudatlanságunk helyébe az Ő bölcsességét, gyengeségünk helyébe erejét, bűnösségünk helyébe igazságosságát adja. Életünk már az övé; a hit elismeri ezt a tulajdonjogot, és áldásaiban részesül. – Az evangélium szolgái, 259. o.