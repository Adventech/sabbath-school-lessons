---
title:  Tanítói melléklet
date: 13/05/2022
---

Alapigék: 1Mózes 15:6; 17:5; 18:23

Tanulmányozásra szánt szakaszok: 1Mózes 15–19; Ámósz 4:11;

Róma 4:2-11

#### Áttekintés

Bevezetés: Ebben a részben Ábrahám vallási tapasztalatának lényegéig jutunk el. Ez az a pillanat, amikor Isten megköti a szövetségét vele, másodikként a Noéval kötött szövetség után (1Móz 6:18-9:20). Az ábrahámi szövetség ugyanazokat a követelményeket tartalmazza, mint az, amit Isten Noéval kötött. Ez is egy áldozati szertartással kezdődik, amit a fiú és a haza ígérete kísér és egy jel erősít meg. Az ábrahámi szövetség azonban némileg különbözik a Noéval kötöttől, tartalmaz új elemeket. Két áldozati szertartás is kísérte. A jel a körülmetélés, illetve Ábrám új nevet kap, ezentúl Ábrahámnak hívják. A bibliai elbeszélés még két szempontot elénk tár erről a szövetségről. Miközben a Noéval kötött szövetség esetében a fókusz Isten személyén van és Noé személye másodlagos, az Ábrahámmal kötött szövetség Ábrám szempontjaira összpontosít, ennek következtében jóval bonyolultabb a folyamata.

A tanulmány témái:

1. A hitbeli feszültség. Ábrahám hitében ott vannak a kérdések és a kételyek, de nem önmagában, hanem Istenben bízik. A nevetése iróniát, ugyanakkor meglepetést is kifejez. Imája az Isten előtti meghajlást és a kihívásokat jelzi.

2. A vendégszeretet törvényei. Összehasonlítjuk Sodoma lakóinak fenyegető magatartásával azt, ahogyan Ábrahám fogadta a vendégeit.

3. Szenvedélyes közbenjárás. Ábrahám könyörög Sodoma városának gonosz lakóiért, reméli, lesz elég igaz köztük ahhoz, hogy elkerüljék a pusztulást.

#### Kommentár

Ábrám hisz az Úrban

Ábrám hite félelemmel kezdődik, majd kételyekkel és kérdésekkel folytatódik. Amitől fél, az főként az ismeretlen, a jövője, valami, amit nem tud irányítani. Ezért hagyatkozik a jelenre, ezért teszi meg örökösének a szolgáját, Eliézert (1Móz 15:2). Tehát amikor Isten szól Ábrámhoz, jó pár olyan kifejezést használ, ami a jövőre mutat. A „Ne félj!” fordulat gyakran a leszármazottakra vonatkozó ígéretekkel fonódik össze. A jövővel kapcsolatos ígéret ott van a magen (pajzs) szóban is (1Móz 15:1), ami visszhangozza a magan (kézbe adni) szót (1Móz 14:20). Ez utóbbit Ábrám múltbeli győzelmeivel kapcsolatban mondja az Úr. Láthatjuk, hogy Isten, aki megmentette Ábrámot a múltban, ugyanaz, mint aki meg fogja védeni a jövőben. Ábrám bizakodva tekint előre, mivel Istent tartja jövőjének. „Hitt Ábrám…”

A héber he’emin (hinni) szó többet jelent érzelmi vagy értelmi folyamatnál vagy hitvallásnál. A héberben a „hinni” szó kapcsolati alapú, ahogy a szótő (’aman, „szilárd”, „megbízható”) is utal erre. Istenre hagyatkozva Ábrám „hitte”, hogy lesznek leszármazottai. Ezt „tulajdonította” neki az Úr „igazságul”. Más szóval, Isten a hitét az igazsággal egyező értékűnek tulajdonította. Ez a nézet nagyon is érthető az ókori egyiptomi hiedelmek hátterén. Miközben Egyiptomban az emberi igazság súlyát úgy értékelték, hogy számolták az emberi cselekedeteket a Maat, az isteni igazság súlya ellenében, addig Ábrám igazságát Istennek az érte végbevitt tettei szerint értékelték. Ábrámot nem a saját cselekedeteinek az összessége teszi igazzá, hanem készsége, hogy Isten érte végzett tetteire hagyatkozzon (Róm 4:2-4).

Ábrahám nevet az Úrral

Ábrahám először csöndes arcra borulással és ámulattal válaszolt az isteni bejelentésre (1Móz 17:17). Ez volt a második alkalom, hogy némán leborult (vö. 1Móz 17:3). Most azonban a leborulást nevetés követte, az első nevetés, amit a Biblia feljegyez. Nem világos, hogy ez kételkedést vagy csodálatot fejez-e ki. Ábrahám nevet, amikor még imádattal a földre borul, ami arra utal, hogy a csodálat, az ámulat munkál benne. Mégis amint elkezd beszélni, a kétely győz. Egy észszerű megoldást javasol, Izmáelre utal. A szkeptikus megközelítésére Isten konkrét választ ad. Az Ő ígérete nem Izmáelre vonatkozik. Ábrahám kérdéseire világosan válaszol: Izsák nevét említi (1Móz 17:19). Érdekes, hogy Izsák azt jelenti: „nevet”, és ez Ábrám nevetésével hozható párhuzamba.

Ez alkalommal azonban Isten az, aki nevet, mert Izsák neve utal Isten nevére, amint a nevekkel kapcsolatos sémita és bibliai nyelvészeti tanulmányok rámutatnak. Hasonlóan Izmáel nevéhez („Isten meghallgatott”), Izsák nevében „(Isten) nevetett” is szerepelnie kellett Isten nevének, legalábbis hallgatólagosan. Isten nevetése rezonál Ábrahám nevetésével. Később Sára is nevet, amiben szintén ott a csodálkozás, amit az előző helyzetekben is láttunk. Sára a sátrában rejtőzve meghallja, amint a szülés hihetetlen híréről beszélgetnek kint, és elneveti magát. Ekkor valami furcsa dolog történik. Bár „magában nevetett” (1Móz 18:12), a látogatók tudták a legbelsőbb gondolatait is (1Móz 18:10). Ez bizonyítja Ábrahámnak és Sárának, hogy az Úr jelenlétében vannak, ami egyben biztosíték arra is, hogy a születés csodája meg fog történni. Ábrahám első nevetésére, amit remegő kétség és döbbenet váltott ki, Isten az irónia és az ígéret nevetésével válaszolt.

Ábrahám főz az Úrnak

Ábrahám először úgy fogadja a mennyei látogatókat, hogy nem tud róla, kiket lát vendégül. Tette a vendégszeretet példájaként maradt fenn (vö. Zsid 13:2). Ahelyett, hogy Isten rögtön rátérne a szövetségi ígéretre, ami látogatásának tulajdonképpeni célja, belép az ember életterébe. Ábrahám látja, találkozik vele, ételt ad neki. Ez a szieszta ideje. Ábrahám a sátra előtt ül, mintha várakozna, remélve, hogy valaki érkezik. A pusztában nincs sok járókelő. Tehát amikor Ábrahám meglát valakit a távolban, elébe siet, ami azért különös, mert egyrészt idős (99 éves), másrészt nemrégiben metélték körül (1Móz 17:24). Amint Ábrahám találkozik a vendégekkel, nekilát, hogy gondoskodjon róluk, ételt készít számukra. Miután vizet ad a látogatóknak, hogy megmoshassák lábukat (1Móz 18:4), kiválasztja a legjobb alapanyagokat az ebédhez (1Móz 18:6-7). Minden családtagot bevon a munkába. Sára süti a kenyeret (1Móz 18:6), a „legénye” (1Móz 18:8, RÚF) pedig, talán Izmáel, elkészíti a borjút. Ábrahám azonban szerényen mégis csak „egy falat kenyérnek” nevezi a lakomát (1Móz 18:5). Egyértelmű, hogy a buzgalma és lelkesedése abból a megérzésből táplálkozik, hogy bizonyára különleges személyek érkeztek. Az egyik látogatót úgy szólította, hogy „Adonai”, vagyis „Jó Uram” (1Móz 18:2-3), ami szintén ezt a megérzést sejteti. Ábrahám ételt és vizet hoz, ami nem zárja ki, hogy felismerte vendégében az isteni lényt. Isten leereszkedik az emberekhez, ezért módszerének, a testté válásnak része a látogatók „emberi” megjelenése, akik fizikai értelemben állnak (1Móz 18:2), esznek (1Móz 18:8), érthető nyelven beszélnek (1Móz 18:9). Ábrahám ott állt mellettük (1Móz 18:8), figyelve, mire van még esetleg szükségük, készen arra, hogy szolgáljon nekik.

Ábrahám alkudozása az Úrral

Az „állni” ige, amit éppen az imént olvastunk azzal kapcsolatban, hogy Ábrahám szolgált a vendégeinek (1Móz 18:8), ismét megjelenik: Istenhez való viszonyulásának leírására (1Móz 18:22). Általánosságban arra használja a Szentírás az „előtt” névutót az „áll” után, hogy valaki áhítattal megáll Isten előtt és imádkozik hozzá (5Móz 10:8; 1Kir 17:1; Zak 3:1). Ez az első eset a Bibliában, amikor egy ember egy másik emberért imádkozik. Még Noé is hallgatott hasonló körülmények között (1Móz 6:13-22). A héber vajjigas („közelebb lép”) szó arra utal, hogy Ábrahám tétovázik és lassan közelít Istenhez (1Móz 18:22-23). Ábrahám bátor ugyan, mégis tiszteletteljes távolságban marad Istentől. Tapintatosan tesz fel hét kérdést a Mindenhatónak. Tulajdonképpen alkudozásba kezd, 50 főről lemegy tízre. Ám 5:3 verse alapján mondhatjuk, hogy az 50 fő nagyjából egy kisváros lakosságának felét jelenti, ahol mondjuk 100 férfi lakik (vö. Bír 20:10). Ábrahám azzal a feltételezéssel kezdi az alkut, hogy a városban él annyi igaz, mint ahány gonosz. Amikor lemegy tízig (1Móz 18:32), megérti, hogy elérkezett a határig, aminél lejjebb nem mehet. A 10-es szám a minimumot jelképezi. Fontos, hogy a 10-es számot a jod, a héber ábécé legkisebb betűje jelöli. Később a 10 fő lett a judaizmusban az a megkövetelt minimum, amennyi egy vallási közösség, istentisztelet működéséhez (minjan) szükséges volt. Az, hogy tíz igaz elég lett volna az egész lakosság megmentéséhez, olyan gondolat, ami előképezi a Szenvedő Szolga szolgálatát, aki „sokakat megigazít” majd (Ézs 53:11). Isten hat válasz után hirtelen abbahagyja az Ábrahámmal folytatott beszélgetését. Bár beszélget az emberekkel, ítéletében mégis szuverén marad.

#### Gyakorlati alkalmazás

Ábrahám hisz az Úrnak. Hogyan taníthatjuk hitre az embereket? A bibliai értelemben vett hit miért vonatkozik elsősorban a jövőre? Hogyan erősítenénk a hitben azt, aki éppen elveszítette egy szerettét? Hogyan kapcsolnánk össze a személyes hitet a reménnyel?

Ábrahám nevet az Úrral. Beszéljünk arról a felvetésről, hogy a nevetés a gonosztól eredne! Keressünk a Bibliában (az Ó- és Újszövetségben egyaránt) példákat a nevetésre és a humorra! Miként fér össze az igaz vallással a nevetés és a humor?

Ábrahám főz az Úrnak. Hogyan inspirál missziómunkára és istentiszteletre Ábrahám buzgalma, amikor ételt készített a vendégeknek? Keressünk a Bibliában (az Ó- és az Újszövetségben egyaránt) pillanatokat, amikor az élelem lényeges szerepet játszott az Istennel kötött szövetség szertartásaiban! Miért olyan fontos az étel a Bibliában? Miért nem egyeztethető össze az önsanyargató életmód a bibliai értékekkel?

Ábrahám alkudozik az Úrral. Miért volt hitbeli lépés Ábrahám részéről, amikor vitába szállt Istennel? Hogyan alkalmaznánk ezt a példát saját imatapasztalatainkra? Keressünk példákat a Bibliában és a történelemben arra, hogy egy hívő ember alkudozik és egyezséget köt az Istennel!

`Jegyzetek`
