---
title: Történet
date: 13/05/2022
---

#### EGY TANÁR IMÁJA

_Írta: Andrew McChesney_

Selinah-t figyelmeztette egy barátnője, hogy követnie kellene Jézust. „Gyülekezetbe kellene járnod, mert Jézus hamarosan eljön, és akkor magával viszi az övéit” – mondta a lány. Azt is hozzátette, hogy csak két egyház van, a Hetednapi Adventista Egyház és egy másik. Selinah a másikat választotta, mert annak volt nagyobb temploma az észak-botswanai falujukban. Idővel egy másik barátja meghívta az adventista gyülekezetbe. Ott egész más volt a liturgia és a lelkész beszéde is. A prédikátor úgy beszélt Istenhez, mint a barátjához. Selinah ezután minden nap eljárt az evangelizációs alkalmakra. Tágra nyílt szemmel nézte a diaképeket, amelyek Dániel 7. fejezetének vadállataival mutatták be a Jézus visszajövetele előtt egymást követő világbirodalmakat. Miután véget ért a sorozat, Selinah nem ment vissza a másik vallási közösségbe, megkeresztelkedett.

Pedagógus lett, és bár nagyon szeretett volna adventista iskolában tanítani és Jézusról beszélni a gyerekeknek, 34 éven keresztül mégis állami iskolákban tanított, mert nem volt a közelben adventista iskola. Nyugdíjazása után evangelizációkat tartott, de sosem hagyta abba az imát, hogy adventista iskolában taníthasson. Egy nap a férje meglátott egy hirdetést az újságban arról, hogy Francistownban új adventista iskola nyílik, és tanítókat keresnek. Selinah jelentkezett, fel is vették, így teljesült az álma. Taníthat az Eastern Gate Általános Iskolában, amit a 2015-ös 13. szombati adományokból építettek fel. „Minden munkatársam naponként azért imádkozik, hogy Isten jellemét lássák meg bennünk a gyerekek” – mondja Selinah.
