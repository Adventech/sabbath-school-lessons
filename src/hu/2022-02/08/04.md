---
title:  Sára Halála
date:  17/05/2022
---

1Móz 22:23 versében olvashatunk Rebeka születéséről. Ez a kitétel előremutat Izsák és Rebeka későbbi házasságára (1Mózes 24. fejezet). A Sára haláláról és temetéséről szóló beszámoló (1Mózes 23. fejezet) pedig Ábrahám és Ketúrá házasságkötése előtt található (1Móz 25:1-4).

`1Mózes 23. fejezete értelmében milyen szerepe volt Sára halálának és temetésének annak az ígéretnek a teljesedésében, amit Isten Ábrahámnak tett?`

Sára halálát az Írás az Izsákkal kapcsolatos áldozat története után említi, sejtetve, hogy milyen erősen hatott az asszonyra ez az eset, ami majdnem a fia életébe került. Bizonyos értelemben a férjével együtt Sára is „próbába került”, éppen úgy, mint a vándorlások és Ábrahám időnkénti hitbeli visszaesései (1Móz 12:11-13) idején.

Nem világos, mennyit tudott meg Sára az esetről később, de arra következtethetünk, hogy végül meghallott mindent. Nem olyan nő volt, aki a fontos vagy őt bántó kérdésekben csendben maradt volna (vö. 1Móz 16:3-5; 18:15; 21:9-10). Fizikai jelenléténél a drámai eseménytől való távolléte, hallgatása, sőt még a halálának ideje is beszédesebb azzal kapcsolatban, hogy mennyire fontos volt a cselekmény szempontjából. Ábrahám idős korának említése (1Móz 24:1) mellett az ő idős korára tett utalás (1Móz 23:1) is személyének fontosságát mutatja. Valójában Sára az egyetlen nő, akinek az életkorát megtaláljuk az Ószövetségben, ami azt is jelezheti, hogy része volt a történetnek, miután az lezajlott. Nem a haláláról, hanem a temetési helyének megvásárlásáról szól a fejezet nagy része, ami az ígéret földjével való kapcsolatát emeli ki. 

Az Írás konkrétan megnevezi, hogy Sára „Kánaán földjén” (1Móz 23:2, ÚRK) halt meg. Ez szintén azt emeli ki, hogy a halála is kötődik Istennek a földre vonatkozó ígéretéhez. Ábrahám klánjából ő az első, aki az ígéret földjén halt meg és ott is temették el. A pátriárka úgy utal magára, mint aki „idegen és jövevény vagyok közöttetek” (1Móz 23:4), majd pedig Hét fiaival érvel, ragaszkodik hozzá, hogy fizessen. Ez is mutatja, hogy nem csupán a temetési hely megvásárlására gondolt, hanem arra, hogy végleg letelepedjen azon a vidéken.

`1Móz 23:6 verse szerint milyen híre volt Ábrahámnak? Miért lényeges ez abból a szempontból, amire az Úr elhívta?`

---

#### Ellen G. White idézetek

Sára volt Ábrahám első és törvényes felesége. Feleségnek és édesanyának kijáró jogain senkivel sem osztozhatott. Tisztelettel „uram”-nak nevezte a férjét, azzal azonban nem értett egyet, hogy Ábrahám szeresse is Hágárt. Isten nem dorgálta meg Sárát a kéréséért. Az angyalok nemtetszésüknek adtak hangot, mert Ábrahám nem bízott Isten hatalmában, és hasonló magatartást tanúsított, amikor Hágárt feleségül vette, azt gondolva, hogy általa fog teljesedni az ígéret.

Ábrahám… nem árulta el Sárának utazása igazi okát, mert attól tartott, hogy Izsák iránti szeretete folytán talán elveszíti Isten iránti bizalmát, és nem engedi el a fiút. Ábrahám nem hagyta, hogy apai szeretete átvegye az uralmat, aminek Isten elleni lázadás lehetett volna a következménye. Az Úr parancsának az volt a célja, hogy a pátriárka lelkének legmélyebb érzelmeit mozgásba hozza. „Vedd a te fiadat” – szólt a parancs, utána pedig, mintha a próbatételnek még mélyebben kellene érintenie a szívét, így folytatódott: „ama te egyetlenegyedet, akit szeretsz” – tehát az ígéret fiáról volt szó –, „és áldozd meg ott égő áldozatul.” – Spiritual Gifts, 3. köt., 104–106. o.

Nem erre a világra szól az az örökség, amit Isten ígért népének. Ábrahámnak nem volt birtoka a földön, „egy lábnyomnyi” sem (Csel 7:5). Ugyan nagy vagyona volt, de Isten dicsőségére és embertársai javára használta fel. Nem tekintette ezt a világot otthonának. Isten arra szólította, hogy hagyja el bálványimádó honfitársait, és neki ígérte Kánaánt, mint örök birtokot, de sem fia, sem unokája nem kapta meg azt. Amikor Ábrahám temetkezési helyet akart szerezni halottja számára, meg kellett azt vennie a kananeusoktól. Egyetlen birtoka az Ígéret földjén egy sziklába vájt sír volt a Makpelah barlangjában. – Pátriárkák és próféták, 169. o.

Betegségem megmutatta gyengeségemet és Üdvözítőm türelmét, szeretetét és megmentő hatalmát… Arra gondoltam, hogy Ő most is ugyanaz, hogy kegyelme, részvéte és szeretete nem változik. Látja gyengeségünket, és tudja, mennyire híjával vagyunk a hitnek és a bá­torságnak, mégsem vet el bennünket. Részvétet és szelíd együttérzést tanúsít velünk szemben.

Ha meghalok helyemen, mielőtt az Úr jönne, én is meglátom Jézust mindazokkal, akik elő fognak jönni a koporsókból, ha hű maradok, és átváltozom az Ő hasonlatosságára. Óh, mily kimondhatatlan öröm lesz látni Őt dicsőségben, kit szeretünk, s aki annyira szeretett bennünket, hogy feláldozta magát érettünk. Szemlélhetjük majd kezeit, melyeket egykor megváltásunkért keresztülszegeztek, amint áldóan és üdvözlően nyújtotta ki felénk! Mit számít az, ha itt szenvedünk és fáradunk, ha a feltámadáskor az életet fogjuk elnyerni! Várjunk türelmesen, míg próbáink véget érnek, és azután hallassuk boldog diadalkiáltásunkat. – Életünk és munkánk, 266. o.