---
title:  Tanítói melléklet
date: 20/05/2022
---

Alapige: 1Mózes 24:1

Tanulmányozásra szánt szakaszok: 1Mózes 22–25; Róma 4:1-12; 5:6-8

#### Áttekintés

Bevezetés: Ez a rész elvisz bennünket Ábrahám lelki utazásának csúcspontjához: Izsák feláldozásához, ami Ábrahám hitpróbája. Ez az érdekfeszítő történet Mózes első könyve közepén olvasható, ami irodalmi eszközként a néző figyelmének felkeltését szolgálja. Sok kérdést megvizsgálunk majd: Mi a próba a jelentősége? Miért kérte Isten Ábrahámtól, hogy áldozza fel a fiát, holott ez ellentétes volt az ígéretével? Hogyan gondoskodik Isten? Miért lett az áldozat tárgya Izsák helyett először a bárány, majd a kos? Mi a be nem mutatott áldozat teológiai és prófétai jelentősége? E drámai eset után már nem történt kiemelkedőbb esemény Ábrahám életében. A következő fontos történet Izsák Rebekával kötött házassága. Később Ábrahám elvette feleségül Ketúrát, majd „meghalt jó vénségben” (1Móz 25:6).

A tanulmány témái:

1. Az engesztelés jelentősége. Izsák feláldozásának története sokkal több, mint erkölcsi probléma vagy életet meghatározó találkozás. A Biblia elbeszélése az engesztelés kérdésével foglalkozik, feltárja annak titkát, mély jelentőségét, egyetemes folyamatát, eszkatologiai (végidei) célját. Isten elhívása a népek áldására szolgált, az engesztelés által teljesedett, amit Izsák feláldozásának történetében jegyez fel az Írás.

2. Az ima ereje. Izsák házassága az ima eredménye. Eliézer imájának és az ima meghallgatásának szép története különösen lelkesítő, gazdag jelentéstartalommal és lelki tanulságokkal bír.

#### Kommentár

Az engesztelés jelentősége

Az engesztelésre való utalás már ott van a „próba” gondolatában. A héber nissah szó („próbára tesz”, 1Móz 22:1) két ellentétes gondolatot is felölel. Először is az ítéletet. Isten próbára tesz, hogy nyilvánvaló legyen, mi van a szívben (5Móz 8:2 vö. Zsolt 139:1, 23, 24). Ezt a szempontot az Úr angyala világosan megfogalmazta (1Móz 22:11-12).

Másrészről a „próba” bibliai gondolata túlmutat azon az ijesztő feladaton, amit Isten Ábrahámnak adott, amivel felmérte hite minőségét. Mózes szintén a nissah igét használja, hogy megerősítse a Sínai-hegy lábánál a mennydörgés miatt remegő népet (2Móz 20:18-20). Ahelyett, hogy a megpróbált személy elleni önkényes, kegyetlen cselekedet lenne, Isten próbája az ítélet és jóvátétel pozitív, ígéretes reményét hozza neki, tehát a kegyelem és a megváltás szövetségével összefüggésben kell értelmezni.

Az engesztelés gondolata újra megjelenik a kossal, amit Ábrahám meglepődve vett észre. Ábrahám és Izsák egy bárányt várt (1Móz 22:7-8). Izsák remegve feltett kérdésére: „Hol van az égőáldozatra való bárány?” – amiben ott rejtőzött a másik kérdés: „Én vagyok a bárány?” – Ábrahám ezt válaszolja: „Isten majd gondoskodik az égő áldozatra való bárányról” (1Móz 22:8), ami valójában ezt jelenti: „Isten a bárányt önmagával kapcsolatban (önmagában) látja.” A mondat szerkezete arra utal, hogy a hangsúly Isten személyén van, a megoldás egyedül és kizárólag Őbenne található. Maga Isten gondoskodik. Furcsa ez a kifejezés, hogy „önmagában látja”, de gyakori a héber nyelvű Szentírásban. Ugyanolyan formula, mint a lek leka kifejezés, ami azt jelenti: „menj ki te magad”. Az igei alakot jr’eh lo (amit általában úgy fordítanak: „Ő majd gondoskodik”) tehát így fordíthatnánk: „Isten önmagát látja bárányként”, vagyis önmagát ajánlja fel bárányként.

A történet célja nem az, hogy válaszoljon az állatáldozatokkal kapcsolatos kérdésekre, vagy előírja, mit kell az embereknek tenniük, Istennek adniuk, hogy elnyerjék az üdvösséget. Az Izsákot felváltó kos Isten ajándékát jelképezte, amit önmagában adott Ábrahámnak. A megváltás folyamata Istennél kezdődik, ahogy Pál is hangsúlyozta: „Isten az, aki Krisztusban megbékéltette magával a világot” (2Kor 5:19). Ám az állat helyettes szerepén túl az égőáldozatként felajánlott kos mély teológiai tanulságokat rejt. Az áldozat jellege kifejezte lelki jelentőségét. Az égőáldozat volt az egyetlen áldozati mód, amihez az egész állatot elégették  (3Móz 1:9), tehát arra mutatott, hogy Istennek az emberiség üdvösségéért bemutatott áldozata Jézus Krisztus által teljes és tökéletes (Zsid 9:12; 10:10). Ugyanezt elmondhatjuk az engesztelés napján bemutatott egészen égőáldozatokról is (3Móz 16:3, 5). Ez a bibliai szakasz nyelvezeté­ben minden más résznél jobban hasonlít Izsák feláldozásának szövegéhez. Ugyanazokat az asszociációkat találjuk mindkét szövegben: „égőáldozat (1Móz 22:13 vö. 3Móz 16:3-5); „megjelenik”, ugyanabban a passzív alakban (1Móz 22:14 vö. 3Móz 16:2), „veszi/vette” (1Móz 22:13 vö. 3Móz 16:5); és „egy kost” (1Móz 22:13 vö. 3Móz 16:5). A szövegek közötti összefüggés mutatja, hogy aki az engesztelés napi szertartásról írt, annak Izsák feláldozása volt a gondolataiban, szándékosan ültette ezt a történetet az engesztelési nap gondolatkörébe.

A történet leírja, miként készíti elő Ábrahám Izsákot az áldozathoz, hogyan kötözi meg, ezzel túlmutat egy ember személyes, egzisztenciális, vallási vagy etikai tapasztalatán. Ez prófécia. Isten odarendel egy kost – ez előképe a végidei engesztelési napnak, amikor Isten elfogadja az áldozatot az emberiség engesztelésének történelmi beteljesedéséért (Dán 8:14) az Isten országa tekintetében (Dán 7:9-14).

Az ima ereje

Eliézer imájának (1Móz 24:12-14) három eleme van:

1. Eliézer a saját személyes Isteneként, ugyanakkor a történelem Isteneként szólítja meg az Urat (1Móz 24:12).

2. Eliézer könyörög az ügy sikeréért. A héber ige a haqr’eh („segíts engem sikerre”) (1Móz 24:12) a qarah igéből származik, ami azt jelenti: „megtörténni”, és ott van benne az „esély” gondolata is (Ruth 2:3). A szolga kéri Istent, hogy teremtse meg az esélyét ennek a találkozásnak. A véletlennek itt nincs helye. Isten a lehetőségek irányítója, ami azt jelenti, hogy Ő fog munkálkodni az emberi szemszögből véletlennek látszó dolgok paraméterein belül. Ő a gondviselés Istene, akinek munkája nyomán bekövetkezik a várt esemény. Ezt a nézetet erősíti, hogy a szolga nemcsak meghatározza a pillanatot, amikor ennek a fordulatnak meg kell történnie (1Móz 24:12), hanem még a helyet is megmondja, ahol megpihenteti a tevéket a városon kívüli kútnál (1Móz 24:13).

3. Eliézer konkrét feltételeket szab. A menyasszony kiválasztásához a szolga egy próbát terjeszt Isten elé. Akit Ő küld, ne csak annyit tegyen, hogy korsóját a kútba merítve vizet adjon neki, egy idegennek (1Móz 24:14), hanem tíz tevéjét is készségesen megitassa. Ez nehéz próba, egyértelművé teszi azt, hogy Isten áll a színfalak mögött (1Móz 24:14 vö. Bír 6:36-40). Távolról sem csupán természetfeletti jel, ami Isten jóváhagyását mutatja, hanem jellempróba is, bemutatja a lány személyiségét: udvariasságát, kedvességét, készségét arra, hogy az elvártnál többet is tegyen, kifejezi vendégszeretetét, kitartását, életerejét. A szolga imájának teljesedése már az imája előtt megkezdődött (1Móz 24:15 vö. Mt 6:8).

Az ima teljesedéséről szóló beszámoló egy meglepetéssel kezdődik, amit az „íme” szó vezet be: itt lép színre Rebeka. Ráadásul a szöveg említi, hogy korsó volt a vállán (1Móz 24:15), és ebben visszhangzanak a szolga imájának szavai (1Móz 24:14). A beszámoló ezután részletezi a lány fizikai adottságait: szépségét és ártatlanságát (1Móz 24:16). Családi háttere miatt is alkalmas arra, hogy Izsák felesége legyen. A helyre vonatkozó információ, miszerint lement a kúthoz, tovább erősíti a várakozást. A szolga most már nagyon kíváncsi (1Móz 24:17). Legnagyobb csodálkozására Rebeka az összes többi követelménynek is eleget tesz. Leereszti a korsót (1Móz 22:18), éppen úgy, ahogy a szolga megfogalmazta az imájában. Azt is felajánlja, hogy húz még vizet és megitatja a tevéket (1Móz 24:19), ahogy a szolga azt imádkozta. Rebeka túl is szárnyalta a szolga várakozásait: nemcsak tessék-lássék teljesítette a kötelességét, hanem még kérlelte is, hogy igyon. Aktívan, lelkesen, hatékonyan végezte a munkáját. Eliézer álmélkodva, csöndes csodálattal figyelt (1Móz 24:21).

Bár Eliézer jelet kért, mégis elámult a csodán. Némi kétely azért továbbra is beárnyékolta hitét; nem tudta eldönteni, hogy valójában sikerrel járt-e vagy sem (1Móz 24:21). Csak akkor győződött meg küldetése eredményes voltáról, amikor megérkezett Rebekáék házához. Imában áldja az Urat ajándékáért (1Móz 24:27). Az áldás jelzi a célba érkezés örömét és a jövendölés teljesedését (Ezsd 7:27-28; Dán 12:13). Rebeka az ima szavait pontosan teljesítette, és ez megérteti a szolgával, hogy Isten nemcsak a szeretet és irgalom Istene, hanem az igazság és a tettek Istene is, Ő irányítja az események menetét.

#### Gyakorlati alkalmazás

A jóvátétel jelentősége. Beszéljük meg az osztályban az engesztelés teológiai jelentését! Hogyan hat személyes életünkre ez az igazság? Mit jelent számunkra az engesztelés? Miért van szükségünk rá? Hogyan magyaráznánk el egy posztmodern barátunknak, aki nem érzi szükségét annak, hogy bűnbocsánatot kapjon? Beszéljük meg, miért fontos a végidőbeli engesztelési napról szóló adventista igazság a lelki és mindennapi életünkre nézve? Milyen aktualitása van a 2300 este és reggel prófétai értelmezésének (Dán 8:14)? Miként hat ez a bonyolult igazság az életünkre? Mennyire vagyunk képesek hatékony, világos, meggyőző módon közölni ezt világi barátainkkal? Ha nem tudunk így tenni, az mit jelent? Miért fontos a vallási életünk, az Istennel való kapcsolatunk, önmagunk és felebarátaink szempontjából a végidei engesztelési nap igazsága?

Az ima ereje. Milyen lelki tanulságokat sajátítottunk el Eliézer imatapasztalatából? Gondoljunk saját imameghallgatásaink történeteire, amelyekkel szemléltethetők ezek a tanulságok! Mi mindent tanultunk ezekből? Hogyan erősítették hitünket e tapasztalatok? Emlékezzünk vissza olyan történetekre is, amikor Isten nem válaszolt a kéréseinkre! Mit tanultunk a csalódásból? Hogyan mélyítették, újították meg hitünket a kudarcok? Hogyan magyarázzuk azt, hogy rossz dolgok történnek jó emberekkel és jó dolgok történnek rossz emberekkel is (olvassuk el és vitassuk meg: Préd 9:2, 11)?

`Jegyzetek`
