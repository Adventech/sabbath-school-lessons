---
title:  Feleség Izsáknak
date:  18/05/2022
---

Sára halála után 1Mózes 24. fejezete közli Izsák házasságának történetét, és van kapcsolat a két esemény között.

`Olvassuk el 1Mózes 24. fejezetét! Miért tartotta ennyire fontosnak Ábrahám, hogy a fiának ne kánaáni felesége legyen?`

Ábrahám meg akarta szerezni a földet, hogy eltemethesse Sárát, mivel Isten megígérte neki, hogy a leszármazottaié lesz az vidék. Ragaszkodott ahhoz is, hogy Izsák ne az ígéret földjén kívül telepedjen le (1Móz 24:7). Izsák a feleségét Sára sátrába vitte be, Rebeka pedig megvigasztalta őt „anyja halála után” (1Móz 24:67), mindez visszamutat Sára halálára és érzékelteti Izsák fájdalmát édesanyja elvesztése miatt. A történet tele van imádságokkal és imakérések teljesülésével, bőséggel találunk benne tanulságokat az isteni gondviseléssel és az emberi szabadsággal kapcsolatban. Ábrahám szavaival kezdődik, amikor megesketi szolgáját „az ÚRra, a mennynek és a földnek Istenére” (1Móz 24:3, ÚRK). Először is elismeri, hogy Isten a Teremtő (1Móz 1:1; 14:19), ami közvetlenül hat az utódainak, beleértve magának a Messiásnak a születésére.  

Az „Angyala” és „Az Úr az égnek Istene” (1Móz 24:7) kifejezések arra az esetre utalnak vissza, amikor az Úr Angyala lejött a mennyből megmenteni Izsákot a haláltól (1Móz 22:11). A világmindenséget irányító Isten, az Úr Angyala, aki közbelépett Izsák megmentéséért, Ő vezeti majd a lépéseiket a házasság kérdésében is. Ábrahám azonban fenntartja annak a lehetőségét, hogy a nő esetleg nem fogadja el Isten hívását. Isten mindenható, mégsem kényszeríti engedelmességre az embereket. Az a terve, hogy Rebeka kövesse Eliézert, de a lánynak megmarad a választási szabadsága. Vagyis megvolt a lehetősége, hogy nem akar elmenni, és abban az esetben nem kényszerítették volna. Itt egy újabb példáját látjuk a hatalmas titoknak, hogy Isten szabad akaratot, választási szabadságot adott nekünk, embereknek, amit nem fog eltiporni (ha megtenné, nem létezne szabad akarat). És mégis, az emberi szabad akarat ellenére, még ha szabad akaratukkal szörnyű döntéseket hoznak is meg az emberek, bízhatunk abban, hogy végül Isten szeretete és jósága fog diadalmaskodni. 

`Miért vigasztaló a tudat, hogy bár nem minden Isten akaratából történik, Ő mégis kézben tartja az eseményeket? Hogyan bizonyítják ezt olyan próféciák, mint például Dániel 2. fejezete?`

---

#### Ellen G. White idézetek

Ábrahám megöregedett, és a rövidesen bekövetkező halálára gondolt; még egy feladata volt, biztosítani az ígéret teljesedését utódai számára. Isten Izsákot választotta ki, hogy kövesse atyját Isten törvényének megtartójaként és a választott nép atyjaként. De Izsáknak még nem volt felesége. Kánaán lakói bálványimádók voltak, és Isten megtiltotta, hogy népe házasságra lépjen velük, tudva, hogy az ilyen házasság hitehagyáshoz vezet. A pátriárka féltette fiát a környezet rossz befolyásától. Ábrahám Istenbe vetett hite és akarata iránti engedelmessége Izsák jellemében is tükröződött. De az ifjú nagyon ragaszkodó, szelíd és engedékeny hajlamú volt. Fennállt az a veszély, hogy a békesség kedvéért feláldozza elveit, ha olyan valakivel köt házasságot, aki nem féli az Istent. Ábrahámnak nagyon fontos volt, hogy kit választ fiának feleségül. Olyan nővel akarta összeházasítani, aki nem fordítja el Istentől. – Pátriárkák és próféták, 171. o.

„És kiméne Izsák estefelé elmélkedni a mezőre, és felemelé szemeit és látá, hogy ímé tevék jőnek. Rebeka is felemelé szemeit s meglátá Izsákot, és leszálla a tevéről. És monda a szolgának: Kicsoda az a férfiú, aki a mezőn előnkbe jő? A szolga pedig monda: Az én uram ő. Akkor fogta a fátyolt és elfedezé magát. Elbeszélé azután a szolga Izsáknak mindazokat a dolgokat, amelyeket cselekedett vala. Izsák pedig bevivé Rebekát Sárának, az ő anyjának sátorába. És elvevé Rebekát és lőn néki felesége és szereté őt. S megvigasztalódék Izsák az ő anyja halála után.” (1Móz 24:63–67) – Pátriárkák és próféták, 173. o.

Egy győzelmet feltétlenül el kell érnetek. Ez a győzelem csökönyös akaratotok legyőzése. Ebben a küzdelemben csakis Krisztus segítségével diadalmaskodhattok. Küzdhettek keményen és hosszan, hogy éneteket megfékezzétek, de ha felülről nem érkezik segítség, elbuktok e harcban. Krisztus kegyelméből győzelmet arathattok énetek és önzésetek fölött. Ha Krisztus életét élitek, ha mindig önfeláldozók vagytok, ha állandóan együttérzéssel siettek a rászorulók segítségére, akkor győzelmet győzelem után arattok. Napról napra jobban megtanuljátok, miként győzzétek le magatokat, s hogyan erősítsétek meg jellemetek gyenge pontjait. Az Úr Jézus lesz világosságotok, erőtök és örömötök koronája, mert akaratotokat az övének vetitek alá.

Férfiak is, nők is elérhetik az Isten által kívánt tökéletességet, ha Krisztust hívják segítségül. Feltétel nélkül adjátok át magatokat Istennek. Az a tudat, hogy örökéletre törekedtek, megerősít és megnyugtat majd. Krisztus erőt ad, hogy felülkerekedjetek. Az Ő segítségével teljesen kiirthatjátok az önzés gyökerét. – Bizonyságtételek a gyülekezeteknek, 7. köt., 49. o.