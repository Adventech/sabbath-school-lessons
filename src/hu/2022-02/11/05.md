---
title:  József Rabszolga Lesz Egyiptomban
date:  08/06/2022
---

Most pedig vegyük fel ismét József történetének a fonalát, amit „megszakított” Támár esete! József „a testőrök parancsnoka” (1Móz 39:1, RÚF) házában dolgozik rabszolgaként, gazdája az uralkodó hivatalnokainak börtönét felügyeli (1Móz 40:3-4; 41:10-12).

`Olvassuk el 1Mózes 39. fejezetét! József tehát Potifár keze alatt irányította a házat. Milyen tényezők vezettek a sikeréhez?`

Józsefet majdnem azonnal szerencsés emberként jellemzik (1Móz 39:2-3). Annyira jól végezte a dolgát, az ura úgy megbízott benne, hogy „mindenét, amije volt, kezére bízta” (1Móz 39:4, ÚRK), „háza felügyelőjévé tette” (RÚF).

Józsefet azonban nem rontotta meg a siker. Amikor Potifár felesége felfigyelt rá és le akart feküdni vele, József félreérthetetlenül visszautasította. Inkább lemondott az állásáról és a biztonságáról is. „Hogy követhetném hát el ezt a nagy gonoszságot, és hogyan vétkeznék Isten ellen?” (1Móz 39:9, ÚRK) – felelte. Az elutasítás miatt megszégyenült asszony hazudott a szolgáinak és a férjének, amikor azt állította, hogy József erőszakot akart tenni rajta. Emiatt Józsefet börtönbe vetették.

József azt tapasztalta ekkor, amin mindannyian keresztülmegyünk: az érzést, hogy Isten elhagyott, pedig még ekkor, ebben a nehéz időben is „az ÚR Józseffel volt” (1Móz 39:21, ÚRK).

Végeredményben az Úr cselekedete megnyilvánult abban, amilyen kapcsolata lett Józsefnek a börtönparancsnokkal. Isten ott is megáldotta Józsefet, mint Potifár házában. Nyilvánvalóan tehetséges ember volt, és noha rosszabb körülmények közé került, mint korábban (amikor rabszolga volt), igyekezett a legjobbat kihozni a helyzetéből. A szövegből világosan kiderül, hogy minden tehetségével együtt csakis Isten tette sikeressé. „A börtönparancsnoknak nem kellett törődnie semmivel, ami rá volt bízva, mert az ÚR Józseffel volt, és eredményessé tette az ÚR, amihez hozzáfogott” (1Móz 39:23, RÚF). Mennyire fontos észben tartani, hogy mindenki, aki tehetséges, „sikeres”, mindent Istentől kapott!

`Olvassuk el 1Móz 39:7-12 verseit! Hogyan állt József ellen Potifár felesége közeledésének? Miért mondta konkrétan azt, hogy Isten elleni bűn lenne megtenni, amire az asszony kérte? Mit értett meg a bűn természetét és lényegét illetően?`

---

#### Ellen G. White idézetek

József a legnagyobb szerencsétlenségnek tekintette, hogy Egyiptomba adták el őt; de annak szükségét is felismerte, hogy most még jobban bízzon Istenben, mint mikor apja szeretete védelmezte őt. József a szívében hozta Istent Egyiptomba, ami abból a derűből is kiviláglott, mellyel szomorúságát viselte. Ahogyan az isteni szövetség ládája nyugalmat és jólétet hozott Izráelnek, úgy hozott ez az Istent szerető, istenfélő ifjú áldást Egyiptomnak. Ez annyira látszott, hogy Potifár, akinek a házában szolgált, minden áldását, melyben részesült, pénzen vett rabszolgájának tulajdonította, s inkább fiává, mint rabszolgájává tette meg őt. Isten szándéka, hogy akik szeretik őt és tisztelik nevét, azok megtiszteltetésben részesüljenek, s az általuk Istennek tulajdonított dicsőség őrájuk is visszatükröződjék. – A Te Igéd igazság, 1. köt., 1096. o.

József testvérei elégedettek voltak, mert azt hitték, hogy most már biztosan sikerült megakadályozniuk testvérük furcsa álmainak a teljesedését. De az eseményeket az Úr irányítja, és Ő úgy rendelkezett, hogy az álmok épp a testvérek kegyetlen viselkedése által teljesedjenek, miközben ők azok valóra válását igyekeztek mindenáron meghiúsítani. – Spiritual Gifts, 3. köt., 143. o.

Amikor Józsefet megkísértették, hogy eltérjen az igaz útról, áthágja Isten törvényét, és hűtlen legyen gazdájához, szilárdan ellenállt, és bizonyítékát adta az istenfélelem felemelő erejének a gazdája feleségének adott válaszában… Nem engedte rábeszélni magát, hogy eltérjen az igazság ösvényétől, és lábbal tapossa Isten törvényét rábeszélés vagy fenyegetés által. […]

Itt egy példa áll mindazok előtt, akik élni fognak a földön. Habár kísértéseknek lehetnek kitéve, mindig fel kell ismerniük, hogy közel a segítség; azért saját maguk lesznek a hibásak, ha nem találnak védelmet. Isten lesz igen bizonyos segítségük, Lelke pedig pajzsuk. Habár a leghevesebb kísértés veszi körül majd őket, rendelkezésükre áll egy forrás, amelyet igénybe vehetnek, és ellenállhatnak.

Milyen heves támadás érte József erkölcsi tisztaságát. A kísértés olyan befolyásból eredt, amely a legvalószínűbb volt, hogy félrevezeti. Mégis milyen készségesen és szilárdan ellenállt. Szenvedett erényessége és feddhetetlensége miatt, mivel az, aki el akarta csábítani, megbosszulta erényességét, amelyet nem tudott megrontani. Befolyására börtönbe vetették őt, és ocsmány bűnnel vádolták. József itt azért szenvedett, mert nem akarta feladni feddhetetlenségét. Hírnevét és érdekeit azonban Isten kezébe tette le. Bár egy ideig eltűrte szenvedéseit, hogy előkészítsék egy fontos tisztség betöltésére; mégis Isten féltve őrizte őt, hogy a gonosz vádoló által befeketített hírneve később felragyogjon az Isten által legjobbnak látott időben. Isten még a börtönt is felemelkedésének útjává tette. Az erény idejében meghozza jutalmát. Az a pajzs, amely József szívét megvédte, Isten félelme volt, és ez arra indította, hogy hűséges legyen urához, igazságos gazdájához és igaz Istenéhez. – A megváltás története, 101–102. o.