---
title:  Családi Gondok
date:  05/06/2022
---

Jákób végül letelepedett azon a földön. Izsák még csak „jövevény” volt, a szöveg szerint ő viszont már „azon a földön lakott” (1Móz 37:1, ÚRK). Ám a letelepedésekor elkezdődtek a bajok, ekkor a családon belül. A harcok nem a föld vagy a kutak használata miatt robbantak ki, főként lelki természetűek voltak.

`1Móz 37:1-11 szakasza szerint milyen családi felállás miatt gyűlölték annyira Józsefet a bátyjai?`

Tudjuk, hogy Jákób idősebb korában született fia, József különleges kapcsolatban volt az apjával, aki „minden fiánál jobban szerette” (1Móz 37:3, ÚRK), ráadásul „egy tarka ruhát csináltatott neki” (1Móz 37:3, RÚF), fejedelmi öltözetet (2Sám 13:18), ez sejtette titkos szándékát, hogy elsőszülötti státuszt akar adni Józsefnek, Ráhel első fiának.

A jövőben tényleg valóra válik Jákób vágya, mert József végül elnyeri az elsőszülött jogait (1Krón 5:2). Nem csoda tehát, hogy a testvérei annyira gyűlölték a fiút, képtelenek voltak békésen elbeszélgetni vele, egy jó szavuk sem volt hozzá (1Móz 37:4).

Ráadásul József beszámolt apjának a bátyjai helytelen viselkedéséről (1Móz 37:2), és az árulkodókat senki nem szereti.

Amikor pedig József elmesélte nekik az álmát, ami arra utalt, hogy Isten majd a testvéreinél magasabb pozícióba helyezi őt és meg fognak hajolni előtte, még jobban meggyűlölték. Az álom megismétlődése (lásd 1Móz 41:32) tovább erősíti az üzenet prófétai hitelességét. Jákób ugyan nyilvánosan megdorgálta a fiát (1Móz 37:10), de megőrizte az emlékezetében ezt az esetet, elgondolkodott a jelentésén és várta a teljesedését (1Móz 37:11). A szíve mélyén talán arra gondolt, hogy mégiscsak lehet valami ezekben az álmokban. Igaza lett, bár akkor még sok mindent nem tudhatott.

`Olvassuk el Mt 20:26-27 verseit! Milyen kulcsfontosságú elv mutatkozik itt meg? Hogyan juthatunk el oda, hogy ez a tanítás megvalósuljon az életünkben?`

---

#### Ellen G. White idézetek

Jákób bűne, valamint az események sora, amelyekhez ez a bűn vezetett, rossz befolyást árasztott, és hatása keserű gyümölcsöt érlelt fiai jellemében és életében. Amikor felnőttek, súlyos hibák fejlődtek ki bennük. A családban megmutatkoztak a többnejűség következményei. Ez az iszonyú bűn kiszáríthatja a szeretet forrását, és hatására meglazulnak a legszentebb kötelékek. Az anyák féltékenysége megkeserítette a családi kapcsolatot. A gyermekek egymással versengve irányítást nem tűrve nőttek fel, és az apa életét aggódás és fájdalom árnyékolta be.

Volt egy fiú – Rákhel idősebb fia, József –, aki egészen más jellemű volt, mint a többiek. Kivételes szépsége mintha lelke és szíve belső szépségének tükre lett volna… Mivel anyja már nem élt, még jobban ragaszkodott atyjához, és Jákób szíve-lelke egy volt öregkorában született fiáéval. „Minden fiánál inkább szereti vala Józsefet.” (1Móz 37:3)

De még ez a szeretet is baj és fájdalom okozója lett. Nem volt bölcs dolog Jákóbtól, hogy leplezetlenül kivételezett Józseffel. Ezzel többi fiát féltékennyé tette. – Pátriárkák és próféták, 209–210. o.

József megőrizte elméjében atyjának utasításait, és félte az Urat. Engedelmesebb volt bármely testvérénél atyja igaz tanításai iránt. Értékelte a kapott tanácsot, és szívesen engedelmeskedett teljes szívéből Istennek. Elszomorította őt némely testvérének a viselkedése, és alázattal kérlelte őket, hogy térjenek meg gonosz útjaikból. Ezzel azonban még inkább feldühítette fivéreit. József annyira gyűlölte a bűnt, hogy nem bírta végignézni, ahogy testvérei vétkeznek Isten ellen. Atyja elé tárta az ügyet, remélve, hogy az apai tekintély majd meg fogja jobbítani őket. Vétkeik kiteregetése azonban még nagyobb haragra gerjesztette a testvéreket. Felfigyeltek atyjuk József iránti nagy szeretetére, és irigykedni kezdtek. Irigységük gyűlöletté, majd gyilkossággá változott. – Spiritual Gifts, 3. köt., 138. o.

Egyetlen emberi lénynek sem szabad mások fölé magasztalnia magát, elfogadva társai dicséretét, és elfeledve azt, hogy mindene, amije van, az Istené. Az Úr áldásokat ígér azoknak, akik éhezik és szomjúhozzák az igazságot, de semmi sem szomorítja meg Őt jobban, mint az emberi dicséret iránti vágy. […]

Isten kegyelmének ajándékai és áldásai nélkül örök veszedelem várna ránk. Éppen ezért senki se dicsérje önmagát azért, hogy azzal feltételezett bölcsességét táplálja. Ha ő maga lenne talentumainak szerzője, akkor lenne oka öndicséretet gyakorolni. Ám az ember semmit sem ér el önmagában. Énünk felmagasztalásával ne mutassunk rá bölcsességünk hiányára. Alázattal boruljunk annak lábai elé, aki a talentumainkat ránk bízta. Használjuk és fejlesszük ezeket, majd az eredményeket kamatostól helyezzük az Adományozó lábai elé. – This Day With God, 200. o.