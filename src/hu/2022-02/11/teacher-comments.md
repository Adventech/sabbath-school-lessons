---
title:  Tanítói melléklet
date: 10/06/2022
---

Alapige: 1Mózes 37:19

Tanulmányozásra szánt szakaszok: 1Mózes 37:1–41:36

#### Áttekintés

Bevezetés: Jákób egyik fia, József mintha nagy pátriárka lenne, Ábrahámhoz, Izsákhoz és Jákóbhoz hasonló. A története több helyet foglal el Mózes első könyvében, mint e három pátriárka közül bármelyiké. Az ő történetei eltérnek az előtte olvashatóktól, a nemi erőszak, a gyilkosság, a prostitúció eseteitől. A többi pátriárkával ellentétben, akik gyakran megbotlottak és rosszat tettek, József tiszta és részvétteljes maradt. Dániel prófétához hasonlóan ő is értelmes ember volt, próféta. Bölcs férfi, aki tudatosan viselkedik, megtalálja a helyes megoldásokat a politikai és gazdasági kérdésekben, ugyanakkor próféta is, fogadja Isten kinyilatkoztatásait és továbbadja népének. József nemcsak kap álmokat, hanem meg is magyarázza azokat, a börtöntől a fáraó palotájáig. Ő az igaz ember kimagasló példája. Túléli az ellene elkövetett támadást, csalást és erőszakot. Isten visszájára fordítja az ellene irányuló gonosztetteket és csapdákat, majd felhasználja azokat terve beteljesítésére. Az összes rosszat lehetőséggé formálja József haladása érdekében. József mindenből erősebben kerül ki: a kútból, a rabszolgasorból, a börtönből, a fáraó udvarából. Isten boldogsággal áldja meg, sőt rajta keresztül az Ábrahámra mondott áldása is teljesül (1Móz 12:3; 22:18), általa nemcsak Izrael családjára, hanem minden nemzetre áldás és szabadítás száll.

#### Kommentár

József álmai

József testvérei megalázónak érzik magukra nézve, hogy ő Istentől álmokat kap. Az álmok mennyei jelek, sejtetik, hogy lelki értelemben József valamiképpen felettük áll. Amikor öccsük naivan elmondja nekik az álmait, közli a megdöbbentő kinyilatkoztatásokat, haragjukban még inkább meggyűlölik. Azért nőtt bennük a harag, mert túlságosan is világos volt előttük József első álmának jelentése (1Móz 37:8). A szabadban élő pásztoremberek lévén pontosan értették a kévék jelentését. Az álomban az ő kévéik meghajolnak testvérüké előtt (1Móz 37:7), azaz gazdasági értelemben egyszer majd tőle fognak függeni, sőt emiatt szolgaként viselkednek a jelenlétében. A lényegében egyező tartalommal bíró álmok ismétlődése megerősíti az üzenet igazságát és jelzi isteni eredetüket (1Móz 41:32). Jákób úgy értelmezi a jelképeket, a napot, a holdat és a 11 csillagot, hogy az az apát (őt magát), az anyát (a feleségét) és 11 fiukat szimbolizálja (1Móz 37:10). Tehát megérti, hogy az álmok a családjára vonatkoznak és egy napon majd mindnyájan meg fognak hajolni József előtt. Bár megfeddi Józsefet (1Móz 37:10), vagy úgy tesz, mintha megfeddené (mert a többi családtag is jelen van), ám közben gondolkodóba ejti az álom. Titokban tovább forgatja a szívében, aggódva várja, hogyan fog teljesedni (1Móz 37:11).

A fivérek féltékenyek és haragosak (1Móz 37:11), mert úgy érzik, az álom fenyegetést jelent a számukra. Ezért az első adandó alkalmat megragadják, hogy megszabaduljanak az álomlátótól. Erre akkor kerül sor, amikor Jákób elküldi Józsefet, hogy látogassa meg a testvéreit a mezőn. A bátyjai messziről meglátják és azonnal izgatottak lesznek, hiszen tudják: ez a megfelelő alkalom, hogy megöljék (1Móz 37:18). Kétszer is biztatják egymást (1Móz 37:20), ami Bábel építőinek kétszeres biztatására emlékeztet (1Móz 11:3-4), azonos mentalitást és hozzáállást tükröz. Bábel építőihez hasonlóan József testvérei is Isten helyére próbáltak lépni, dönteni akartak saját sorsukról és az öccsük végzetéről. Józsefet nem azért akarták megölni, mert árulkodott az apjuknak vagy mert féltékenyek voltak rá, hanem az álmai miatt. A héber kifejezés, amit használnak a „ba’al hakhalomot”, ezt a magyar szöveg álomlátónak fordítja (1Móz 37:19), de szó szerint azt jelenti, hogy az „álmok királya”.

Ám amit gúnynak szántak, prófécia lett, mert József valóban az álmok magyarázásának szakértőjévé vált. Bár egyedül van és folyton veszélyek leselkednek rá, a próbák minden szakaszában valaki közbelép az érdekében. Amikor testvérei a megölését tervezik, Rúben meggyőzi a többieket, hogy vessék inkább a kútba. Már a kútban van és a halált várja, de Júda ráveszi a fivéreit, hogy adják el az arra elhaladó karavánnak. A testvérei azért akarták megölni Józsefet, mert fenyegetést éreztek az álmaiból (1Móz 37:20). Azt tervezték, hogy megölik, a holttestét pedig a kútba dobják (1Móz 37:20). A testvérek jóízűen falatozva leülnek, míg József a kiszáradt kútban szenved (1Móz 37:24), ami éppen a fordítottja annak, amikor József jóllakhat, míg a testvérei éheznek az éhínség miatt (1Móz 42:2, 33; 43:1-2; 44:1; 45:17-18). A „fölemelték a szemüket, látták, hogy íme” fordulat jelzi az Isten szabadítására való várakozást (lásd 1Móz 18:2; 22:13). József számára a karaván jelentette a szabadulást. Valóban Isten gondviselése volt, hogy a kereskedők éppen akkor jelentek meg.

Júda az egyetlen, aki sikeresen közbelép Józsefért. Míg Rúben csak hallja, amint a testvérei József megölését tervezik, Júdát meghallgatják a többiek, képes meggyőzni őket az érveivel. Rúben csak késlelteti a gyilkosságot, Júda azonban meg is tudta menteni Józsefet a testvérei kezéből, elindítva a folyamatot, ami nemcsak József szabadulásához, hanem Jákób egész családjának és Egyiptomnak a megmentéséhez is vezet.

Júda, József és a Messiás

József eladása után Júda nem érzi magát jól a testvérei körében, inkább távol marad tőlük. A nézetkülönbség már korábban kezdődhetett, amikor a vérségi kötelék érvét használta a vitában: „ne tegyük rá a kezünket, mert testvérünk, vérünkből való ő” (1Móz 37:27). Júda lelkiismerete erős és élő volt, ahogy azt később a Benjáminért való könyörgése is bizonyítja (1Móz 44:18-34). Ráadásul az „elment” (az angolban „lement”) (1Móz 38:1) kifejezés rá vonatkozóan Józseffel hozható párhuzamba, aki „lement” Egyiptomba (lásd 1Móz 37:25, 35; 39:1).

Ez a párhuzam sejteti, hogy Júda „leköltözése” valamiképpen egybecseng József élethelyzetével, hiszen őt levitték Egyiptomba. Ezért tartozik bele az események sorába Júda esete a menyével, Támárral, rögtön József eladása és Potifár házába érkezése után (1Móz 38:1). A 38. fejezet eseményei időrendileg követik a 37. fejezetben leírtakat, amint a bevezető fordulat is jelzi: „abban az időben” (1Móz 38:1). Továbbá a két fejezet nyelvi és témabeli párhuzamokat is tartalmaz: a „felismered” (1Móz 37:32) és „megismerte” (1Móz 38:26) szavak, valamint a „kecskegidára” tett utalás (1Móz 37:31; 38:17) egyaránt megtalálhatók bennük. Ami ennél is fontosabb, a két szakasz ugyanazt az alapvető teológiai üzenetet adja át: mindketten Istenről tanúskodnak, aki gyermekei javára fordítja az emberek gonosz cselekedeteit. Júda gonosztette végül jóra fordult, Izrael szabadításához vezetett. Júda és Támár törvénytelen együttlétének szégyenletes esete után nemcsak a gyermektelen Támár szabadulása következett, hanem ebből a vérvonalból származott Dávid, ennélfogva pedig Izrael Messiása, a világ Megváltója.

Egyiptomiak álmai

Miközben József a rabok felügyelőjeként végzi feladatát, megismerkedik a fáraó főpohárnokával és fősütőmesterével, akiket nyugtalanítanak álmaik, mert nem értik azokat (1Móz 40:1-8). József a jövőjükre vonatkozó jövendölésként magyarázza az álmokat: a főpohárnok álma azt jelenti, hogy visszakerül eredeti tisztébe (1Móz 40:9-15), de a fősütőmesteré azt jelzi, hogy fel fogják akasztani (1Móz 40:16-19). A fejezet vége hírt ad az álmok teljesedéséről (1Móz 40:20-23), ami megerősíti, hogy az álmok igazak voltak és József helyesen magyarázta azokat.

A magas rangú tisztviselők álmait követően a fáraó is kap két álmot, amit senki nem tud megmagyarázni (1Móz 41:1-7). A főpohárnoknak hirtelen eszébe jut József, akire felhívja a fáraó figyelmét (1Móz 41:8-13). Ugyanaz a forgatókönyv ismétlődik meg. Hasonlóan a két korábbi esethez a fáraó elmondja az álmait Józsefnek (1Móz 41:14-24), aki megmagyarázza, hogy ezek gazdaságilag Egyiptom jövőjére vonatkozó, Istentől jövő üzenetek, majd ennek megfelelően tanácsolja a királyt (1Móz 41:25-36). A fáraó megbízza Józsefet az ország vezetésével, mert csodálja bölcsességét (1Móz 41:37-46). József megszervezi a gabona begyűjtését és Egyiptom, tulajdonképpen a világ túlélését (1Móz 41:47-57).

#### Gyakorlati alkalmazás

József álmai. Olvassuk el és beszéljük meg Jer 28:8-9 verseit! Miért érzik az emberek sokszor fenyegetőnek az igazságot? Hogyan reagálnak, amikor olyan szakaszt olvasnak a Szentírásban és Ellen White írásaiban, amelyek zavarják őket és ellentétesek a döntéseikkel vagy a véleményükkel? Milyen kritériumok alapján lehet eldönteni, hogy igaz-e a próféta üzenete? Keressünk történeteket az életünkben, amikor fájdalmas tapasztalat vezetett fontos felfedezésre vagy szabadítással járó eseményhez! Alkalmazzuk ezt a megfigyelést Jézus Krisztusra: beszéljük meg, hogy a kereszthalála miért volt feltétlenül szükséges az emberiség megváltásához!

Júda, József és a Messiás. Beszéljük meg az osztályban, mi a kapcsolat aközött, hogy Júda megmentette Józsefet, illetve a Támárral való esete között, ami a Messiás vérvonalát vitte tovább. Mit tanít a két történet közti párhuzam arról, hogyan dolgozik Isten a történelemben és az emberek életében? Összpontosítsunk a saját életünkre! Mely kudarcunkat/bukásunkat használta fel Isten a neve dicsőségére? Mit tanítanak Istenről ezek a tapasztalatok? Hogyan segítenek jelenlegi harcainkban és kételyeink között?

Egyiptomiak álmai. Mit tanulhatunk missziómunkánkkal kapcsolatosan József börtönbeli tapasztalataiból? Milyen kommunikációs módszert használt József a rabtársaival és a fáraóval folytatott beszélgetéseiben? Miért fontos bizonyságot tenni a világ vezetőinek is? Milyen lelki üzenetet közvetítünk azzal, ahogyan a munkánkat végezzük?

`Jegyzetek`
