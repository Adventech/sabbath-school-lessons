---
title:  Támadás József Ellen
date:  06/06/2022
---

Borzalmas események következtek, amelyekre azonban akár számítani is lehetett. Amikor valaki ilyen szoros kapcsolatban, sőt rokonságban áll azzal, akit gyűlöl, az előbb-utóbb elkerülhetetlenül csak bajhoz vezethet, és így is történt.

`Olvassuk el 1Móz 37:12-36 szakaszát! Ezek szerint mennyire lehet veszélyes és gonosz az ember bűnöktől meg nem tisztult szíve? Mi mindenre vihet rá bárkit ez az állapot?`

A testvérei gyűlölték Józsefet, mert irigykedtek rá, mivel Isten kedvelte őt (ApCsel 7:9). Az események láncolatában minden lépésnél meg is nyilvánult az Úr jóindulata iránta. József nem találja a testvéreit, de találkozik egy férfivel, aki útbaigazítja (1Móz 37:15). Amikor a bátyjai a meggyilkolását tervezik, Rúben közbelép, javasolja, hogy inkább dobják a fiút egy kútba (1Móz 37:20-22). Nehéz még elképzelni is ilyen fokú gyűlöletet, kiváltképp egy családtag iránt! Hogyan lehettek ennyire kegyetlenek ezek a fiatalok? Nem gondoltak rá, még egy pillanatig sem, hogyan hat ez majd az apjukra? Bármennyi sértettséget is dédelgettek magukban az apjuk iránt, amiért kivételezett Józseffel, nem lehet mentséget találni arra, hogy képesek voltak ezt tenni a testvérükkel. Az emberi gonoszság iszonyatos megnyilvánulása volt.

„De némelyikük nyugtalan volt. Nem érezték a bosszújuktól várt elégedettséget. Nemsokára utazókat láttak közeledni. Ismaelita karaván volt. A Jordánon túlról jöttek fűszerekkel és egyéb áruval, és útban voltak Egyiptom felé. Júda most azt javasolta, hogy ne hagyják öccsüket meghalni, hanem adják el ezeknek a pogány kereskedőknek. Így elkerül útjukból, de tiszták maradnak vérétől” (Ellen G. White: Pátriárkák és próféták. Budapest, 1993, Advent Kiadó, 170. o.).

Bedobták Józsefet a kútba, de azt tervezték, hogy majd később megölik. Arra haladt egy karaván, ezért Júda azt javasolta a testvéreinek, hogy adják el nekik az öccsüket (1Móz 37:26-27). Tehát eladták Józsefet a midianitáknak (1Móz 37:28), akik azután Egyiptomban továbbadták valakinek (1Móz 37:36) – tulajdonképpen előkészítve jövendő dicsőségét.

`Miért különösen fontos Isten erejét kérni a rossz jellemtulajdonságok legyőzéséhez, mielőtt azok olyan tettekben mutatkoznának meg, amelyek elkövetését az ember addig el sem tudná képzelni magáról?`

---

#### Ellen G. White idézetek

Isten szövetségét és rendelkezéseit a világ kétszer is elvetette. Isten fennhatóságát az özönvíz előtt élő emberek éppen úgy eltaszították maguktól, mint Noé leszármazottai. Azután Isten szövetséget kötött Ábrahámmal, és választott magának egy népet, hogy törvényének letéteményesei legyenek. Sátán e nép elcsábítására és elpusztítására csapdákat állított fel. Jákób fiait megkísértette azzal, hogy kössenek házasságot a pogányokkal, és imádják azok bálványait. – Pátriárkák és próféták, 332. o.

Józsefet nyersen elutasították a testvérei. Elmondta nekik látogatása célját, de még csak nem is válaszoltak neki. Haragos tekintetük nyugtalanította Józsefet. Félelem szorította ki az örömet, önkéntelenül félve húzódott vissza tőlük. Bátyjai azonban erőszakkal megragadták. Szemére vetették az intéseket, melyekben a múltban részesítette őket. Megvádolták, hogy azért közölte velük álmát, hogy apjuk előtt föléjük magasztalja magát, hogy jobban szeresse Józsefet, mint őket. – A Te Igéd igazság, 1. köt., 1096. o.

A jellemet tégláról téglára kell építeni. Azokat a tulajdonságokat, amelyek képessé teszik majd a fiatalokat Isten ügyéért dolgozni, a tehetségük felhasználásával szerezhetik meg, ha a Gondviselő által felkínált minden lehetőséget kihasználva kapcsolatban maradnak a bölcsesség Forrásával. Nem kell megelégedniük alacsonyabb mércével. József és Dániel jelleme követendő példát jelent, de a legtökéletesebb példa számukra a Megváltó élete.

Mindenkinek lehetőségében áll fejleszteni a jellemét. Mindannyian elfoglalhatják helyüket Isten nagy tervében. Az Úr már gyerekkorától szolgálatába fogadta Sámuelt is, mivel tiszta szívű volt. Istennek szentelte az életét, és Isten a világosság csatornájává tette őt. Ha a mai fiatalok úgy szentelik oda életüket, ahogy Sámuel tette, az Úr elfogadja és felhasználja őket a mű érdekében. Akkor majd elmondhatják: „Oh Isten, gyermekségemtől tanítottál engem; és mind mostanig hirdetem a te csudadolgaidat.” (Zsolt 71:17) – Counsels to Parents, Teachers and ­Students, 537. o.