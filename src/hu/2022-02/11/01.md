---
title:  József, Az Álomfejtés Mestere
date:  04/06/2022
---

### E heti tanulmányunk
1Mózes 37; 38; 39; 40:1–41:36; Máté 20:26-27; Apostolok cselekedetei 7:9

> <p></p>
> „Ezt mondták egymásnak: Nézzétek, ott jön az álomlátó” (1Móz 37:19, RÚF)!

Mózes első könyvének utolsó szakasza József történetéről szól, attól kezdve, hogy Kánaánban az első álmát látta (1Móz 37:1-11) Egyiptomban bekövetkezett haláláig (1Móz 50:26). József valójában az összes többi pátriárkánál hosszabb részt foglal el Mózes első könyvében. Ő csak az egyike Jákób fiainak, de Mózes első könyve nagy pátriárkaként mutatja be, hasonlóan Ábrahámhoz, Izsákhoz és Jákóbhoz.

Amint majd látni fogjuk, József élete két fontos teológiai igazságot állít előtérbe: először is, Isten teljesíti az ígéreteit, másodszor pedig képes a rosszat jóra fordítani.

E heti tanulmányunkban József életének korai szakaszára összpontosítunk. Ő Jákób kedvenc fia, akit a ba’al hahalomot, az „álomlátó” (1Móz 37:19) gúnynévvel illetnek, ami szó szerint azt jelenti, hogy „az álmok mestere”. Ez arra utal, hogy értett az álmokhoz. Igen jól illik rá ez a cím, hiszen nemcsak kapott prófétai álmokat, amelyeket megértett és magyarázott is, hanem azok be is teljesedtek az életében.

Ezekben a fejezetekben majd ismét azt látjuk, hogy Isten gondviselése biztos, még az emberi szív gonoszsága, kegyetlensége ellenére is.

---

#### Ellen G. White idézetek

József Krisztust szemléltette. Jézus az övéihez jött, de övéi nem fogadták be. Visszautasították és megvetették, mivel cselekedetei igazak voltak, s mivel következetes, magát megtagadó élete szakadatlan megrovás volt azoknak, akik bár vallották az istenfélelmet, életük mégis romlott volt. József becsületességét és erényességét tüzes támadások érték, s a nő, aki bűnbe akarta vinni őt, nem tudott fölé kerekedni, ezért olyan erős lett gyűlölete azon erény és becsületesség ellen, melyet nem tudott megrontani, hogy hamis bizonyságot tett ellene. Az ártatlan igaz élete miatt szenvedett. Erényéért vetették börtönbe. Józsefet fivérei adták el rabszolgának jelentéktelen összegért az ellenségeinek. Az Emberfiát is tanítványa árulta el, legkeserűbb ellenségei kezébe. Jézus szelíd és szent volt. Élete a példátlan önmegtagadás, jóság és szentség élete volt. Semmi helytelenséget el nem követett. Ennek ellenére is hamis tanúkat béreltek ellene. Gyűlölték, mert hűségesen megrótta a bűnt és romlottságot. Józsefről fivérei letépték a tarka ruhát. Jézus kivégzői sorsot vetettek egybeszőtt öltözékére. – A Te Igéd igazság, 1. köt., 1096. o.

Most kell igyekeznünk arra, hogy Istent – ígéreteinek igénylésével – megismerjük. Az angyalok minden buzgó és őszinte imát feljegyeznek. Mondjunk le inkább önző kedvteléseinkről, mintsem elhanyagoljuk az Istennel való beszélgetést! A legnagyobb szegénység és a legönmegta­gadóbb életkörülmény az Ő jóváhagyásával jobb, mint a gazdagság, méltóság, kényelem és barátság – anélkül. Időt kell szakítanunk az imádkozásra. Ha engedjük, hogy földi érdekek kössék le figyelmünket, az Úr adhat nekünk időt úgy is, hogy elveszi bálványozott aranyunkat, házunkat és termőföldünket. – A nagy küzdelem, 622. o.

Mennyei Atyánk nem akarja megszomorítani az embert, és szenvedést sem akar okozni nekünk. De saját terveit követi, amikor megengedi a vihart és a zivatart, a tűzvészt vagy az árvizet. Az Úr enged gyermekeire természeti katasztrófákat, hogy még nagyobb veszélytől mentse meg őket. Óhaja, hogy minden ember vizsgálja meg alaposan és figyelemmel a szívét, utána pedig közeledjen Istenhez, hogy Ő is közeledhessen hozzá.

Életünk Isten kezében van. Ő látja a ránk leselkedő veszélyeket, amiket azonban mi nem láthatunk. Ő minden áldás Adományozója, Őtőle jön minden kegyelem, és minden átélt tapasztalat az Ő parancsait közli velünk. Látja a veszélyeket, amiket mi nem. Gyermekeire megengedhet olyan nehézségeket is, amelyek szomorúsággal töltik el az emberi szívet, de azért teszi, mert látja, hogy szüksége van az igaz úton való járásra, és arra, hogy ne sántikáljon. Ő teremtett, és nem felejtette el, hogy porból lettünk. Még a hajszálainkat is számontartja… Próbák érnek, amelyek önvizsgálatra késztetnek, hogy meglássuk, megtisztult-e a szívünk minden szennytől. Isten folyamatosan munkálkodik a jelen és jövendőbeli jólétünk érdekében. – In Heavenly Places, 265. o.