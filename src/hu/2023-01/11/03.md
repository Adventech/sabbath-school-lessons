---
title:  Istenben Bízzunk, Ne A Saját Erőforrásainkban!
date:  13/03/2023
---

Dávid király bölcsebb is lehetett volna. A legjobb barátja, Jonatán tapasztalatából tudnia kellett volna, hogy nem számít, sok vagy kevés katonája van-e. Ugyanis ha szövetséges kapcsolatban állunk Istennel, Ő képes győzelemre vezetni. A Biblia feljegyzi 1Sám 14:1-23 részében, hogy Saul fia, Jonatán és a fegyverhordozója a filiszteusok egy teljes helyőrségét legyőzte – az Úr segítségével. Amikor azonban Dávid király nagy nehézségbe került, ennek – és Isten népe történelmében sok más tapasztalatnak – ellenére engedett Sátán kísértésének, és a saját erejében és találékonyságában kezdett bízni.

`Olvassuk el 1Krón 21:1-14 részét! Miért döntött Dávid úgy, hogy megszámlálja Izrael népét és a seregét? Miért tiltakozott ez ellen Joáb, a hadsereg parancsnoka?`

Figyeljük meg, hogy a katonák megszámlálása Sátán ötlete volt! Megkísértette Dávidot, hogy a saját erejében bízzon és ne Isten gondviselésétől tegye függővé a védelmét. Joáb, Izrael seregeinek parancsnoka igyekezett lebeszélni Dávidot arról, hogy megszámlálja Izraelt, mert már látta, hogyan munkálkodik Isten az országért. A király viszont ragaszkodott hozzá, hogy végrehajtsák a népszámlálást. A tette veszedelembe sodorta a nemzetet, ahogy az a szövegből is kiderül.

Soha senki nem bízott hiába Istenben. Természetesen jól készítsük fel magunkat, amikor az Úrért vonulunk csatába! Készüljünk fel alaposan! Van egy idézet, amit Cromwell Olivérnek (1599-1658), a brit hadvezérnek tulajdonítanak. Csata előtt mondta a seregének: „Bízzál Istenben, és tartsd szárazon a puskaport!” Más szóval, tegyünk meg minden tőlünk telhetőt, de végső soron tartsuk észben, hogy egyedül Isten adhat győzelmet!

Az adott helyzetünkben nagy lehet a kísértés, hogy a kormányokban vagy a bankszámlánkban bízzunk. Ám amikor a Bibliában említett válságok közepette az emberek Istenbe vetették a bizalmukat, Ő megjutalmazta a hitüket és gondot viselt róluk.

Használjuk ki a mostani időt arra, hogy rendezzük a kapcsolatunkat az Úrral, kerüljünk ki az adósságból és nagylelkűen kezeljük azt, amit kaptunk!

Hogyan tarthatunk helyes egyensúlyt aközött, hogy megtesszük, ami módunkban áll, ugyanakkor minden tekintetben bízunk az Úrban, például az anyagi biztonság kérdésében is?

---

#### Ellen G. White idézetek

Amikor Dávid jólétnek örvendhetett, többé már nem volt meg benne az az alázat és Isten iránti bizalom, amely élete első szakaszát jellemezte. Büszkén tekintett a királyságára, összehasonlította a nép jelenlegi jólétét uralkodásának kezdeti időszakával, amikor Izrael még kis számú, erőtlen nemzet volt, és a sikert magának tulajdonította. Ezzel a hiúságát elégítette ki, csakhogy az ördög kísértésébe esett, aki rávette, hogy tartson népszámlálást, amivel összehasonlíthatja a korábbi gyenge nemzet helyzetét azzal a jóléttel, amire jutottak uralkodása alatt. Az Úr azonban nem nézte jó szemmel azt, hogy határozott parancsait ily módon áthágja. A népszámlálással csak azt érte volna el, hogy az izraeliták a nép nagy számában bízzanak Isten helyett.

A népszámlálás még be sem fejeződött, amikor Dávid rájött, hogy hatalmas bűnt követett el Isten ellen. Belátta tévedését, megalázkodott az Úr előtt, és bevallotta, hogy oktalanul cselekedett. Ám megtérése későn következett be. Az Úr már üzenetet küldött hűséges prófétája által, és megadta Dávidnak a lehetőséget, hogy ő maga válasszon büntetést magának. Ekkor Dávid még egyszer bebizonyította, hogy bízik az Úrban. Úgy döntött, hogy inkább essen az irgalmas Isten kezébe, mint a gonosz emberek kezébe. – Spiritual Gifts, 4a, 92. o.

Az Üdvözítő saját példájával mutatta meg, hogy követői élhetnek e világban anélkül, hogy e világból valók lennének. Ő nem azért jött, hogy részt vegyen csalóka élvezeteiben, nem azért jött, hogy szokásainak hódoljon, vagy fondorlataival éljen; Ő azért jött, hogy teljesítse Atyja akaratát, megkeresse és megtartsa azt, ami elveszett. Ha a keresztény ezt a célt tartja szem előtt, akkor tiszta maradhat, bárhol legyen is. Bármilyen legyen állása, magas vagy alacsony, bármilyen legyen élete, fényes vagy szerény, mindenkor hűséges kötelességteljesítésben fogja kimutatni az igaz hit, az igaz vallás erejét.

Nem a megpróbáltatásoktól mentesen, hanem azok kellős közepében fejlődik ki a keresztény jellem. Krisztus követőjét az ellentmondás és az ellenállás csak annál nagyobb éberségre, annál komolyabb imára készteti. Az erős kísértés, ha Isten kegyelme által kitartunk és elviseljük – türelmet, éberséget, állhatatosságot, mélységes, maradandó bizalmat eredményez. A keresztény hit diadala az, hogy képesíti követőit szenvedni, és egyszersmind erősnek maradni; megalázkodni, de éppen alázatosság által győzni. Egész nap öldöklik, de mégis él; hordozza a keresztet, de így nyeri el a dicsőség koronáját. – Az apostolok története, 467. o.

Ha Istenhez fordultok segítségért és bölcsességért, akkor hitetek soha nem szégyenül meg. […]

Állíthatják, hogy Isten különös bölcsességet ad azoknak, akik fontos felelősséget töltenek be. Ez igaz, és ha alázatosan járnak előtte, akkor munkájukban segít nekik; azonban a ti munkátokat is segíti, ha ugyanazzal a lelkülettel keresitek Őt. Ha az Úr gondviselésében fontos dolgot bízott rátok, akkor alkalmassá is tesz, hogy ezeket a terheket hordozzátok, ha hitben erőért könyörögtök. Ha tanácsára bízzátok magatokat, akkor nem fogja megengedni, hogy korlátolt ítéletekkel tökéletlen terveket és téves döntéseket hozzatok. – Az evangélium szolgái, 417–418. o.