---
title:  Gazdálkodni Nehéz Időkben
date:  11/03/2023
---

### E heti tanulmányunk
1Krónika 21:1-14; 2Krónika 20:1-22; 2Péter 3:3-12; 1János 2:15-17; Jelenések 13:11-17

> <p></p>
> „Hálával áldozzál az Istennek, és teljesítsd a felségesnek tett fogadásaidat! És hívj segítségül engem a nyomorúság idején, én megszabadítlak téged és te dicsőítesz engem” (Zsolt 50:14-15).

Időnként úgy tűnik, mintha a világ megtébolyult volna: háborúk, vérontás, bűnözés, erkölcstelenség, természeti csapások, világjárványok, gazdasági bizonytalanság, korrupt politika és így tovább. Az egyes emberek és a családok erős késztetést éreznek arra, hogy először a saját megélhetésükre összpontosítsanak. Ennek megfelelően sokan biztonságot keresnek a bizonytalan időkben, ami természetesen érthető.

Az élet nehézségei rengeteg figyelmet igényelnek tőlünk naponta. Adósságot kell törlesztenünk, gyereket kell nevelnünk és fenn kell tartanunk az otthonunkat. Mindehhez idő és megfontolás kell. Természetesen szükségünk van ruhára, ételre és lakásra. Jézus ezekről az alapvető létszükségletekről beszélt hegyi beszédében, majd kijelentette: „Mert mindezeket a pogányok kérdezik. Mert jól tudja a ti mennyei Atyátok, hogy mindezekre szükségetek van. Hanem keressétek először Istennek országát, és az ő igazságát; és ezek mind megadatnak néktek” (Mt 6:32-33).

Nehéz időkben mindennél jobban meg kell tanulnunk az Úrra támaszkodni! Van ezzel kapcsolatban néhány, bibliai elveken alapuló konkrét lépés, amit követnünk kell.

---

#### Ellen G. White idézetek

Isten nem akarja, hogy népét legyőzze az aggodalom. Az Úr nem fog becsapni bennünket, és nem mondja: „Ne féljetek, utunkon nincsenek veszélyek.” Ő ismeri a próbákat és a veszélyeket, és nyíltan beszél róluk. Nem áll szándékában gyermekeit kiemelni a bűnös és gonosz világból, viszont állandó menedéket biztosít számukra. – That I May Know Him, 225. o.

Isten ismeri a szükségleteinket, és kész gondoskodni azokról. Az Úrnak gazdag tárház áll a rendelkezésére, hogy bármilyen helyzetben elláthassa gyermekeit. Ha ez így van, akkor miért nem bízunk benne? Értékes ígéreteket adott gyermekeinek, de viszonzásul hűséges engedelmességet vár el. Nincs olyan teher, amit ne tudna átvenni, nincs oly sötétség, amit ne tudna szerteoszlatni, nincs olyan gyengeség, amit ne tudna erővé változtatni, nincs olyan félelem, amit ne tudna megnyugtatni, és nincs olyan értékes óhaj, amelyet ne tudna teljesíteni. – That I May Know Him, 224. o.

Mégse veszítsük el bátorságunkat, ha kísértés támad ránk. Ha nehéz helyzetbe jutunk, gyakran kételkedünk Isten Lelkének vezetésében. Jézust viszont Isten Lelke vezette a pusztába, hogy Sátán megkísértse. Ha Isten megengedi a próbákat, akkor ezzel javunkat szolgáló célja van. Jézus nem élt vissza Isten ígéreteivel, nem kereste önként a kísértést, és nem esett kétségbe, amikor jött a kísértés. Mi se cselekedjünk másképp. „Hű az Isten, aki nem hagy titeket feljebb kísértetni, mint elszenvedhetitek” (1Kor 10:13). Így szólt: „Hálával áldozzál az Istennek, és teljesítsd a felségesnek fogadásidat! És hívj segítségül engem a nyomorúság idején, én megszabadítlak téged, és te dicsőítesz engem.” (Zsolt 50:14–15) – Jézus élete, 126. o.

Ne veszítsük el békességünket akkor sem, ha nem tudjuk pró­báink miértjét! Bármilyen igazságtalanul bánnak velünk, ne gerjedjünk haragra! A bosszúálló lelkülettel önmagunknak ártunk, Istenbe vetett bizalmunkat elveszítjük, és a Szentlelket megszomorítjuk. Mellettünk egy tanú áll – egy mennyei követ –, aki zászlót bont ellenségünk előtt, és az igazság Napjának fényes sugaraival zár körül minket. Sátán ezen nem hatolhat át. E szent fénypajzsot nem tudja áttörni.

Ne áltassuk magunkat azzal, hogy miközben a világ gonoszsága nő, mi elkerülhetjük a nehézségeket! De éppen ezek a nehézségek űznek bennünket a magasságos Isten fogadótermébe. Attól kérhetünk tanácsot, akinek bölcsessége végtelen.

Az Úr így szól: „Hívj segítségül engem a nyomorúság idején” (Zsolt 50:15). Arra szólít, hogy mondjuk el neki problémáinkat, és azt, hogy szükségünk van segítségére. Arra hív, hogy legyünk mindig készek az imádkozásra. Amikor nehézség támad, küldjük fel hozzá őszinte, buzgó könyörgésünket! Kitartó imádkozásunkkal arról teszünk bizonyságot, hogy szilárdan bízunk Istenben. Hiányérzetünk buzgó imádkozásra késztet, és könyörgésünk megindítja Istent. – Krisztus példázatai, 171–172. o.