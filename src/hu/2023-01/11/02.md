---
title:  Tegyük Istent Az Első Helyre!
date:  12/03/2023
---

`Olvassuk el 2Krón 20:1-22 szakaszát! Milyen fontos lelki alapelveket szűrhetünk le ebből a történetből önmagunkra nézve, bármilyen küzdelmek között is legyünk?`

Jósafát uralkodása vége felé Júdát támadás érte. A király bátor és vitéz ember volt. Éveken át fejlesztette a seregét és megerősítette a városait, így kész volt szembeszállni szinte bármilyen ellenféllel. Ám a válság idején nem a saját erejében, hanem Isten hatalmában bízott. Az Urat kereste és országos böjtöt hirdetett. Az emberek a templom udvarán gyűltek össze, ahogy Salamon is megemlítette az imájában, hogy úgy tegyenek, ha veszéllyel találják magukat szemben. Júdában minden férfi az Úr elé állt a feleségével és a gyermekeivel. Azért imádkoztak, hogy Isten keltsen zavart az ellenségeik között és dicsőítse meg a nevét. Majd a király elmondta: „Mert nincsen mibennünk erő e nagy sokasággal szemben, mely ellenünk jön. Nem tudjuk, mit cselekedjünk, hanem csak tereád néznek a mi szemeink” (2Krón 20:12).

Miután Istenre bízták magukat ebben a helyzetben, az Úr Lelke szállt Isten emberére, aki azt mondta: „Ne féljetek és ne rettegjetek e nagy sokaságtól, mert nem ti harcoltok velük, hanem Isten… Nem is kell nektek harcolnotok, hanem csak álljatok veszteg, és meglátjátok, hogyan szabadít meg titeket az Úr” (2Krón 20:15-17, ÚRK).

A következő nap kora reggel a király összehívta az embereket. A léviták kórusa állt elől, hogy Istent dicsőítsék énekben. Jósafát buzdította a népet: „Bízzatok az Úrban a ti Istenetekben, és megerősíttettek; bízzatok az ő prófétáiban, és szerencsések lesztek” (2Krón 20:20). Majd a kórus énekelni kezdett, az ellenségeik pedig egymásnak estek, senki „sem menekült meg” (2Krón 20:24) közülük. A júdabeli férfiaknak három napba telt csak az, hogy összegyűjtsék a hadizsákmányt, aztán a negyedik nap énekelve tértek vissza Jeruzsálembe.

Természetesen ugyanaz az Isten szabadította meg őket, akit mi is szeretünk és imádunk, a hatalma pedig ma is éppen olyan nagy, mint annak idején volt. Most arra hív bennünket is az Úr, hogy bízzunk benne és vezetésében.

Olvassuk el 2Krón 20:20 versét! Hetednapi adventistaként milyen különleges jelentőséget tulajdonítsunk ennek a bibliaversnek?

---

#### Ellen G. White idézetek

Jósafát bátor vitéz volt. Éveken keresztül erősítette a sereget és a városokat. Jól felkészült bármely ellenséggel szemben. Ebben a válságban mégis emberi erőre támaszkodott. Pedig Júda nem a fegyelmezett katonasága és a megerősített városai által, hanem Istenbe vetett élő hit által remélhette a győzelmet a pogányok fölött, akik azzal kérkedtek, hogy meg tudják alázni Júdát a többi nép előtt. […]

Jósafát bizalommal mondhatta volna az Úrnak: „Szemeink tereád tekintenek.” Éveken keresztül tanította a népet, hogy bízzon abban, aki a múltban számtalanszor beavatkozott, hogy megmentse választottait a teljes pusztulástól. És amikor az ország veszélybe sodródott, Jósafátnak most sem kellett egyedül megállnia: „És a Júdabeliek mindnyájan állanak vala az Úr előtt, gyermekeikkel, feleségeikkel és fiaikkal egyetemben.” (2Krón 20:13) Együtt böjtöltek és imádkoztak. Közösen könyörögtek az Úrhoz, hogy nehezítse meg az ellenség dolgát, hogy Jehova neve felmagasztaltassék.

Isten volt hajdan Júda erőssége, és ma is Ő népének az erőssége. Nem kell hadvezérekben bíznunk, és ne helyezzünk embereket Isten helyébe. Jusson eszünkbe, hogy az emberi lény ki van téve a bukás és a tévedés kockázatának, és az Úr a legerősebb mentsvárunk, akinél van minden hatalom. Minden helyzetben tudnunk kell, hogy övé a küzdelem. Tartalékai határtalanok, és a látszólagos lehetetlen helyzetek teszik majd még dicsőségesebbé a győzelmet. – Conflict and Courage, 217. o.

Amikor Sátán álnokságaira figyel az elménk, a bizalmatlanságunkkal és zúgolódásunkkal meggyalázzuk Istent. Ha úgy viselkedünk, mint halálraítéltek, hamis bizonyságot teszünk Istenről. Az Atya egyszülött és szeretett Fiát adta, hogy meghaljon érettünk, s ezzel a legnagyobb tisztességet szerezte az emberiségnek, mivel Krisztusban a bűn által megrontott kapcsolat helyreállhatott, és az ember újból érintkezésbe kerülhetett a mennyel.

Te, aki kételkedsz Isten kegyelmében, nézz Isten Bárányára, a fájdalmak Férfiára, aki magára vette a szenvedéseidet, és keresztre lett szegezve a bűneidért! Ő a barátod. Meghalt a kereszten, mert szeretett. A tehetetlenségeid szenvedést okoznak neki, ezért Isten trónusa elé vezet téged. Miért nem telik be a szíved reménységgel, szeretettel és hálával, látva az Ő kimondhatatlan nagy szeretetét? Örömteli lesz-e az Úrért végzett szolgálatod? – That I May Know Him, 224. o.

Az ígéret önmagában értéktelen, ha nem győződtem meg arról, hogy az ígéret adója teljes mértékben képes teljesíteni azt, mivel korlátlan hatalommal rendelkezik. […]

Semmivel sem bántjuk meg jobban Istent, mint azzal, hogy nem bízunk az Ő szavában. Az érzelmekben sosem érdemes bízni. Az érzelmek által életben tartott és táplált vallás értéktelen. Isten Igéje az az alap, amelyre teljes bizonyossággal támaszkodhat a reménységünk, és az Isten Igéjében vetett hit által leszünk kitartóak, erősek, és gyökerezünk meg a korszakok Kősziklájában. – This Day With God, 156. o.