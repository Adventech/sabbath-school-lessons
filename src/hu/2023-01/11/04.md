---
title:  Ideje Egyszerűsíteni?
date:  14/03/2023
---

Mihez kezdjenek a hetednapi adventisták nehéz időkben? Húzzuk meg magunkat a túlélés reményében? Nem, tegyük épp az ellenkezőjét! Mivel tudjuk, hogy közeleg a világ vége és Krisztus második eljövetele, arra akarjuk felhasználni a vagyonunkat, hogy másoknak is bemutassuk az evangélium örömhírét, így ők is megtudhassák, mit készített Isten az Őt szeretőknek. Tisztában vagyunk vele, hogy a földön nemsokára minden el fog égni.

`Olvassuk el 2Pt 3:3-12 szakaszát! Mit fejez ki ezzel Péter?`

Isten Igéjéből tudjuk: az Úr nem küld kamionokat a költözéshez, hogy a mennybe szállíthassuk a dolgainkat. Minden elég a végső tűzben, amikor a bűn és a gonosz összes nyoma örökre elpusztul – kivéve a sebeket Krisztus kezén.

Mihez kezdjünk tehát a javainkkal? „Most van itt az ideje annak, hogy testvéreink csökkentsék, ne pedig növeljék a vagyonukat! Szebb országba készülünk, a mennyeibe. Ne a földiekre összpontosítsunk, hanem igyekezzünk annyira összetömöríteni a dolgainkat, amennyire csak lehet” (Ellen G. White: Counsels on Stewardship. 59. o.)!

Persze Ellen White ezt több mint egy évszázada írta, de az elv megmarad: az idő mindig rövid, hiszen rövid az életünk. Mit mondhatunk hatvan, nyolcvan, vagy akár száz évről (ha jó géneket örököltünk és vigyázunk az egészségünkre) az örökkévalósághoz képest? Az életünk már azelőtt véget érhet, hogy elolvassuk az e heti tanulmányt. A következő dolog pedig, amiről tudni fogunk már Jézus második adventje lesz. (Ez aztán gyors, nem igaz?)

Hetednapi adventistaként mindig éljünk az örökkévalóság fényében! Természetesen fontos keményen dolgozni azért, hogy gondoskodjunk önmagunkról és a családunkról. Ha pedig Isten gazdagsággal áldott meg bennünket, semmi baj nincs azzal, ha most élvezzük azt, feltéve, ha nem válunk önzővé és nagylelkűen viszonyulunk a szükségben lévőkhöz. Ugyanakkor mindig észben kell tartanunk, hogy bármit is gyűjtünk itt össze, az mind átmeneti, múlandó, sőt, ha nem vigyázunk, lelki romláshoz vezethet!

Mit változtatnánk az életünkön, ha tudnánk, hogy Jézus tíz éven belül visszajön? És ha ez csak öt vagy három év lenne?

---

#### Ellen G. White idézetek

Az emberek messzire eldobják maguktól az Úr eljövetelének a gondolatát. Csak nevetnek a figyelmeztetéseken. Gőgös felfuvalkodottsággal ilyeneket mondogatnak: „Minden azonképpen marad a teremtés kezdetétől fogva” (2Pt 3:4). […]

A világon minden mozgásban, háborgásban, nyugtalanságban és izgalomban van. Az idők jelei vészjóslóak. Az eljövendő események előrevetítik árnyékukat. Isten Lelke visszavonul a földről. A tengeren és a földön egymást követik a szerencsétlenségek. A viharok, földrengések, tüzek, áradások, gyilkosságok egyre gyakoribbak. Ki ismeri a jövendőt? Hol van a biztonság? […]

Évszázadokon át ünnepélyesen hangzanak hozzánk az Olajfák hegyéről Urunk intő, figyelmeztető szavai: „De vigyázzatok magatokra, hogy valamikor meg ne nehezedjék a ti szívetek dobzódásnak, részegségnek és az élet gondjainak miatta, és váratlanul reátok ne jöjjön az a nap… Vigyázzatok azért minden időben, kérvén, hogy méltókká tétessetek arra, hogy elkerüljétek mindezeket, amik bekövetkeznek, és megállhassatok az embernek Fia előtt!” (Lk 21:34–36) – Jézus élete, 635–636. o.

A ránk háruló felelősségek nem jelentéktelenek. Szükségérzetünk még közelebb vonz Istenhez, kötelességtudatunk pedig nagyobb erőkifejtésre és buzgóbb imádkozásra késztet. Ennek érdekében szükség van munkálkodásra, hitre és szüntelen imára. Erőt! Erőt! Kiáltsunk nagy erőért. Az erő a rendelkezésünkre áll, csak meg kell ragadnunk, és az Ige alapján Istenhez kell járulnunk. Állítsuk munkába a hitünket, kapaszkodjunk erősen az ígéretekben, és küzdjünk, hogy Isten ruházzon fel az Ő kegyelmével. A tanulás sem lényeges, lángelmére sincs szükség, és az ékesszólás is elmaradhat, de Isten meghallgatja az alázatos és megtört szív imáját. És amikor meghallja az imát, nincs olyan földi gát, amely akadályt képezhetne. Isten ereje tehet bennünket hatékony munkásokká. – This Day With God, 187. o.

Hiszitek-e teljes szívetekből, hogy az Úr eljövetele közel van, és hogy nekünk kell a világgal közölni az utolsó kegyelmi üzenetet, azt a kegyelmi üzenetet, amelyhez hasonlót az Úr még sohasem küldött a bűnös világnak? Vajon oly példát adunk-e, amilyet kell? Bizonyságot teszünk-e életünkkel és eljárásunkkal egész környezetünknek arról, hogy várjuk Urunknak és Üdvözítőnknek dicsőséges eljövetelét, annak a Jézus Krisztusnak eljövetelét, aki halandó testünket elváltoztatja, s az Ő megdicsőült testéhez teszi hasonlóvá? Félek, hogy ezeket az igazságokat nem hisszük úgy, és nem vagyunk velük úgy tisztában, mint ahogy kellene. […]

Angyalok vesznek körül és őriznek minket; mi azonban gyakran elszomorítjuk őket, mert könnyelmű beszélgetéseket folytatunk, gondtalanul tréfálkozunk, vagy közömbösen viselkedünk az igazság ügye iránt. Néha összeszedjük ugyan magunkat és megfeszítjük erőnket, hogy győzzünk, azonban mindig újra visszaesünk előbbi hanyag állapotunkba. Képtelenek vagyunk a bűnös kísértéseknek ellenállni, nem tudjuk legyőzni a szenvedélyeket, s nem álljuk ki aranynál drágább hitünknek próbáját. Nem szenvedünk Krisztusért, és nem örvendünk a megpróbáltatásoknak.

Ó, milyen nagymértékben hiányzik belőlünk a keresztényi szilárd­ság, hogy Istent elvből szolgáljuk. Ne a saját tetszésünket keressük, hanem igyekezzünk minden cselekedetünkkel, szavunkkal Őt dicsérni. – Tapasztalatok és látomások, 111. o.