---
title:  Fontossági Sorrend
date:  15/03/2023
---

Jézus példázatai és tanításai, a Biblia szereplőinek történetei és Ellen G. White tanácsai egyértelműen arra mutatnak, hogy nem lehet csak félig-meddig elkötelezni magunkat Krisztus mellett. Vagy az Úr oldalán állunk, vagy nem.

Amikor egy írástudó megkérdezte Jézustól, hogy melyik parancsolat a legnagyobb, Ő azt felelte: „Szeresd azért az Urat, a te Istenedet teljes szívedből, teljes lelkedből, és teljes elmédből és teljes erődből” (Mk 12:30). Amikor mindent Krisztusnak adunk, akkor semmi nem marad más úrnak. Ennek ez a rendje, és így is kell lennie.

`Olvassuk el Mt 6:24 versét! Hogyan tapasztaltuk ezeknek a szavaknak az igazságát?`

Figyeljük meg, Krisztus nem azt mondta, hogy nehéz egyszerre Istent és a pénzt szolgálni, vagy legyünk óvatosak, hogyan szolgáljuk mindkettőt. Kijelentette, hogy ez lehetetlen. Kész. Ennek némi félelmet és rettegést kell keltenie bennünk (Fil 2:12).

`Olvassuk el 1Jn 2:15-17 szakaszát! Hogyan mutatkozik meg a világban ez a három dolog? Általában miért alattomosabb a veszély annál, mint gondolnánk?`

Nem csoda, hogy Pál azt írta: „Az odafelvalókkal törődjetek, nem a földiekkel” (Kol 3:2)! Persze ezt könnyebb mondani, mint megtenni, mert a világ dolgai mindig körülvesznek, minden egyes nap. Erősen csábít „mindaz, ami a világban van”. Komolyan vonz az azonnali jutalmazás vágya, mindig ott suttog a fülünkbe vagy rángatja az ingünk ujját, vagy teszi ezt is, azt is. Vajon soha nem érez még a leghűségesebb keresztény sem valamennyi szeretetet az iránt, „ami a világban van”? Még akkor is a földi dolgok hatása alá kerülünk, ha tudjuk, hogy egy nap minden elmúlik. Viszont nem kell engednünk, hogy ezek a dolgok feltétlenül elfordítsanak bennünket az Úrtól, és ez jó hír.

Olvassuk el 2Pt 3:10-14 részét! Hogyan hasson ez a gondolat az életmódunkra, beleértve azt is, ahogyan a forrásainkat kezeljük?

---

#### Ellen G. White idézetek

A krisztusi elhívás az áldozatkészségre és a feltétel nélküli önmegtagadásra az énünk keresztre feszítését jelenti. Ha válaszolni akarunk az elhívásra, akkor teljes hittel kell bíznunk tökéletes Példaképünkben, és meg kell értenünk, hogy kötelességünk Őt képviselni a világ előtt. Aki Krisztusért munkálkodik, úgy kell munkálkodnia, ahogy Ő tette. Az Ő életét kell élnie. Számára az isteni elhívás a feltétel nélküli odaadásra a legfontosabb dolog lesz a világon. Nem szabad megengedni semmilyen földi kapcsolatnak vagy érdeknek sem, hogy eltántorítsa annak bizonyításától, hogy szívében hit, tisztelet és hála lakozik, és hogy az élete szolgálatot jelent. Lelkesen és fáradhatatlanul kell együtt munkálkodni Istennel annak érdekében, hogy veszendő lelkeket mentsen meg a kísértő hatalma alól.

Akik ilyen kapcsolatot ápolnak Krisztussal, szüntelenül tőle tanulnak, és keresztényi életük folyamatosan fejlődik. Jönnek majd próbák és nehézségek, amelyek által még jobban megismerik Krisztus akaratát és útját, viszont imádkozni és hinni fognak, és ezen gyakorlatok által növekszik a hitük. – The Upward Look, 235. o.

A keresztény élete nem mindig békés. Súlyos küzdelmeket kell megvívnia. Erős kísértések támadják őt. „A test a lélek ellen tusakodik, a lélek pedig a test ellen.” Minél közelebb érünk a föld történelmének végéhez, annál veszélyesebbek az ellenség támadásai. Tüzesebbek és gyakoribbak a rohamai. Aki ellene áll a világosságnak és igazságnak, az keményebbé, ellenállóbbá válik, és egyre keserűbbé azok ellen, akik Istent szeretik, s megtartják parancsait.

A Szentlélek befolyása nem más, mint Krisztus élete a lélekben. Nem látjuk szemünkkel Krisztust és nem beszélünk vele, Szentlelke mégis olyan közel van hozzánk. A Szentlélek mindenkiben és mindenki által munkálkodik, aki befogadja Krisztust. Akik ismerik a Lélek bennük lakozását, megtermik a Lélek gyümölcseit – szeretetet, örömöt, békét, hosszútűrést, gyöngédséget, jóságot, hűséget. – A Te Igéd igazság, 6. köt., 1111. o.

„Az odafelvalókkal törődjetek, nem a földiekkel. Mert meghaltatok, és a ti éltetek el van rejtve együtt a Krisztussal az Istenben. Mikor a Krisztus, a mi életünk megjelen, akkor majd ti is, Ővele együtt, meg­jelentek dicsőségben.” (Kol 3:2–4)

Széles látókörrel kell rendelkeznünk a Megváltóról, aki „Úr és Krisztus”. Néki adatott „minden hatalom”, hogy azoknak adja, akik hisznek az Ő nevében. Mi nem csak részben ismerjük el, hogy Krisztusnak jogában áll elvárni az imádatunkat és az engedelmességünket, mint ahogy a tökéletes hitet is a részünkről. […]

Őrizzétek meg a krisztusi fegyelmet! Engedjétek, hogy az Ő Igéje vezéreljen. Szívleljétek meg tanácsát: „Vegyétek föl magatokra az én igámat, és tanuljátok meg tőlem, hogy én szelíd és alázatos szívű vagyok: és nyugalmat találtok a ti lelketeknek.” (Mt 11:29)

Buzgón imádkozom, hogy a gyülekezeteink mindenütt végezzenek komoly munkát a bizonyságtevés és a bűn elhagyása tekintetében. „Mivelhogy az ő isteni ereje mindennel megajándékozott minket, ami az életre és kegyességre való” (2Pt 1:3). De milyen eszközökkel? „Mi pedig az Úrnak dicsőségét mindnyájan fedetlen arccal szemlélvén, ugyanazon ábrázatra elváltozunk, dicsőségről dicsőségre, úgy, mint az Úrnak Lelkétől.” (2Kor 3:18) – This Day With God, 290. o.