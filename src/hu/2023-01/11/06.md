---
title:  Amikor Senki Nem Adhat És Nem Vehet
date:  16/03/2023
---

A Biblia fájdalmas képet fest a Jézus második eljövetele előtti világról. Dániel beszél arról, hogy „nyomorúságos idő lesz az, amilyen nem volt mindmáig, amióta népek vannak” (Dán 12:1, ÚRK). Figyelembe véve, hogy milyen nehéz idők voltak már a múltban, bizonyára igen rossz az, amire itt utal. A jelenések könyve szintén arra mutat, hogy nehéz idők állnak be Krisztus visszatérése előtt.

`Olvassuk el Jel 13:11-17 szakaszát! Az anyagi kérdések hogyan illeszkednek a végidei üldözés képébe?`

Nem adhatunk és nem vehetünk? Az életünknek mekkora része forog ma az adás-vétel körül? Egy bizonyos értelemben a munkánk is azt jelenti, hogy eladjuk az időnket, a képességeinket és a javainkat azoknak, akik meg akarják venni. Ha nem adhatunk és nem vehetünk, akkor nem is tudunk részt venni a társadalom életében. Elképesztő nyomás nehezedik azokra, akik hűségesek maradnak. Sőt, minél több az ember pénze, annál nagyobb az érdekeltsége a világban, legalábbis az anyagi javakat tekintve, így bizonyára nagyobb is lesz a nyomás a világhoz való igazodásra. Hogyan készülhetünk fel erre? Most azt úgy tehetjük, hogy nem vagyunk a pénzünk és a világ dolgainak a rabszolgái. Ha most nem kötődünk azokhoz, akkor abban az időben sem kötnek majd annyira, amikor le kell mondanunk róluk ahhoz, hogy hűségesek maradhassunk.

`Olvassuk el 5Móz 14:22 versét és a 23. vers utolsó részét is! Mit kellett Isten népének tennie minden évben a terméssel? Miért kérhette ezt az Úr tőlük?`

Isten Mózesen keresztül elmagyarázta: azért is rendelte el a tizedfizetési rendszert, „hogy tanuljad félni az Urat, a te Istenedet minden időben” (5Móz 14:23). Zsolt 31:20 versének költői párhuzamában azt is látjuk, hogy az istenfélelem rokonértelmű a bizalommal.

„Mily bőséges a te jóságod, amelyet a téged félőknek tartogatsz, és részelteted benne a hozzád menekülőket az emberek fiai előtt” (ÚRK).

Ezek a párhuzamos sorok azt mutatják, hogy az Úr félelme a belé vetett bizalmat jelenti. Tehát az értelmezésünk szerint Isten azért rendelte el a tizedfizetés rendszerét, hogy megvédjen az önzéstől és a benne való bizalomra bátorítson, mert Ő gondoskodni fog rólunk. A hűséges tizedfizetés ugyanakkor nem garantálja, hogy az ember végig hűséges marad, de aki nem fizeti hűségesen a tizedet, minden bizonnyal a kudarcra készíti fel magát.

---

#### Ellen G. White idézetek

Gyors ütemben közeledünk a ponthoz, mikor a gonoszok gonoszsága betelik. Isten próbaidőt szab ki a nemzeteknek. Világosságot és bizonyítékot küld, mely megmenti őket, ha befogadják. De ha elutasítják, mint a zsidók elutasították, fölháborodás és büntetés fog lesújtani rájuk. Ha az emberek nem hajlandók elfogadni az áldást, s inkább a sötétséget választják, mintsem a világosságot, akkor le kell aratniuk választásuk következményeit. „Mert az Úr kijő helyéről, hogy meglátogassa a föld lakóinak álnokságát. S fölmutatja a föld a vért és el nem fedi megöletteit többé.”

A magát kereszténynek valló keresztény világ megy előre, mint régen a zsidó nép, a bűnösség egyre magasabb fokára, figyelmeztetést figyelmeztetés után utasítva vissza, elvetve az „így szól az Úr” kijelentést, miközben emberek meséinek adnak hitelt. Az Úr hamarosan felkel haragjában, s kitölti büntetéseit azokra, akik a Noé korabeli világ bűneit ismétlik meg… Isten hosszútűrésével, türelmével és kegyelmével kapcsolatos igazság az, hogy régóta halogatja büntetéseit, nem teszi a büntetést kevésbé szigorúvá, amikor az végül is elérkezik. – A Te Igéd igazság, 4. köt., 1143. o.

Krisztus követője gyakran kerül olyan helyzetbe, hogy nem tudja egyszerre Istent is szolgálni és evilági foglalatosságait is folytatni. Talán úgy tűnik, hogy az Isten egyszerű követelményei iránti engedelmesség egyidőben lehetetlenné teszi a megélhetés biztosítását… Ha megismerjük szavának hatalmát, akkor nem fogjuk követni Sátán sugallatait, hogy élelmet szerezzünk vagy az életünket megmentsük. Csak ezt fogjuk kérdezni: „Mit kíván Isten? Mit ígér?” Ennek tudatában engedelmeskedünk akaratának, és bízunk ígéreteiben.

A Sátánnal való küzdelem végső nagy összecsapásában azok, akik hűségesek Istenhez, minden földi ellátást nélkülözni fognak. Mivel nem hajlandók Isten törvényét áthágni, hogy engedelmeskedjenek a földi hatalmaknak, nem vehetnek, és nem adhatnak. Végül halálra ítélik őket (lásd: Jel 13:11–17). Ám az ígéret így szól az engedelmeseknek: „Az magasságban lakozik, kőszálak csúcsa a bástyája, kenyerét megkapja, vize el nem fogy.” (Ésa 33:16) – Jézus élete, 121. o.

A bátorság, a lelkierő, a hit és az Isten megmentő hatalmába vetett feltétlen bizalom nem egy pillanat műve. E mennyei eredetű tulajdonságok megszerzéséhez évek tapasztalata szükséges. Isten gyermekei már előzőleg a szent életre való törekvéssel és az igazsághoz való szilárd ragaszkodással pecsételték meg sorsukat. Számtalan kísértés közepette tudták, hogy szilárdan ellen kell állniuk, máskülönben elbuknak. Érezték, hogy súlyos kötelesség vár rájuk. Azt is tudták, hogy bármelyik órában felszólítást kaphatnak, hogy tegyék le fegyverzetüket. S ha életük anélkül zárulna le, hogy feladatukat nem végezték el, az örök veszteségük lenne. Buzgón elfogadták a menny világosságát, akár az első tanítványok Jézustól.

Régen, amikor pusztákba és hegyekbe űzték az őskeresztényeket, amikor földalatti börtönökben haltak meg éhség, hideg, kínzások miatt, amikor a vértanúhalál látszott az egyetlen kiútnak szorongatott helyzetükből, még örvendeztek is, hogy Isten méltónak találta őket arra, hogy szenvedjenek az értük megfeszített Krisztusért. Ragyogó példájuk megnyugvás és bátorítás lesz Isten népének, akik majd olyan nyomorúságos időben élnek, amilyen még sohasem volt. – Bizonyságtételek a gyülekezeteknek, 5. köt., 213. o.