---
title:  Isten Családjának Tagjai
date:  31/12/2022
---

### E heti tanulmányunk
1Krónika 29:13-14; Zsoltárok 50:10-12; Máté 6:19-21; Galata 3:26, 29; Filippi 4:19; 1János 5:3

> <p></p>
> „Lássátok milyen nagy szeretetet adott nékünk az Atya, hogy Isten fiainak neveztetünk” (1Jn 3:1)!

Keresztényként csodálatosnak mondható az Istennel való kapcsolatunkban, hogy Ő ránk bízza földi ügyei intézését. Már az emberi történelem kezdeténél kifejezetten Ádám és Éva személyes gondjára bízta a természet makulátlan világának őrzését. (Lásd 1Móz 2:7-9, 15 verseit!) Az Úr kijelentette, hogy az Ő nevében dolgozzanak, amibe beletartozott az állatok elnevezésétől kezdve a kert gondozásán át a föld benépesítése is.

Erőforrásokkal is megáld bennünket Isten, és minket bíz meg azok igazgatásával. Így például nekünk kell pénzt keresni, kiállítani a csekkeket, elvégezni az elektronikus átutalásokat, összeírni a költségvetést vagy szombat délelőtt a gyülekezetbe hozni a tizedet és az adakozást. Arra bátorít bennünket, hogy a saját és mások szükségletére, illetve az Ő ügye előmenetelére fordítsuk az erőforrásokat, amelyeket nekünk adott. Bármilyen hihetetlennek tűnik is, minket bízott meg azzal, hogy felneveljük a gyermekeit, felépítsük az épületeit és oktassuk a jövő nemzedékeit.

Az e heti tanulmányban feltérképezzük, milyen előjogokban van részünk és milyen kötelezettségek hárulnak ránk abból következően, hogy Isten családjának tagjai vagyunk.

---

#### Ellen G. White idézetek

Ezen a világon kell megtanulnotok, hogyan éljetek majd Krisztus mennyei családjában. Ne vesztegessétek az időt, hanem igyekezzetek minél jobban megismerni azokat az elveket, amelyeket Isten gyermekinek követniük kell. Azért vagyunk itt, hogy Krisztus jellemét másoljuk le, és tanuljuk meg az Ő gyöngédségét és alázatosságát. Ezeknek köszönhetően jutunk el oda, hogy a nevünk mellé a következő jelentés kerüljön: „És ti Őbenne vagytok beteljesedve.” (Kol 2:10) Türelem, jóság, önuralom – ezekkel kell mutatnunk, hogy nem ehhez a világhoz tartozunk, hanem nap mint nap olyan leckéket tanulunk meg, amelyek egy sokkal magasztosabb iskolára jogosítanak fel bennünket. – The Upward Look, 248. o.

„Lássátok, milyen nagy szeretetet adott nékünk az Atya, hogy az Isten fiainak neveztetünk!” Krisztus mondta: „Amiképpen Te küldtél engem e világra, úgy küldtem én is őket e világra”, hogy betöltsék „ami híja van a Krisztus szenvedéseinek… az Ő testéért, ami az egyház.” (1Jn 3:1; Jn 17:18; Kol 1:24) Krisztus minden egyes megmentett lelket arra szólít, hogy mentse az elveszetteket az Ő nevében. Izraelben elhanyagolták ezt a munkát. Azok, akik ma Krisztus követőinek vallják magukat, vajon nem ugyanezt teszik? – Krisztus példázatai, 191. o.

Sokkal előnyösebb a helyzetünk, mint Isten hajdani népéé volt. Nemcsak abban a fényben járhatunk, amelyet Isten Izraelre sugározott, jóllehet már az is nagy világosság volt, hanem még többet tudhatunk a Krisztus által nyújtott csodálatos megváltásról. Ami a zsidóknak előkép és szimbólum volt, az nekünk valóság. Ők az Ószövetség történelmét ismerték csak, mi az Ót és az Újat is. Annak a Megváltónak az ígérete a mienk, aki eljött; a keresztre feszített Megváltó ígérete, aki feltámadt, és József széthasadt sírja felett hirdette: „Én vagyok a feltámadás és az élet!” Jézus Krisztus és az Ő szeretetének megismerése által Isten országa közénk jött. Krisztusról tanulunk prédikációk útján, és róla hallunk lelki énekekben. Gazdagon megrakott lelki asztal tárul elénk. A végtelen áron megvásárolt menyegzői ruhát Isten mindenkinek ingyen kínálja… Mit tehetne még Isten értünk, amit a nagy vacsora, a mennyei lakoma ne rejtene magában?! – Krisztus példázatai, 317. o.

Mennyei Atyátok igényt tart rátok. Kérésetek és érdemeitek nélkül gondviselése gazdagságában részesít benneteket. Sőt, mi több, az egész mennyet nektek adta egyetlen ajándékban, szeretett Fiában. E végtelen ajándékért cserébe kér tőletek készséges engedelmességet. Mivel drága árat fizetett értetek, amely Isten Fia vére volt, elvárja tőletek, hogy helyesen használjátok a kapott kiváltságokat. Szellemi, erkölcsi képességeitek Istentől kapott ajándékok. Olyan talentumok ezek, amelyek bölcs gyarapításra valók, és nem arra, hogy megfelelő használat nélkül parlagon heverjenek, vagy lustaság miatt megbénuljanak és elkorcsosuljanak. Döntéseteken múlik, hogy a rajtatok nyugvó súlyos felelősséget hűséggel teljesítitek-e vagy sem, erőfeszítéseiteknek jó irányt és erőtök legjavát adjátok-e. – A keresztény nevelés alapjai, 85. o.