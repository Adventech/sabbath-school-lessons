---
title:  További Tanulmányozásra
date:  06/01/2023
---

„A halálnál is erősebb az a szeretet, amellyel Isten vágyakozik földi gyermekei után. Fia feláldozásával az egész mennyet nekünk adta egyetlen ajándékban. Az Üdvözítő élete és halála, köztünk és Isten közötti közvetítése, az angyalok szolgálata, a Szentlélek esedezése és Isten mindent átható munkálkodása az elesett emberiség megváltását szolgálja” (Ellen G. White: Jézushoz vezető út. Budapest, 2008, Advent Irodalmi Műhely, 16. o.).

„Ha önző énünket megtagadtuk és Isten gyermekeivé lettünk, akkor Isten családjának tagjai vagyunk, és Atyánk házában minden a miénk. Isten minden kincse rendelkezésünkre áll, úgy a jelen, mint az eljövendő világé is. Az angyalok szolgálata, a Szentlélek adományai és szolgáinak munkája: minden értünk történik. Miénk a világ és mindaz, ami azt betölti, amennyiben javunkat szolgálja” (Ellen G. White: Gondolatok a Hegyibeszédről. Budapest, Élet és Egészség Kiadás, 113. o.).

**Beszélgessünk róla!**

`1) A zsoltáros azt kérdezte az Istentől kapott csodálatos ajándékokról gondolkozva, hogy „Mivel fizessek az Úrnak minden hozzám való jótéteményéért” (Zsolt 116:12)? Nekünk is így kell tennünk! Soroljuk fel, hogy milyen áldásokat és ajándékokat kaptunk lelkiekben és testiekben! Készüljünk arra, hogy megbeszéljük ezt az osztályban! Mennyire legyünk tehát hálásak az Úrnak?`

`2) Istenre úgy gondolunk, mint a Teremtőnkre, és ez helyénvaló. A Szentírás emellett viszont újból és újból azt is tanítja, hogy Ő egyben a Megtartónk is. (Lásd Jób 38:33-37; Zsolt 135:6-7; ApCsel 17:28; Kol 1:17; Zsid 1:3; 2Pt 3:7!) Egyedül az Úr hatalma tartja fenn a világegyetem galaxisait, a szívünk dobogását, azokat az erőket, amelyek összefognak minden ismert anyagot alkotó atomot. Hogyan segít ez a bibliai igazság megérteni, hogy milyen kötelezettségeink vannak Isten előtt azzal kapcsolatban, amit tőle kaptunk? Hogyan segíthet ez helyesen értékelni az életünket és annak célját?`

`3) Ez a tanulmány azzal foglalkozik, hogy Jézus és a megváltási terv a legnagyszerűbb ajándék, amit Istentől kaptunk. Miért van ez így? Mit tudhatnánk a magunkénak enélkül és az ezzel felkínált reménység nélkül? Egy ateista író szerint az ember pusztán „szétmálló csontokra rakódott, romlásnak induló húsdarabok összessége.” Miért volna igaza az evangélium ajándéka nélkül?`