---
title:  Isten Családjának A Tagjai Vagyunk
date:  01/01/2023
---

`„Ezért meghajtom térdeimet a mi Urunk Jézus Krisztusnak Atyja előtt, Akiről neveztetik minden nemzetség mennyen és földön” (Ef 3:14-15). Milyen képvilágot idéz fel ez az igeszakasz? Milyen reménységet találunk benne?`

Jézus kijelentette a szolgálata elején: „Ti azért így imádkozzatok: Mi Atyánk, ki vagy a mennyekben, szenteltessék meg a te neved” (Mt 6:9). Később ugyanezt ismételte meg, amikor egyedül volt a tanítványaival (Lk 11:2). Tehát azt mondja nekünk, hogy így szólítsuk az Atyát: „Mi Atyánk”. Mária át akarta ölelni Jézust, amikor a feltámadás után találkozott vele. „Jézus ezt mondta neki: Ne érints engem, mert még nem mentem fel az Atyához, hanem menj a testvéreimhez, és mondd meg nekik: Felmegyek az én Atyámhoz és a ti Atyátokhoz, az én Istenemhez és a ti Istenetekhez” (Jn 20:17, RÚF).

Krisztussal egy Atyánk van, ezért Ő a testvérünk, mi pedig mind egymás testvérei vagyunk az Úrban. Jézus azért vált a földi család tagjává, hogy mi a részei lehessünk a mennyeinek. „A mennyei és a földi család egy család” (Ellen G. White: Jézus élete. Budapest, 1989, Advent Kiadó, 741. o.).

`Olvassuk 2Móz 3:10, 5:1 és Gal 3:26, 29 verseit! Ezek alapján hogyan viszonyul hozzánk Isten? Miért meríthetünk ebből bátorítást?`

A teremtéssel ellentétes elmélet szerint hideg természeti törvények termékei vagyunk, akikről nem gondoskodik senki. A Szentírás viszont nemcsak Isten létezését tanítja, hanem azt is, hogy Ő még szeret is bennünket. Olyan szeretettel viszonyul hozzánk, ami miatt a Biblia gyakran a család képvilágával mutatja be a kapcsolatunkat. Amikor Jézus a népének vagy Isten gyermekeinek mondja Izraelt, amikor a mi Atyánknak nevezi az Urat, akkor ugyanezt hangsúlyozza: az Úr úgy szeret bennünket, ahogy a családtagok szeretik egymást. Micsoda jó hír ez a gyakran igen ellenséges világban!

Képzeljünk el egy olyan világot, amelyben mindenkivel úgy bánunk, mintha családtagok lennének! Hogyan tanulhatunk meg jobban viszonyulni egymáshoz testvérként?

---

#### Ellen G. White idézetek

Isten változást vár el népétől. Egyetlen biztonságunk ezen utolsó időkben a Krisztussal és egymással való egység kialakítása. Ne hagyjuk, hogy Sátán ezt mondhassa: „Nézzétek, a Krisztus zászlaja alatt állók gyűlölik egymást. Nincs miért tartanunk tőlük, míg energiájukat a csatározásaikra pazarolják, és nem ellenem harcolnak.” A Szentlélek kitöltetése után a tanítványok kezdték hirdetni a feltámadott Megváltót, és egyetlen vágy fűtötte őket: a lelkek megmentése. A szentek közösségében összhang uralkodott. Figyelmet, törődést, önmegtagadást és olyan szeretetet tanúsítottak egymás iránt, amit elvárt tőlük Jézus Krisztus. Szavaikban és tetteikben nyoma sem volt az önzésnek, és a kívülállók szívében is ilyen szeretetet akartak lángra lobbantani. – The Upward Look, 358. o.

„Mert mindnyájan Isten fiai vagytok a Krisztus Jézusban való hit által. […[ Nincs zsidó, sem görög; nincs szolga, sem szabad; nincs férfi, sem nő; mert ti mindnyájan egyek vagytok a Krisztus Jézusban.” (Gal 3:26, 28)

Az egység titka a Krisztusban hívők egyenlőségében rejlik. A Krisztustól való elszakadás széthúzást, vitát és nézetkülönbséget okoz. Krisztus az a központ, amely felé mindenkinek vonzódnia kell, mivel minél közelebb vagyunk a középponthoz, annál közelebb leszünk egymáshoz érzelmekben, kedvességben és szeretetben, és egyre jobban magunkévá tesszük Jézus jellemét és képmását. Isten nem tartja számon az emberi rangsorolást. – That I May Know Him, 99. o.

Mindenkinek ápolnia kellene a szívében az emberek iránti szeretetet. Ez egy isteni tulajdonság, amit sosem szabad elhanyagolni. „Ti pedig mindnyájan testvérek vagytok.” (Mt 23:8) Isten azt a feladatot adta az embernek, hogy kedvesen viszonyuljon embertársaihoz, hogy segítsen a rászorulókon, a megsebzetteken és az elnyomottakon. Tetteik következményeként sokan megszomorodtak, de az emberi családból ki értheti meg úgy, mint Isten nyomorúságuk igazi okát?

Napjainkban nagyon sok sebzett és megszomorodott léleknek van szüksége vigasztalásra. Az Úrnak vannak eszközei e nyomorúságban levők megvidámítása érdekében. Mi vagyunk azok, akiknek a pénzváltók asztalára kell helyeznünk a talentumainkat, hogy a felhőket elűzve ezen emberek életére áradhasson a reménység és hit napsugara abban, aki „úgy szerette Isten e világot, hogy az ő egyszülött Fiát adta, hogy valaki hiszen ő benne, el ne vesszen, hanem örök élete legyen” (Jn 3:16). – This Day With God, 183. o.

Krisztus Évát hitvestársként adta Ádámnak, és első csodáját egy menyegzői lakomán művelte. Nyilvános szolgálatát lakodalomban kezdte, ahol barátok és rokonok együtt örvendeztek. Így szentesítette a házasságot, és olyan intézményként ismerte el, amelyet Ő maga alapított. Úgy rendelkezett, hogy férfiak és nők szent házasságban egyesüljenek, családot alapítsanak, amelynek tisztességgel megkoronázott tagjait a mennyei család tagjainak kell tartanunk.

Krisztus megtisztelte a házastársi viszonyt azzal is, hogy a közte és a megváltottai közötti kapcsolat egyik szimbólumává tette. Ő maga a vőlegény, az egyház a menyasszony, akiről mint választottjáról ezt mondja: „Mindenestől szép vagy, én mátkám, és semmi szeplő nincs benned!” (Énekek 4:7) – A nagy Orvos lábnyomán, 356. o.