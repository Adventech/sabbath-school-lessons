---
title:  Minden Az Úré
date:  02/01/2023
---

`Olvassuk el 1Krón 29:13-14, Zsolt 24:1, 50:10-12 és Agg 2:8 verseit! Milyen üzenetet foglalnak magukban? Mit jelent ez az igazság a számunkra? Hogyan viszonyuljunk mindahhoz, ami a birtokunkban van?`

Krónikák első könyvének 17. fejezetétől kezdődik az a rész, ami feljegyzi, hogy Dávid király házat akart építeni Istennek. Beszélt a vágyáról Nátán prófétának, aki így felelt neki: „Tedd meg mindazt, ami szándékodban van, mert veled van az Isten” (1Krón 17:2, RÚF)! Ám még aznap éjszaka Isten szava utasította a prófétát, mondja meg a királynak, hogy ő nem építheti meg a házát, mert egész életében hadakozott. A fia fogja helyette elvégezni ezt a munkát. Dávid erre azt kérte, hogy legalább hadd készíttesse el a terveket és készítse elő az építőanyagokat. Az Úr ebben engedett a király kérésének. Dávid az élete hátralevő részében „tömérdek” (1Krón 22:4, RÚF) mennyiségű fejtett követ, cédrust, vasat, aranyat, ezüstöt és rezet halmozott fel. Amikor már minden építőanyagot előkészítettek és elhelyeztek az építkezési területen, összehívta Izrael vezetőit, hogy dicsőítsék az Urat és adjanak hálát neki.

Mit mondott Dávid király 1Krón 29:13-14 verseiben feljegyzett nyilvános imádságában, mi volt az építőanyagok valódi forrása, amelyeknek a beszerzésére annyi időt és pénzt fordítottak? Tulajdonképpen a következő volt a mondandójának lényege: „Igazából semmi érdemünk nincs ezeknek a különleges anyagoknak a beszerzésében, mert csupán azt adjuk vissza neked, ami eleve a tiéd.”

Ezt fontos mindannyiunknak hangsúlyozni, akár szegények, akár gazdagok vagyunk (de főként az utóbbiaknak). Mivel mindent Isten teremtett a kezdetekkor (lásd 1Móz 1:1; Zsolt 33:6, 9; Jn 1:3), Ő a jogos tulajdonosa mindannak, ami csak létezik, így beleértve azt is, ami a miénk – mindegy, mennyire keményen, szorgalmasan és becsületesen dolgoztunk meg érte. Isten kegyelme nélkül semmink se lenne, sőt mi sem léteznénk. Tehát mindig azzal a tudattal kell élnünk, hogy végső soron minden az Úré! Állandóan szem előtt tarthatjuk ezt az igazságot, ha Őt dicsőítjük és hálát adunk neki az irántunk való jóságáért.

„Mert ki vagyok én, és mi az én népem, honnan volt erőnk ennyit adakozni? Bizony, tőled van mindez, és csak azt adtuk neked, amit a te kezedből kaptunk” (1Krón 29:14, RÚF)! Milyen gyönyörű elveket fejeznek ki ezek a szavak? Ezek alapján tehát hogyan viszonyuljunk Istenhez meg a javainkhoz?

---

#### Ellen G. White idézetek

Isten a természet által beszél hozzánk. Látva a természet szépségét és gazdagságát, az Ő hangját hallhatjuk. Kezének csodálatos alkotásaiban az Ő dicsőségét látjuk. Művét teljes pompában szemlélhetjük úgy, hogy fátyol nem takarja el azt a szemünk elől.

Istentől kaptuk a lehetőséget, hogy szemlélve műveit, Őróla tanuljunk. Szeretetének kifejezéseként bocsátotta rendelkezésünkre ezen értékeket. Az Úr szereti a szépet, amivel a kedvünkben jár és hálát ébreszt bennünk. Ő tárta elénk a természet szépségeit úgy, ahogy egy földi szülő igyekszik szeretett gyermekeinek szép dolgokat ajándékozni. Isten szeretne mindig boldognak látni bennünket. Szép és hasznos dolgokat ad nekünk ajándékba, még e tökéletlen és bűnös föld által is. A gyönyörű színes virágok az Ő szeretetéről és gyöngédségéről beszélnek, és az Életadóra emlékeztetnek. – The Upward Look, 327. o.

Ha az emberek megnyitnák értelmüket, hogy felismerjék az összefüggést a természet és a természet Istene között, Isten teremtő hatalmának hűséges elismeréseit hallanánk. Isten élete nélkül a természet kiveszne. Alkotásai tőle függnek, rá támaszkodnak. Ő ad életadó tulajdonságot a természet termékeinek. A gyümölccsel roskadó fákat Isten ajándékának kell tekintenünk, mintha csak Ő helyezné a gyümölcsöt a kezünkbe. – A Te Igéd igazság, 1. köt., 1081. o.

Dávid uralkodásának kezdetén a legdédelgetettebb terve volt, hogy templomot épít az Úrnak. Bár Isten nem engedte meg neki szándéka megvalósítását, mégis buzgón és komolyan dolgozott ennek a tervnek érdekében. Gondoskodott a legdrágább építési anyagok bőségéről: arany, ezüst, ónix és különböző színű kövek; márvány és a legértékesebb fák gondosan elraktározva várakoztak a felhasználásra. […]

Dávid mélyen átérezte saját érdemtelenségét az Isten házához szükséges anyag összegyűjtésében. Annak viszont örült, hogy az Istenhez való hűség abban is kifejezésre jutott, hogy az ország nemesei készségesen válaszoltak felhívására, amikor teljes szívvel felajánlották kincseiket Jahvénak, és odaszentelték magukat szolgálatára. Isten maga volt azonban az, aki ezt a hajlandóságot létrehozta népében. Ezért a dicsőség Őt illette meg és nem az embereket. Isten volt az, aki ellátta az embereket a föld gazdagságaival. Lelke késztette őket, hogy értékes tárgyaikat vigyék el a templom számára. Minden az Úrtól volt. Ha az Ő szeretete nem indította volna meg a nép szívét, akkor a király minden erőfeszítése hiábavaló lett volna, és a templom sohasem épült volna fel.

Minden, amit az emberek Isten jótékonyságából kapnak, továbbra is Isten tulajdona marad. Amit Isten a föld értékes és szép dolgaiban adott, mindazt az ember kezébe helyezte, hogy azokat vizsgálva, az Isten iránti szeretet mélységét és kegyelmének értékelését hirdessék. Legyenek azok a földi gazdagság kincsei, vagy az emberi értelem értékei – önkéntes adományként Jézus lábaihoz kell tenniük. Az adományozó pedig Dáviddal együtt mondja: „Amiket a te kezedből vettünk, azokat adtuk most néked.” (1Krón 29:14) – Pátriárkák és próféták, 750–753. o.