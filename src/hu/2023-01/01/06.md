---
title:  Mennyei Kincs
date:  05/01/2023
---

`„Ne gyűjtsetek magatoknak kincseket a földön, hol a rozsda és a moly megemészti, és ahol a tolvajok kiássák és ellopják; Hanem gyűjtsetek magatoknak kincseket mennyben, ahol sem a rozsda, sem a moly meg nem emészti, és ahol a tolvajok ki nem ássák, sem el nem lopják. Mert ahol van a ti kincsetek, ott van a ti szívetek is” (Mt 6:19-21). Milyen kulcsfontosságú igazságot mond itt Jézus?`

Ki ne olvasta volna történetek sorát arról, hogy egyesek miként gyűjtöttek össze, majd veszítettek el hatalmas vagyont? A világ igen bizonytalan hely a háborúk, a bűnözés, az erőszak, a természeti csapások miatt. Bármi történhet és hirtelen elviheti mindazt, amiért megdolgoztunk, amit becsülettel és hűséggel megkerestünk. Majd egy szempillantás alatt eljön a halál is, a dolgaink pedig azzal amúgy is haszontalanná válnak számunkra. A Szentírás természetesen nem azt mondja, hogy baj, ha gazdagok vagyunk vagy ha nagyobb vagyont gyűjtöttünk. Ezekben a versekben Jézus arra figyelmeztet, hogy mindent a helyén kell értékelni. Viszont mit jelent kincset gyűjteni a mennyben? Azt, hogy a pénz helyett Istent és az Ő ügyét tesszük az első helyre az életünkben. Azt jelenti, hogy Isten művére, az országa előmenetelére, mások érdekében és áldására használjuk azt, amink van.

Például amikor Isten elhívta Ábrámot, azt tervezte, hogy rajta és a családján keresztül áld meg minden földi családot. „Nagy nemzetté teszlek és megáldalak, felmagasztalom nevedet, és áldás leszel. Megáldom azokat, akik téged áldanak, és megátkozom azt, aki téged átkoz. Megáldatik benned a föld minden nemzetsége” (1Móz 12:2-3, ÚRK) – mondta Ábrahámnak.

„Ekként a hitből valók áldatnak meg a hívő Ábrahámmal” (Gal 3:9). Ugyanaz a felhívás szól nekünk is, mint neki.

„A pénznek nagy értéke van, mert sok jót lehet vele tenni. Isten gyermekeinek kezében a pénz táplálék az éhezőnek, ital a szomjazónak és ruha a mezítelennek; eszköz az elnyomottak megvédésére és a betegek gyógyítására. De a pénz csak akkor ér többet a homoknál, ha életszükségletek megteremtésére, mások áldására és Krisztus ügye előbbrevitelére használjuk fel” (Ellen G. White: Krisztus példázatai. Budapest, 1983, H. N. Adventista Egyház, 243. o.).

„Mert ahol van a ti kincsetek, ott van a ti szívetek is” (Mt 6:21). Mit mond a szívünk: hol van a kincsünk?

---

#### Ellen G. White idézetek

Az igazi kereszténynek a mennyben van öröme és vigasza. Akik már megízlelték az eljövendő világ erőit és a menny örömét, azoknak sóvárgó lelke többé nem vágyik a világ dolgai után. Lelkük Isten után vágyakozik. Szabadidejükben sem unatkoznak, mert ilyenkor is eleget tehetnek Istenért. Ott lesz szívük is, ahol kincsük van, s a legszorosabb és legédesebb közösségben lesznek Istennel, akit szeretnek és szolgálnak. Legnagyobb örömük az lesz, ha legfőbb és legdrágább kincsüket, a szent várost és az új földet, örökös hazájukat szemlélhetik. Miközben magasztos és szentséges dolgokon elmélkednek, közelebb jön hozzájuk a menny, és érezni fogják a Szentlélek erejét. Ez mindig jobban és jobban elvonja őket a világtól és annak hiúságaitól úgy, hogy vigaszukat és örömüket mennyei dolgokban, dicső otthonuk szemlélésében fogják találni. Isten és a menny oly hatalmas vonzerőt gyakorol majd rájuk, hogy semmiféle hatalom sem távolíthatja el gondolataikat a lelki üdvösség és Isten megdicsőítésének magasztos tárgyától. – Tapasztalatok és látomások, 112. o.

Ha a szem őszinte és a mennyet szemléli, akkor a lélekbe égi fény árad, a földi dolgok pedig jelentéktelennek, kevésbé vonzónak tűnnek. A szív céljai átváltoznak, és Jézus tanácsát fogják követni. Gyűjtsetek kincseket a mennybe, s akkor gondolataitok az örökélet nagy jutalmára összpontosítanak. A jövendő örökéletet figyelembe véve fogtok terveket szőni. Szívetek odavonzódik, ahol van a ti kincsetek. Többé nem földi érdekeket követtek, hanem minden elfoglaltságotokban és eljárásotokban felteszitek magatokban a kérdést: „Uram, mit akarsz, hogy cselekedjem?” (Csel 9:6) A Biblia vallása fogja átszőni mindennapi életeteket. – That I May Know Him, 222. o.

Szívleljétek meg a Mester oly módon elmondott szavait, ahogy még emberhez nem szólt. Elétek tárja a követendő utat, amennyiben a legnemesebb érdekeket követitek, és megmutatja, hogy miként gyűjthettek örök kincseket. „Ne gyűjtsetek magatoknak kincseket a földön.” Az a veszély fenyeget, hogy a földi nyereséget hajszolva mindent elveszítesz, mivel a földi nyereségvágy közepette megfeledkezel a magasztos érdekekről. […]

A kincsek mennyei tárházba való áthelyezésének munkája teljes erőbedobást igényel a részünkről. Ez a legfontosabb feladat, mivel örök érdekeink forognak kockán. Semmi sem vész el, amit Isten ügyébe fektetünk. Minden, ami a lelkek megmentésére és Isten dicsőségére lett adományozva, ebben az életben és az eljövendő életben is a legsikeresebb befektetésnek számít. Ha arany és ezüst talentumaitokat a pénzváltók asztalára helyezitek, az értékük folyamatosan gyarapodni fog, ami a nevetek mellé bejegyzésre kerül a mennyek országában. Olyan edények legyetek, amelybe a pénzváltók asztalán gyarapodott örök kincseket helyezik el. Amikor az Úr munkájára adományoztok, saját kincseiteket helyezitek el a mennyben. És ami a mennybe letétbe lett helyezve, azt nem érheti kár vagy veszteség, hanem szaporodni fog, és örökké tartó kinccsé válik. – That I May Know Him, 223. o.