---
title:  További Tanulmányozásra
date:  03/02/2023
---

Ez a három lépésből álló, adósságot megszüntető eljárás valójában Ellen G. White írásának egy oldalán található.

„Határozzuk el, hogy nem kerülünk többé adósságba! Inkább tagadjunk meg ezer dolgot magunktól ahelyett, hogy adósságba vernénk magunkat! Az adósság eddig csak megmérgezte az életünket. Kerüljük, mint a pestist!

Kössünk ünnepélyes szövetséget Istennel, hogy az áldásával minden adósságunkat kifizetjük és többé senkinek nem fogunk tartozni, még akkor sem, ha csak zabkásán és kenyéren kell élnünk… Ne inogjunk meg, ne csüggedjünk el, ne hátráljunk meg! Tagadjuk meg magunktól a finom ízeket, ne kedvezzünk az étvágyunknak, spóroljunk meg minden fillért és adjuk meg a tartozásainkat!

Törlesszünk minden részletet, amilyen gyorsan csak lehet! Hatalmas győzelmet aratunk, amikor újból szabad emberek lehetünk és nem tartozunk senkinek semmivel” (Ellen G. White: Counsels on Stewardship. 257. o.).

Ha még több segítségre van szükségünk ahhoz, hogy megszabaduljunk az adósságunktól, akkor próbáljuk ki a következőket:

Írjunk költségvetést! Állítsunk össze egy egyszerű költségvetést, jegyezzünk fel minden bevételt és kiadást/vásárlást három hónapig! Sokan meglepődnek, hogy mennyi pénzt költenek el szükségtelen dolgokra.

Szabaduljunk meg a hitelkártyáktól! A hitelkártyák rengeteg család eladósodásához vezetnek. Olyan könnyű kártyával vásárolni, viszont a kölcsönt nehéz törleszteni. Ha nem tudjuk kifizetni minden hónap végére a tartozást, vagy ha olyasmit veszünk, amit amúgy nem vettünk volna meg, akkor jobb, ha megszabadulunk a kártyáktól, mielőtt tönkretennének minket, vagy a házasságunkat, vagy akár mindkettőt.

Határozzunk el megszorításokat! Időnként fel sem tűnik, hogy mennyit meg tudnánk spórolni a havi kiadásainkból csak azzal, ha figyelnénk arra, mit veszünk meg. Gyorsan összeadódnak az összegek!

**Beszélgessünk róla!**

`1) Megdöbbentő, hogy mennyi adósságot halmoztak fel a nemzetek és az egyes emberek is. Mi volt eddig a tapasztalatunk az adóssággal? Milyen gondot okozott nekünk vagy másoknak?`

`2) Mit tehetne a helyi gyülekezetünk, hogy segítsen a tagoknak megtanulni az adósságok kezelését vagy általánosságban a pénzkezelést?`

---

#### Ellen G. White idézetek

Szemelvények Ellen G. White írásaiból, 2. köt., „A szükség napjaira félretéve” című fejezet; A nagy Orvos lábnyomán, „Az üzleti élet elvei” című fejezet.