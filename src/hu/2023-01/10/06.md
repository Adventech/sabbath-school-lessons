---
title:  Lelki Hagyaték
date:  09/03/2023
---

Bár nehéz kitalálni, milyen lett volna az élet a földön, ha az emberiség nem esik bűnbe, egy dolgot mindenképpen biztosra vehetünk: nem halmoznánk kincseket, nem lenne önzés, sem szegénység – pedig mióta történelmi feljegyzések vannak, ezek már sújtják a világunkat. A bűnbe süllyedt világban tapasztalható jelenség, hogy az ember a tulajdonának érzi azt, amiért megdolgozott, és ha becsületesen szerezte, akkor jogosan az övé. Végezetül pedig van egy fontos dolog, amire mindig emlékeznünk kell, attól függetlenül, hogy mennyi vagyonunk van vagy nincs.

`Olvassuk el a következő verseket: 1Móz 14:19; Zsolt 24:1; 50:10; Kol 1:15-17; Zsid 3:4! Mi a központi üzenet mindegyikben? Miként hasson ez arra, hogy mit teszünk anyagi javainkkal, amelyekkel Isten megáldott bennünket?`

Afölött sáfárkodunk és azt igazgatjuk, amit az Úr ránk bízott. Tehát végső soron minden Istené. Ő az, aki életet ad nekünk, aki miatt létezünk és akitől erőt kapunk bármire. Így tehát észszerű, hogy amikor elvégeztük, amit az Úr ránk bízott és miután gondoskodtunk a családunkról, a maradékot visszaadjuk neki.

„Kincset gyűjtünk a mennyben, ha Isten művére adakozunk. Védelmet élvez a balszerencsétől és a veszteségtől mindaz, amit oda gyűjtünk, örökre és maradandóan növekedni fog… [és] a mi számlánkra írják a mennyben” (Ellen G. White: Counsels on Stewardship. 342. o.).

Több előnye van annak, ha most, még életünkben adakozunk. Íme néhány:

Az adományozó láthatja az adománya eredményét – egy új gyülekezeti épület épül, egy fiatal egyetemre mehet, fedezik egy evangelizációs sorozat költségét stb.

Egy szolgálatnak vagy egy embernek használ most, akkor, amikor a legnagyobb szüksége van rá.

A halálunk után nem lesz viszály a családon belül vagy a barátaink között.

Jó példát mutatunk a nagylelkűség és a szeretet családi értékeiről.

Csökkenti az adófizetési kötelezettséget.

Biztosítjuk, hogy az kapja az ajándékot, akinek adni akarjuk (nincs beleszólása a bíróságnak vagy az elégedetlen rokonoknak).

Bizonyítja, hogy az adományozó szíve nem önző, hanem önzetlenné lett.

Kincset gyűjtünk a mennyben.

---

#### Ellen G. White idézetek

Nem elég, ha végrendeletben akarsz bőkezű adakozó lenni. A legkevésbé sem lehetsz biztos abban, hogy a testvérek majd hasznát vehetik örökül hagyott vagyonodnak. Sátán mesteri módon használhatja fel rokonaidat, és összeszed minden elképzelhető hazugságot, hogy a világ számára kaparintsa meg azt, amit te ünnepélyesen Isten ügyének szenteltél. Mindig sokkal kevesebb jut el a gyülekezet pénztárába, mint a végrendeletben meghagyott összeg. Sátán belopja az emberek szívébe, hogy tiltakozzanak, ha haldokló rokonaik végakaratukban a saját tetszésük szerint akarnak rendelkezni a vagyonukról. A rokonok megrablásának tartanak mindent, amit az elhalálozott az Úrnak szánt.

Ha azt akarod, hogy javaid tényleg Isten gyülekezetéhez folyjanak be, még életedben ruházd át azt, amit nélkülözni tudsz. Ahhoz, hogy az Isten kölcsönözte javak ne heverjenek örökre haszontalanul kapzsiságod miatt, valóban véget kell érnie az életednek? Egyikőtök se vonja magára annak a hűtlen szolgának a kárhoztatását, aki a földbe rejtette urának pénzét! – Bizonyságtételek a gyülekezeteknek, 5. köt., 155. o.

Az őskeresztény egyház nem rendelkezett azokkal a kiváltságokkal és lehetőségekkel, amelyek nekünk jutottak. Szegény emberek voltak, de érzékelték az igazság hatalmát. Az előttük lebegő cél elég volt ahhoz, hogy mindenük odaadására késztesse őket. Tudták, egy világ üdvössége vagy elvesztése függ tőlük. Odaadtak mindent, és készen álltak, hogy odamenjenek, ahová az Úr küldi őket.

Valljuk, hogy minket is ugyanazok az elvek vezetnek, s mégis, ahelyett, hogy mindenünket odaadnánk Krisztusért, sokan eltulajdonítják a „szép sineári köntöst és az aranyrudat”, és elrejtik. Ha egyetlen Ákán elég volt ahhoz, hogy meggyengítse Izrael táborát, csodálkozhatunk-e az igyekezetünkkel járó gyenge eredményeken, amikor minden gyülekezetnek és csaknem minden családnak akad Ákánja? Önzetlen jó cselekedeteink példájával igyekezzünk buzdítani másokat is! Sokkal előrébb tartanánk, ha mindenki megtette volna a tőle telhetőt, hogy gyarapítsa a kincstárt. – Bizonyságtételek a gyülekezeteknek, 5. köt., 156–157. o.

Sokan komoly hibát követnek el evilági dolgokban. Kuporgatnak, megvonják maguktól és másoktól a jót, amit nyerhetnének a javaknak helyes felhasználásával, melyet Isten kölcsönzött nekik. Ehelyett önzők és irigyek lesznek. Elhanyagolják a lelkileg fontos dolgokat, így törpék maradnak a vallásos növekedésben, csakhogy olyan gazdagságot harácsoljanak össze, melyet amúgy sem tudnak helyesen használni. Gyermekeikre hagyják javaikat, és tíz közül kilenc esetben csak még súlyosabb átok lesz az örökösöknek, mint nekik volt. A gyerekek, akik szüleik vagyonára támaszkodnak, gyakran sikertelenek az életben, s általában elbuknak abban, hogy örök életet biztosítsanak maguknak. A legjobb örökség, amit a szülők gyermekeikre tudnak hagyni, ha megismertetik velük a hasznos munkát, s ha az önzetlen jótékonyság jellemezte élet példáját nyújtják nekik. Ilyen élettel mutatják ki a pénz igazi értékét, hogy csak annyira kell azt becsülnünk, amennyire enyhíti szükségle­teinket s mások ínségét, és amennyiben elősegítik Isten ügyének haladását. – Bizonyságtételek a gyülekezeteknek, 3. köt., 399. o.