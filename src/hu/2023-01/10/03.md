---
title:  Nem Vihetjük Magunkkal
date:  06/03/2023
---

Valaki egyszer megkérdezte a híres evangelizátortól, Billy Grahamtől, hogy mit tart a leginkább meglepőnek az élettel kapcsolatban most, amikor már megöregedett (Graham akkoriban a hatvanas éveiben járt). Mit felelt erre? „Az élet rövidségét.”

Vitathatatlan, hogy repül az idő.

`Mit tanítanak a következő versek az emberi életről: Zsolt 39:12; 49:18; Préd 2:18-22; 1Tim 6:6-7; Jak 4:14?`

Gyorsan eltelik az élet, ráadásul amikor meghalunk, semmit nem viszünk magunkkal, legalábbis az összegyűjtött anyagi javainkból nem. (A jellem? Az már más kérdés.) „Mert semmit sem vihet el magával, ha meghal” (Zsolt 49:18). Ez azt jelenti, hogy mindent másnak hagyunk hátra. És ki kapja meg a javakat? Természetesen az a korábban elkészített tervektől függ. Nem mindenki hagy maga után nagy örökséget, de a legtöbb embernek van valamennyi vagyona, főleg, ha végig dolgozta az életét. Valójában fontos kérdés, hogy mi lesz a javainkkal a halálunk után, ezért foglalkoznunk kell ezzel.

Akinek az élete végén van vagyona, legyen az kevés vagy sok, annak a végrendelet elkészítése lesz az utolsó sáfársági tette. Fontos körültekintően kezelni azt, amivel Isten megáldott. Amikor az ember nem hagy végrendeletet, akkor az állami vagy polgári jogszabályok lesznek a meghatározók (persze attól függően, hogy hol élünk). Ha valaki végrendelet nélkül hal meg, a legtöbb polgári törvénykezés egyszerűen a rokonokra ruházza át a vagyont, akár szükségük van rá, akár nem; akár jól használják fel a pénzt, akár nem; akár nekik adtuk volna, akár nem. Az egyház nem kap semmit. Amennyiben az ember így szeretné, akkor rendben van, de ha nem, akkor már előtte tervet kell készíteni!

A legegyszerűbben mondva, mivel minden Istené (lásd Zsolt 24:1), bibliai szempontból észszerű következtetés, hogy amikor befejezzük azt, amivel megbízott minket az Úr, vissza kell térítenünk neki, a jogos tulajdonosnak azt, amit ránk bízott, ami megmarad, miután gondoskodtunk a hozzánk közel állók szükségleteiről.

Tudjuk, bármikor meghalhatunk, akár váratlanul, még ma is. Mi történne a hozzánk közel állókkal, ha ma halnánk meg? Mi lenne a vagyonunkkal? Úgy osztanák szét, ahogyan mi szeretnénk?

---

#### Ellen G. White idézetek

A Prédikátor könyvét Salamon idős korában írta, miután teljes mértékben meggyőződött, hogy értéktelenek és nem hoznak beteljesedést azok a gyönyörök, amiket ez a föld felkínál. Salamon itt rámutat arra, hogy ez a világ mennyire nem képes kielégíteni a lélek szükségleteit. Arra a következtetésre jut, hogy bölcs dolog hálásnak lenni és örülni az Istentől kapott ajándékoknak, és jót kell cselekedni, mivel tetteink ítéletre lesznek vonva.

Salamon önéletrajza egy sirató ének, amely bemutatja a boldogság keresését. Salamon intellektuális tevékenységet folytatott, kielégítette a gyönyörök utáni vágyát, és különféle üzleti vállalkozásokat bonyolított le. A királyi udvarban pazar élet vette körül. Érzéki szívének minden a rendelkezésére állt, mindenki az ő parancsára engedelmeskedett, Salamon mégis szomorú végkövetkeztetésre jutott [idézi: Préd 1:14–2:11]. – A Te Igéd igazság, 3. köt., 1164–1165. o.

Hanem minden lélegzetvétel, minden szívdobbanás arról tanúskodik, hogy valakinek, akiben „élünk, mozgunk és vagyunk” (Csel 17:28), mindenre kiterjed a gondoskodása. Nem a benne rejlő erő folytán termi meg ajándékait a Föld, és kering a Nap körül. Isten keze vezérli a bolygókat, és tartja pályájukon, hogy szabályszerűen járják égi útjukat. Ő „[…] kihozza seregöket szám szerint, mindnyáját nevén szólítja; nagy hatalma és erőssége miatt egyetlen híjok sincsen” (Ésa 40:26). Isten hatalma folytán virul a növényzet, kihajtanak a levelek, és virítanak a virágok. Ő „[…] füvet sarjaszt a hegyeken” (Zsolt 147:8), és termékennyé teszi a völgyeket. „Az erdő vadjai […] Istentől követelik táplálékukat”, és minden élő teremtmény, a legparányibb bogártól egészen az emberig, naponta az Ő gondviselésétől függ.

A zsoltáros csodálatos kijelentése szerint: „rád vár minden élő […] megadod nekik, és ők összegyűjtik, kitárod kezed, s eltelnek javakkal” (Zsolt 104:27–28 új kat. ford.). Az Ő szava vezérli az elemeket; Ő borítja be felhőkkel az eget, és készít esőt a földnek. „Olyan havat ád, mint a gyapjú, és szórja a deret, mint a port.” (Zsolt 147:16) „Szavára víz­zúgás támad az égben, és felhők emelkednek fel a föld határairól; villámlásokat készít az esőnek, és kihozza a szelet az ő rejtekhelyéből.” (Jer 10:13) – Pátriárkák és próféták, 115. o.

Mindazoknak, akiknek neve benne marad az élet könyvében, most, megpróbáltatásuk néhány visszamaradó napján igaz bűnbánattal kell bánkódniuk a lelkükben Isten előtt a bűn miatt. A szív mély, hűséges kutatására van szükség. Az oly sok hitvalló keresztény részéről dédelgetett könnyed, könnyelmű lelkületet félre kell tenni. Komoly háború vár mindazokra, akik szeretnék megfékezni uralomra törő, gonosz hajlamaikat. Az előkészület műve egyéni munka. – Isten fiai és leányai, 355. o.