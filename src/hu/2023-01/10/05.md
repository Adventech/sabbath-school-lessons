---
title:  Jótékonykodás A Halálos Ágyon
date:  08/03/2023
---

`Milyen elveket emelhetünk ki a következő igeszakaszokból a pénzgazdálkodással kapcsolatban?`

Péld 30:8         

Préd 5:10        

2Kor 4:18        

1Tim 6:17       

A pénznek óriási hatása lehet az emberekre, és sokak romlását okozza. Ki ne hallotta volna már, egyesek milyen szörnyű dolgokat követtek el a pénz miatt – akkor is, amikor már eleve sok volt nekik?

Csakhogy ennek nem kell így lennie. Isten hatalma által képesek lehetünk felülkerekedni az ellenségnek azon a kísérletén, hogy az áldásunkra szánt dolgot (anyagi tulajdont) átokká tegye.

A jó sáfárság körébe beletartozik, hogy előre tervezünk, gondolva a halálra. Az ember kísértést érezhet rá, hogy azonnal elkezdjen vagyont felhalmozni. Némelyek ezt azzal igazolják, hogy „Mindent elajándékozhatok majd akkor, amikor meghalok.” Bár ez kedvezőbb, mintha az egészet azonnal elszórnák, azért ennél jobban is lehet, sőt kell is dönteni.

„Láttam, hogy sokan visszatartják a támogatást Isten ügyétől az életük során. Azzal csitítgatják a lelkiismeretüket, hogy majd a haláluk idején nagylelkűek lesznek. Szinte nem merik gyakorolni a hitüket, nem mernek bízni az Úrban, ezért nem adakoznak még életükben. Krisztus nem azt kívánja, hogy a követői a halálos ágyukon jótékonykodjanak, az nem jelenthet mentséget az élők önzésére. Inkább a halálnak, nem pedig Isten ügyére adnak, akik az utolsó pillanatig ragaszkodnak a vagyonukhoz. Állandóan történnek veszteségek. Bankok csődbe mennek és a vagyon számtalan módon elveszhet. Sokan akarnak tenni valamit, de csak halogatják a dolgot, Sátán pedig igyekszik megakadályozni, hogy a pénz végül a kincstárba kerüljön. Elvész, mielőtt visszakerülhetne Istenhez, az ördög pedig ujjong emiatt” (Ellen G. White: Testimonies for the Church. 5. köt. 154. o.).

Miért legyünk különösen körültekintőek, hogy milyen indokokra hivatkozunk az anyagi áldásaink használatát illetően?

---

#### Ellen G. White idézetek

„Ne reménykedjenek a bizonytalan gazdagságban, hanem az élő Istenben, aki bőségesen megad nékünk mindent a mi tápláltatásunkra.” (1Tim 6:17)

Sokkal boldogabb és gyümölcsözőbb életet élnénk, ha családi és embertársi kapcsolatainkat keresztény elvek vezérelnék, és ha Krisztus alázatossága és egyszerűsége jellemezne… A vendégeknek látniuk kellene, hogy vidámságunkkal, együttérzésünkkel és szeretetünkkel boldogságot próbálunk árasztani magunk körül. […]

Ennek okáért tegyük rendbe a szívünket s a házunkat, és tanítsuk meg a gyermekeinknek azt, hogy az istenfélelem a bölcsesség kezdete, továbbá pedig kedves, boldog és rendezett élettel fejezzük ki hálánkat és szeretetünket annak, aki „bőségesen megad nékünk mindent a mi tápláltatásunkra”. De mindenek felett a gondolataink és szívünk érzelmei időzzenek drága Megváltónkon, aki a bűnös ember helyett elszenvedve a büntetést, kitárta előttünk is az eget. – Reflecting Christ, 183. o.

Sok szó hangzott már el a mellőzött szegények iránti kötelességünkről. De nem kellene a gazdagoknak is némi figyelmet szentelnünk? Sokan reménytelennek tartják őket, és nem sokat tesznek azok szemének felnyitása érdekében, akik a világi dicsőség csillogásától elvakítva és elkábítva kihagyják számításukból az örökkévalóságot. Gazdag emberek ezrei szállnak sírba anélkül, hogy az intő üzenetet megismerték volna. De bármennyire közömbösnek tűnjenek is, a gazdagok között is sokan nagy terheket hordoznak a lelkükben. „Aki szereti a pénzt, nem elégszik meg a pénzzel; sem a jövedelemmel az, aki szereti a vagyont.” (Préd 5:9) Aki ezt mondaná a színaranynak: „Reménységemet aranyba vetettem”, az „megtagadta… volna az Istent odafönt” (Jób 31:24, 28). […]

Gazdagság és világi dicsőség nem elégítheti ki a lelket. Sok gazdag ember vágyik valamilyen mennyei bizonyosságra, valamilyen lelki reménységre. Sokan vágynak valamire, ami véget vetne céltalan életük egyhangúságának. Hivatali életükben sokan vágynak olyasvalamire, amijük nincs. Közülük kevesen járnak templomba, mert úgy érzik, hogy abból nem sok hasznuk van. A tanítás, amit ott hallanak, nem érinti meg a szívüket. Nem kellene-e őket személyesen megszólítanunk? – A nagy Orvos lábnyomán, 210. o.

Láttam, hogy sokan visszatartják javaikat Isten ügyétől, azzal csitítva lelkiismeretüket, hogy majd a végrendeletükben adományoznak a nemes célra. Nem kívánják Istenbe vetett hitüket oly módon gyakorolni, hogy még életükben adakozzanak. Pedig Krisztus nem a halálos ágyon várja el a bőkezűséget. Az ilyen adomány nem menti az önző életet. Akik az utolsó percig ragaszkodnak vagyonukhoz, azok inkább a halál kényszerítő ereje, mint Isten műve iránti odaadásuk következtében mondanak le róla. Emiatt állandó veszteségek érik az evangélium hirdetésének ügyét. Sokan szeretnének ugyan tenni valamit, de halogatják; s mivel az ördög nem alszik, igyekszik megakadályozni, hogy javaik valaha is az Úr kincstárába jussanak. Bankok mennek tönkre, a vagyon sok más módon is elemésztődhet. Elvész, mielőtt visszatért volna Istenhez, és Sátán örül ennek.

Ha jót akarsz tenni javaiddal, tedd azonnal, nehogy Sátán kaparintsa meg vagyonodat, s ezzel hátráltassa Isten ügyét. Az Úr sokszor nyitott utat a testvérek előtt, hogy adakozzanak munkánk fejlesztésére, Sátán ügynökei azonban olyan vállalkozásokkal álltak elő, amelyek segítségével a testvérek „holtbiztosan” megkétszerezhetik vagyonukat. Testvéreink beruházzák a pénzüket, de Isten ügye és gyakran ők maguk sem látnak egyetlen fillér hasznot sem belőle. – Bizonyságtételek a gyülekezeteknek, 5. köt., 154. o.