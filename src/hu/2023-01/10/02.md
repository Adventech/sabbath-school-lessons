---
title:  A Bolond Gazdag
date:  05/03/2023
---

`Olvassuk el Lk 12:16-21 szakaszát! Milyen időszerű üzenetet találunk itt? Mi miatt feddte meg az Úr a bolond embert? Mit árul ez el nekünk a javakhoz való viszonyunkról?`

Azt is mondhatnánk, hogy Jézus példázata arról szólt, mit ne tegyünk nyugdíjaskorban, bár az üzenete ennél még tágabb. Tehát ha valaki azért hagyja abba a munkát, hogy csak önmagára költse az összegyűlt vagyonát, akkor vigyázzon és vegye a szívére ezt a történetet! Nem az a baj, ha az ember keményen dolgozik vagy meggazdagszik és az idő múlásával még gazdagabb lesz. A hozzáállás a probléma. A példázatbeli férfi szavai mutatják, mi az igazi gond: „tedd magadat kényelembe, egyél, igyál, gyönyörködjél” (Lk 12:19)!

„Ennek az embernek nem voltak a pusztulásnak kitett állatokénál magasabb rendű céljai. Úgy élt, mintha nem volna Isten, sem menny, sem örök élet. Mintha mindaz, ami nála volt, a sajátja lett volna, és nem tartozna semmivel sem Istennek, sem embernek” (Ellen G. White: Krisztus példázatai. Budapest, 1983, H. N. Adventista Egyház, 172. o.).

A bolond gazdag példáját követi, aki ebben az életszakaszban csakis magára gondol és figyelmen kívül hagyja mások szükségleteit, illetve Isten ügyét. Jézus példázatában nem látjuk jelét annak, hogy a gazdag ember lusta vagy becstelen lett volna. A baj azzal volt, ahogyan elköltötte azt, amit Isten rábízott. Mivel nem tudjuk, mikor fogunk meghalni, mindig álljunk készen az Úr akaratát cselekedni, ahelyett, hogy önző módon élnénk.

A Biblia azt az általános képet festi, hogy amíg csak képes rá az ember, addig dolgozik és tevékeny marad. Sőt, érdekes felfigyelnünk arra, hogy sokak szerint Dániel és Jelenések nagy prófétai könyveinek írói mindketten a nyolcvanas éveikben jártak, amikor befejezték a munkájukat. Történt ez abban a korban, amikor az átlagéletkor ötven év körül volt. Ellen G. White a hetvenedik életéve után írta néhány legismertebb és legkedveltebb könyvét, például a Jézus életét. Az idős kornak nem kell feltétlenül azt jelentenie, hogy már nem vagyunk tevékenyek. Igyekezzünk annyi jót tenni, amennyit csak az egészségünk enged! Jézus azt tanácsolja a második eljövetelét váróknak, hogy ne csak figyeljenek, hanem továbbra is dolgozzanak (Mt 24:44-46).

Hogyan kerülhetjük el életkortól és anyagi helyzettől függetlenül, hogy beleessünk abba a csapdába, mint a példázatbeli ember? Tegyük fel magunknak a kérdést: „Miért élek?”

---

#### Ellen G. White idézetek

A kevésbé bölcs gazdag emberhez intézett ünnepélyes figyelmeztetés elég lehetne mindazok számára, akik a vég idejében élnek. Az Úr leckét leckére adott, hogy mindenki lemondhasson az önzésről, és szoros baráti, testvéri kapcsolatokat alakíthasson ki. Az Úr azt akarta, hogy hűségesei szorosan kapcsolódjanak egymáshoz, hogy egyek legyenek Őbenne. Együtt kell örülniük az isteni dicsőség reménységének, várva a Krisztus érdemei által elnyerhető örök életet. Ha Krisztus a szívben lakozik, az Ő szeretete árad ki másokra is, hogy szív a szívhez kapcsolódhasson. […]

Jézus gazdagon kiárasztja Szentlelkét a nehéz helyzetek között, hogy segítséget nyújtson gyengeségünkben, bátorítson, világosságot hozzon az elménkben, és megtisztítsa a szívünket. Így Ő lesz számunkra a bölcsesség, a fedhetetlenség, a szentség és a megváltás. – Reflecting Christ, 130. o.

Ennek az embernek nem voltak a pusztulásnak kitett állatokénál magasabb rendű céljai. Úgy élt, mintha nem volna Isten, sem menny, sem örökélet. Mintha mindaz, ami nála volt, a sajátja lett volna, és nem tartozna semmivel sem Istennek, sem embernek. A zsoltáros ezt a gazdag embert rajzolta meg: „Azt mondja a balgatag az ő szívében: Nincs Isten.” (Zsolt 14:1)

Ez az ember önző életet élt, és csak a maga számára tervezett. Látta, hogy később is dúskálni fog, és ezért nincs más tennivalója, mint felhalmozni és élvezni munkája gyümölcsét. Szerencsésebbnek tartotta magát másoknál, és nagyra értékelte a maga bölcs gazdálkodását. Városa lakói a józan gondolkodású, szerencsés embert tisztelték benne. Hiszen „dicsérnek is téged, hogy jól tettél magaddal” (Zsolt 49:19). Azonban „e világ bölcsessége bolondság az Isten előtt” (1Kor 3:19). Miközben a gazdag ember boldog évekre számít, az Úrnak más terve van vele. […]

Azt az egyet, ami most érték lehetne számára, nem szerezte meg. Önző életével elutasította Isten szeretetét, amely irgalmas cselekedetekben áradhatott volna tovább embertársaihoz. Ezzel az életet is eldobta, mert Isten a szeretet és a szeretet élet. Ez az ember inkább a földit választotta, mint a lelkit, és a földivel együtt meg kell semmisülnie. – Krisztus példázatai, 257–258. o.

Ha az ember Isten javainak hűséges sáfáraként végezné kötelességét, senkinek sem kellene élelmet koldulnia, senki sem nélkülözne, nem szenvedne hiányt ruházatban vagy a létszükségleti cikkekben. Az emberek hűtlensége okozta azt a szenvedést, ami sújtja a világot. Ha azok, akiket Isten hű sáfárainak nevezett ki, megfelelő módon használnák fel javait, és olyan célokra, amelyekre Ő rendelte, akkor nem lenne ennyi szenvedés a világon. Isten azzal teszi próbára az embert, hogy bőséggel ad neki jó dolgokat. Így tette próbára tette a példázatbeli férfit is. Ki fog ránk igazi javakat bízni, ha a hamis gazdagságok kezelésében is hűtleneknek bizonyulunk? Akik sikerrel vették ezt a próbát itt a földön, hűségeseknek találtatnak majd, mint akik engedelmeskedtek az Úr szavának, és irgalmat tanúsítva használták fel eszközeiket országának előrehaladására. Ezek az emberek hallani fogják a Gazda ajkáról a következő kijelentést: „Jól vagyon jó és hű szolgám, kevesen voltál hű, sokra bízlak ez után.” – Review and Herald, 1894. június 26.