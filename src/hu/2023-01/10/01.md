---
title:  Mit Adhatunk Vissza?
date:  04/03/2023
---

### E heti tanulmányunk
Példabeszédek 27:23-27; Prédikátor 2:18-22; 5:10; Lukács 12:16-21; 2Korinthus 4:18; Kolossé 1:15-17

> <p></p>
> „És hangot hallottam az égből, amely ezt mondta nekem: Írd meg: boldogok a halottak, akik az Úrban halnak meg mostantól fogva. Bizony azt mondja a Lélek, mert megnyugszanak fáradozásuktól, és cselekedeteik követik őket” (Jel 14:13, ÚRK).

A munkáséveink befejezéséhez közeledve arra kezdünk figyelni az anyagiak téren, hogy az életünk végére gondolva megőrizzük a vagyonunkat. A nyugdíjazás megrázó élmény lehet. Hogyan haladjunk tovább anyagi szempontból?

Amint az emberek idősödnek, szinte természetes módon jön a jövő miatti aggodalom. A leggyakoribb félelmek közé tartozik a korai halál (mielőtt gondoskodni tudnának a családról), a túl hosszú élet (felélik a vagyonukat vagy a megtakarításukat), súlyos betegség (minden vagyonukat egyszerre elviheti), illetve a szellemi és/vagy testi leépülés (ki fog róluk gondoskodni?).

Ellen G. White a következőt írta ezekkel a félelmekkel kapcsolatban: „Ezek a félelmek mind Sátántól erednek… Ha az ember olyan pozícióba helyezkedik, amit Isten szán neki, akkor az utolsó napjai lehetnek a legjobbak és legboldogabbak… Tegyünk félre tehát minden szorongást és terhet, és töltsük ezt az időt olyan boldogan, amennyire csak lehet! Érleljük magunkat a mennyre” (Testimonies for the Church. 1. köt. 424. o.)!

Ezen a héten megvizsgáljuk, mit tanácsol Isten az utolsó éveinkkel kapcsolatban. Milyen dolgokkal foglalkozzunk, mit kerüljünk és milyen elveket kövessünk?

---

#### Ellen G. White idézetek

Dávidot lesújtotta a látvány, hogy akik valamikor Isten félelmét tartották maguk előtt, vénségükre látszólag elhagyták, s Isten ellenségei gúny tárgyává tették az Urat. […]

Dávidot megrendítette ez a látvány. Megijesztette a jövőre nézve. Előretekintve öreg korára, attól tartott, hogy Isten elhagyja, s ő is olyan boldogtalan lesz, mint más idős emberek, akiknek viselkedésére felfigyelt; s hogy ő is az Úr ellenségei gyalázására lesz hagyva. Ezzel a teherrel lelkén esedezik buzgón (Zsolt 71:9, 17, 19). Dávid fontosnak érezte, hogy őrizkedjen az öregkorral járó rossz dolgoktól. […]

Ha az ilyenek az Isten által nekik szánt helyet elfoglalnák, az utolsó napjaik a legboldogabbak lehetnének. Akinek becsületes és ügyes gyermekei vannak, hagyni kellene, hogy ők intézzék ügyeiket, és gondoskodjanak boldogságukról. Ha nem ezt teszik, a Sátán kihasználja szellemi erejük hiányát, s ő irányítja majd ügyeiket. Az időseknek félre kellene tenniük az aggodalmakat és terheket, s a lehető legboldogabban tölteni idejüket a mennyre való érlelődéssel. – A Te Igéd igazság, 3. köt., 1148. o.

Élnek a földön a kilencvenedik életévüket is betöltött emberek. Előrehaladott életkoruk természetes következménye a legyengülés, de mivel hisznek Istenben, az Úr szereti őket. Isten pecsétje nyugszik rajtuk, és azok közé soroltatnak, akikről az Úr kijelentette: „Boldogok a halottak, akik az Úrban halnak meg mostantól fogva.” Elmondhatják Pállal együtt: „Ama nemes harcot megharcoltam, futásomat elvégeztem, a hitet megtartottam: végezetre eltétetett nékem az igazság koronája, melyet megád nékem az Úr ama napon, az igaz Bíró, nemcsak nékem pedig, hanem mindazoknak is, akik vágyva várják az ő megjelenését.” Sokuknak a fehér haja dicsőséget szerez Istennek, mivel megharcolták a nemes harcot, és megőrizték a hitet. – Letter 207, 1899

Milyen csodálatos lesz a feltámadás reggele! Milyen csodálatos lesz, amikor Krisztus eljön és a hívők tiszteletében részesül! Akik osztoztak Krisztus alázatában és szenvedéseiben, dicsőségében is részesülnek majd. Krisztus feltámadása által minden szent, aki elaludt Jézusban, győzedelmesen elő fog jönni börtönéből. A feltámadt szentek így szólnak majd: „Halál! Hol a te fullánkod? Pokol! Hol a te diadalmad?” (lKor 15:55)

Jézus Krisztus győzött a halál felett, és megtörte a sír bilincseit. A sírban alvók mindegyike osztozik diadalában, és ők is előjönnek nyughelyükről. – Szemelvények Ellen G. White írásaiból, 2. köt., 271–272. o.