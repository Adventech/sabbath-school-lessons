---
title:  Kezdjük A Személyes Szükségletekkel!
date:  07/03/2023
---

Az ószövetségi időkben az izraeliták többsége vagy földműves, vagy pásztor volt. Így az Úr a földművelés körébe tartozó szóhasználattal fejezte ki egyes ígéreteit. Péld 3:9-10 szakaszában Isten azt mondja, hogy ha az anyagiakban hűségesek vagyunk hozzá, akkor „megtelnek a te csűreid elégséggel”. Valószínűleg ma a legtöbb kereszténynek nincs csűrje. Tehát ezt úgy értelmezzük, hogy az Úr megáldja a munkánkat vagy a vállalkozásunkat, ha készek vagyunk követni Őt és engedelmeskedni neki.

`Olvassuk el Péld 27:23-27 részét! Hogyan alkalmaznánk ma a keresztényi életre azt, hogy „Szorgalmasan megismerd a te juhaid külsejét”?`

A Biblia óva inti a gazdagokat a szegények eltiprásától vagy a kapzsiságtól, de sosem kárhoztatja azt, ha az ember pénzt akar keresni, feltéve, ha nem csalással vagy mások elnyomása árán igyekszik azt megszerezni. A példabeszédek könyvéből vett mai igeszakasz éppen arra utal, hogy legyünk szorgalmasnak az anyagiakat tekintve, mert biztosítanunk kell a megélhetést magunk és a családunk számára. Lesz „elég kecsketejed, hogy táplálkozhass te, házad népe és szolgálóleányaid” (Péld 27:27, ÚRK).

Hogyan mondanánk el másképpen a mai napi bibliaszöveget? Talán ezt javasolhatnánk: „Vizsgáld meg a költségvetésedet és állapítsd meg az ügyeid állapotát!” Vagy „Készíts vagyonmérleget, lásd tisztán az adósság és a saját tőke arányát!” A munkás éveink során jól tesszük, ha időről időre átnézzük a végrendeletünket vagy egyéb okiratokat, illetve a meglévő vagyontárgyainkat, és amennyiben szükséges, frissítsük az iratokat. A végrendeleteket és a letéteket általában a vagyontervezési folyamat elején készítik el, így készülve fel az idő előtti halálesetre, vagy arra, ha egészségügyi ok miatt nem tudnának dönteni arról, hová kerüljön a hagyaték. Előre meg kell tervezni, mi történjen az ember vagyonával akkor, amikor az már nem az övé. Röviden, az Isten áldásai fölötti jó sáfárságba nemcsak az tartozik bele, ami az életünk során történik, hanem az is, ami utánunk jön – mert hacsak még az életünkben nem tér vissza az Úr, akkor egy nap már nem leszünk itt, az anyagi javainkat pedig hátrahagyjuk, akár kevésről, akár többről legyen szó. Így most ránk hárul, hogy előre gondoskodjunk arról, amivel Isten megáldott bennünket. Az is áldás lehet mások számára és szolgálhatja Isten műve előmenetelét.

„Mert nem örökkévaló a gazdagság” (Péld 27:24). Miért fontos mindig észben tartani ezt a gondolatot?

---

#### Ellen G. White idézetek

Az élet sokkal ünnepélyesebb annál, mintsem aggódva a mulandó, földi dolgok taposómalmában, az örökérvényű áldásokhoz képest atomnyi dolgokkal bajlódva töltsük el. Az Úr mégis arra szólít, hogy az élet múlé­kony dolgaiban is szolgáljunk neki. A földi munkában tanúsított szorgalom éppúgy hozzátartozik az igaz valláshoz, mint az imádság. A Biblia nem hagyja jóvá a tétlenséget. A világunkat sújtó legnagyobb átok a semmittevés. Az őszintén megtért ember szorgalmas munkás. […]

Minden kereszténynek kötelessége, hogy rendességre, alaposságra és gyorsaságra szoktassa magát. A lassú és kontármunkásnak nincs mentsége semmiféle munkában. Ha valaki mindig dolgozik, és soha nem végzi el munkáját, ennek az az oka, hogy nem viszi bele szívét és lelkét a munkába. A lassú és rossz hatásfokkal dolgozó munkásnak be kell látnia, hogy e hibáin változtatnia kell. Fordítson nagy gondot ideje beosztására, hogy a legeredményesebben használhassa ki! Egyesek ügyes és módszeres munkával öt óra alatt elvégzik azt, amit mások tíz óra alatt. – Krisztus példázatai, 343–344. o.

Jézus szeretete látható és érezhető. Nem lehet elrejteni, mert csodatevő erővel rendelkezik. Bátorságot ad a félénknek, szorgalmat a restnek és bölcsességet a tudatlannak. A nehézkes beszédű személyből ékesszóló lesz, az eltompult elmét újra életre kelti. A csüggedt léleknek reménységet ad, a megszomorodottnak örömöt. A Jézus iránti szeretet arra készteti birtoklóját, hogy vállaljon terheket az Úrért, és azokat az Ő ereje által viselje. Jézus szeretete nem fog bonyodalmat és nyomorúságot okozni, és nem engedi, hogy a hűséges szolga a gúnyolódások miatt elforduljon kötelességétől. […]

Istent sokkal jobban foglalkoztatja az, hogy mekkora szeretettel végezzük a munkát, mint az, hogy milyen sokat dolgozunk. Az emberi szív nem képes ezen szeretetre, mivel ez a mennyei eredetű palánta csak ott virul, ahol Jézus az úr. A szeretetet birtokló életnek van ereje és igazsága. A szeretet csak jót cselekszik. Aki keresi a szeretetet, a szentség gyümölcsét hordozza, és végül elnyeri az örök életet. – That I May Know Him, 167. o.

Dávid nyilvános munkásságának vége előtt állt. Tudta, hogy rövidesen meghal. Nem hagyja ügyeit rendezetlenül, hogy majd nyugtalanítsák fia szívét. Míg elég testi és szellemi ereje maradt, rendezte országa ügyeit, a legkisebb kérdésekről sem feledkezve el. Figyelmezteti Salamont Sémei ügyére. Tudta, hogy Sémei bajt fog okozni az országnak. Veszélyes, hirtelen indulatú ember volt, és csak a félelem tartotta őt féken. Ha majd mer, lázadást szít, vagy ha alkalom kínálkozik, megöli Salamont.

Ügyei rendezésével Dávid követendő példát mutat az időseknek, hogy rendezzék ügyeiket, míg tudják, hogy mikor közel érnek a halálhoz és szellemi képességeik elgyöngülnek, földi ügy ne terelje el Istenről a gondolataikat. – A Te Igéd igazság, 2. köt., 1024–1025. o.