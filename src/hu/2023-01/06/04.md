---
title:  Lót Rossz Döntései
date:  07/02/2023
---

Amikor Isten hívására Ábrám elhagyta a hazáját, Lót, az unokaöccse úgy döntött, hogy vele tart a hosszú utazáson. Mózes első könyve 13. fejezete feljegyzi, az Úr gazdagon megáldotta Ábrámot, akinek így „sok jószága, ezüstje és aranya volt” (1Móz 13:2, ÚRK). Viszont Lótnak is „voltak juhai, ökrei és sátrai” (1Móz 13:5, ÚRK). Olyan gazdagok lettek mindketten a hatalmas csordáikkal, hogy nem maradhattak meg egymás mellett. Ábrám felajánlotta Lótnak, hogy kiválaszthatja, hol szeretne élni. Így akarta elkerülni a pásztoraik közötti összetűzéseket. Lótnak természetesen át kellett volna adnia a választás jogát Ábrámnak, mint nála idősebbnek, hiszen neki köszönhetően gazdagodott meg. Ám semmilyen hálát nem mutatott jótevője iránt, önző módon azt a földet kívánta, amit a legjobbnak tartott.

`Olvassuk el 1Móz 13:10-12 részét! Milyen észszerű tényezők vezethették Lótot a döntésére?`

Bármilyen egyszerűen magyarázhatta is a döntését Lót, hogy a városba költözik, de ott a dolgok nem alakultak jól a számára. Amikor azonban Ábrám meghallotta, hogy mi történt vele, nem azt mondta: „Bizony Lót, ez elég kellemetlen, de csak azt aratod, amit vetettél.” Inkább a segítségére sietett (lásd 1Mózes 14. fejezetét).

Előfordul, hogy nem tanuljuk meg a leckét, amikor új dolgokat próbálunk megszerezni. Lót egyenesen visszaköltözött Sodomába! Nagy irgalmában Isten mégis hírmondókat küldött Lóthoz és a családjához, hogy tudtukra adja, milyen pusztítás közeleg ezekre a városokra.

`Olvassuk el 1Móz 18:20-33 szakaszát! Mit mondott Isten Ábrahámnak, miért látogatott el a földre? Mit felelt Ábrahám a gonosz városok elpusztításának hírére?`

Mivel Ábrahám aggódott Lótért és a családjáért, alkudozni kezdett Istennel, hogy kegyelmezzen meg a városoknak, ha laknak bennük igaz emberek. Ötvennel kezdte és egészen tízig ment le. Szerető jellemével összehangban az Úr egészen addig kegyelmet adott, amíg Ábrahám tovább kérlelte Őt. Isten és két angyala személyesen mentette meg Lótot, a feleségét és a két lányát. Ám a felesége visszatekintett és sóbálvánnyá vált. Lót gazdag emberként költözött Sodomába és szinte nincstelenül távozott. Mennyire vigyáznunk kell a döntésekkel, amelyeket meghozunk, főként amikor a teljes kép helyett a rövidtávú haszonszerzésre figyelünk (lásd Mk 8:36-37)!

---

#### Ellen G. White idézetek

Lót Sodomát választotta lakóhelyül, mert látta a világi előnyöket. De miután megtelepedett és világi kincsekben meggazdagodott, meggyőződött róla, hogy hibát követett el, mikor nem vette figyelembe annak a közösségnek erkölcsi állapotát, amelyikben hazát választott. – A Te Igéd igazság, 1. köt., 1092. o.

Lót egy kies területet választott, amely nagy nyereséggel kecsegtetett. Már gazdag emberként került a környékre, és választása semmilyen különlegesebb eredményt nem hozott számára. A különbség mindig abban mutatkozik meg, hogy az ember enged-e a jó befolyásának, vagy inkább a mulandó előnyöket választja. Nagyon sok út vezet Sodomába. Szükségünk van arra, hogy szemeink mennyei gyógyírral legyenek megkenve, hogy felismerjük az Istenhez vezető utat. – Letter 109, 1899.

Ábrahám megtisztelte Istent, és Isten is megtisztelte Ábrahámot. Tanácsolta őt, és beavatta a mennyei tervekbe. „Eltitkoljam-é én Ábrahámtól, amit tenni akarok?” – kérdezte az Úr.

A hit embere közbenjárt Sodoma lakosaiért. Egyszer már a kardjával megmentette őket, most pedig ima által próbált segíteni rajtuk. Mélységes tisztelettel és alázattal könyörgött az Úrhoz. Ő, a bűnös ember közbenjárt egy másik bűnös emberért. Ilyen lelkületet kell tanúsítaniuk mindazoknak, akik Istenhez közelednek. Ábrahám olyan gyermeki bizalommal rendelkezett, mint amilyet elvár gyermekétől az édesapa. A mennyei Küldötthöz járulva könyörgött és imádkozott. […]

Ábrahám imáját a veszendő lelkek iránti szeretete ihlette. Noha nem értett egyet a züllött város vétkeivel, mégis szerette volna, ha a bűnösök megmenekülnek. Sodoma iránti mély érdeklődése mutatja, hogy milyen törődést kell tanúsítanunk a megtéretlenek felé. Gyűlölnünk kell a bűnt, de irgalommal és szeretettel kell viseltetnünk a bűnösök irányába. – Conflict and Courage, 51. o.

A gazdagról és Lázárról szóló példázat arra világít rá, hogy e két ember által képviselt embercsoportot miként értékelik a láthatatlan világban. A gazdagság nem bűn, ha valaki becsületesen jutott hozzá. Isten nem ítéli el a gazdagot gazdagsága miatt. De elmarasztalja akkor, ha a reá bízott anyagiakat önzően használja fel. […]

Pénzt nem vihetünk magunkkal az elkövetkezendő életbe. Ott nem lesz szükség rá. Azonban azokat a jó cselekedeteket, amelyekkel lelkeket mentettünk Krisztusnak, magunkkal visszük a mennybe. Akik pedig az Úr ajándékait önzőn maguknak használják fel, támasz nélkül hagyva nincstelen felebarátaikat, és Isten földi műve előbbre viteléért semmit sem tesznek, azok meggyalázzák Alkotójukat. A mennyei könyvekben nevük mellett ez áll: megrabolták Istent. […]

Krisztus fellebbentette a függönyt, és megmutatta ezt a képet a papoknak és főembereknek, az írástudóknak és farizeusoknak. Ti, akik e világ javaiban dúskáltok, de Isten dolgaiban nem, gondolkozzatok el ezen a jeleneten! Akit az emberek nagyra becsülnek, az Isten szemében visszataszító. Krisztus kérdi: „Mit használ az embernek, ha az egész világot megnyeri, lelkében pedig kárt vall? Avagy mit adhat az ember váltságul az ő lelkéért?” (Mk 8:36–37) – Krisztus példázatai, 266–267. o.