---
title:  Csalóból Fejedelem
date:  08/02/2023
---

Jákób fiatalemberként szerette és félte Istent, mégis szövetkezett az édesanyjával, Rebekával, hogy megtévessze az édesapját és elnyerje az áldását. Ennek következtében felnőtt korában rossz útra lépett. Menekülnie kellett, nehogy utolérje a korai halál. Rebeka azt mondta neki, hogy „fuss Lábánhoz… És maradj nála egy kevés ideig, míg a te bátyád haragja elmúlik… akkor elküldök és haza hozatlak téged” (1Móz 27:43-45). Jákób végül húsz évig maradt távol, és többé nem látta az édesanyja arcát.

`Olvassuk el 1Móz 32:22-31 verseit! Mi történt itt Jákóbbal? Milyen lelki tanulságokat szűrhetünk le ebből az esetből Isten kegyelméről, amit akkor is felkínál, amikor rossz döntést hozunk meg?`

„Alázatosan, bűnbánattal és a saját akaratáról lemondva ez a bűnös, tévelygő halandó legyőzte a mennyei Felséget. Remegve kapaszkodott Isten ígéreteibe, és a Végtelen Szeretet szíve nem tudta elutasítani a bűnös könyörgését.

Ekkor világosan Jákób elé tárult, mi volt az a hiba, ami bűnéhez, az elsőszülöttségi jog csalás általi megszerzéséhez vezetett. Nem bízott Isten ígéreteiben, hanem a saját erőfeszítéseivel akarta elérni azt, amit Isten a maga idejében és módján valósított volna meg…

Jákób megkapta azt az áldást, amelyre lelke vágyott. Isten megbocsátotta annak a bűnét, aki a másikat kitúrta a helyéből” (Ellen G. White: Pátriárkák és próféták. Budapest, 1993, Advent Kiadó, 158-159. o.).

Olvassuk el 1Móz 49:29-33 szakaszát! Jákóbnak nem volt már földje Kánaánban. Ennek ellenére mit hagyott meg a fiainak a temetésével kapcsolatban? Vajon miért kérhette ezt?

A Bibliában az áll, hogy mindhárom pátriárkát ugyanabba a barlangba temették el, a feleségükkel együtt. Jákób, aki erősen bízott az Úrban, idegennek, vándornak tartotta magát ezen a földön (lásd Zsid 11:13). Noha hibákat követett el, de ő, aki nincstelenül távozott Kánaánból, gazdag emberként tért oda vissza.

A hibáink ellenére Isten még mindig megáldhat bennünket. Mennyivel jobb volna azonban már kezdettől fogva elkerülni a rossz döntéseket! Milyen válaszutak előtt állunk most? Hogyan kerülhetjük el azt, hogy rosszul válasszunk?

---

#### Ellen G. White idézetek

Rebeka keserűen megbánta a Jákobnak adott tanácsot, mert ezáltal örökre elválasztotta őt magától. Jákob kénytelen volt elmenekülni, hogy megmentse életét Ézsau haragjától, így anyja többé sohasem látta meg arcát. Izsák még sok évet élt azután, hogy Jákobra adta áldását. Jákob és Ézsau életmódja meggyőzte őt, hogy az áldás jogosan illette meg Jákobot. – A megváltás története, 89. o.

Jákobnak erőteljesen elé tárult az a bűne, hogy csalással akarta megszerezni bátyja áldását, azért fél, hogy Isten megengedi Ézsaunak, hogy elvegye életét. Egy angyalt mutattak be nekem, amint Jákob előtt állt, és rámutatott hibáinak igazi természetére. […]

Jákob egész éjjel küzdött az angyallal. Áldásért könyörgött. Úgy tűnt, hogy az angyal ellenállt imájának, állandóan emlékeztette bűnei­re, és igyekezett elszakadni tőle. Jákob elhatározta, hogy megragadja az angyalt, de nem testi erejével, hanem a hitével. Szenvedéseiben Jákob hivatkozott bűnbánatára, mély alázatra, amelyet bűnei miatt érzett. […]

Amikor azonban látta, hogy nem vehet erőt Jákobon, hogy meg­győzze őt természetfeletti hatalmáról, érintette combcsontját, amely csípőjében azonnal kificamodott. Jákob azonban nem adta fel eltökélt szándékát a testi fájdalmak ellenére sem… Hite a hajnal feljöttéig a végsőkig komollyá vált. Nem akarta elbocsátani az angyalt, amíg az meg nem áldja őt. – A megváltás története, 94–95. o.

Áldozathozatalt követel, ha Istennek adjuk át magunkat. Ez azonban csupán alantasabb dolgaink feláldozása a magasztosabbért, a testi feláldozása a lelkiért, a mulandó feláldozása az örökkévalóért. Isten nem szeretné az akaratunkat megsemmisíteni, hiszen szándékát csakis az akarat segítségével tudjuk megvalósítani. Neki kell átadnunk akaratunkat, hogy azután visszakapjuk, de már megtisztítva, kifinomítva, és a szeretet által úgy Istenhez kötve, hogy az Úr keresztül tudja áramoltatni rajtunk a szeretet és az erő hatalmas árjait. Bármilyen keserűnek és fájdalmasnak tűnik is ez az átadás a csökönyös, konok szív előtt, mégis áldás lesz számára: „Jobb tenéked.”

Amíg Jákób nem borult rokkant csípővel, magatehetetlenül a szövetség angyalának keblére, addig nem ismerte a hit győzelmét. Csakis akkor nyerte el az „Isten győztes harcosa” címet, amit az Izrael név jelent, amikor már sántítva járt. Ézsau fegyveresei csak akkor álltak meg előtte tisztelettel. Majd később a fáraó – ősi királyok büszke sarja – áldására szomjazva hajolt meg előtte. Üdvösségünk fejedelme, Jézus is szenvedések által vált tökéletessé, a hit fiai így „felerősödtek a betegségből… megszalasztották az idegenek táborait” (Zsid 11:34). Így „még a sánták is zsákmányt vetnek” (Ésa 33:23), „olyan lesz köztük a leg­alábbvaló, mint Dávid, a Dávid háza… mint az Úrnak angyala” (Zak 12:8). – Gondolatok a hegyibeszédről, 62. o.