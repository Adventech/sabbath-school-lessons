---
title:  Mennyei Kincsek Gyűjtése
date:  04/02/2023
---

### E heti tanulmányunk
1Mózes 6:5-14; 13:10-12; 32:22-31; 2Korinthus 4:18; Zsidók 11:8-13, 24-29

> <p></p>
> „Mert mit használ az embernek, ha az egész világot megnyeri, lelkében pedig kárt vall? Avagy mit adhat az ember váltságul az ő lelkéért” (Mk 8:36-37)?

Jézus a világ legjobb befektetései tanácsát adta, amikor azt mondta, hogy „Ne gyűjtsetek magatoknak kincseket a földön, hol a rozsda és a moly megemészti, és ahol a tolvajok kiássák és ellopják; Hanem gyűjtsetek magatoknak kincseket a mennyben, ahol sem a rozsda, sem a moly meg nem emészti, és ahol a tolvajok ki nem ássák, sem el nem lopják” (Mt 6:19-20). Azzal fejezi be a befektetési stratégiáját, hogy „Mert ahol van a ti kincsetek, ott van a ti szívetek is” (Mt 6:21). Más szóval: mutasd meg, hogy mire költöd a pénzed, én pedig megmutatom neked, hol van a szíved! Ugyanis ahová tesszük a pénzünket, a szívünk is oda fog húzni, ha már nincs eleve ott.

Szeretnénk, hogy a szívünk Isten országa felé húzzon? Ha igen, akkor fektessük oda a pénzünket, ahol örökös jutalmat nyer! Fordítsuk az időnket, a pénzünket és az imáinkat Isten művére! Ha így teszünk, még jobban érdekelni fog minket az a munka, és a szívünk is követni fogja azt. Ezen a héten olyan igeszakaszokat és képeket vizsgálunk meg, amelyek bemutatják, hogyan gyűjtsünk kincset a mennyben és hogyan szerezhetünk örökre megmaradó jutalmat.

---

#### Ellen G. White idézetek

Érdemes minden erőtökkel azon dolgozni, hogy javaitokat a mennybe helyezzétek át, mert nagyon fontos, örök érdekeiteket szolgálja. Semmi sem vész el, amit Isten művére adományoztok. Amit a lelkek megmentésére és Isten dicsőségére adtok, azt a legsikeresebb befektetésnek kell tekintenetek már erre az életre és az eljövendő életre vonatkozóan is. Az arany és ezüst talentumok értéke gyarapodni fog, ha a pénzváltók asztalára helyezitek, és majd bejegyzésre kerül a mennyei könyvekben a nevetek mellé. Az örökkévaló gazdagságok edényei legyetek, mely javak értéke a pénzváltók kezében csak növekszik. Amikor adományoztok Isten művére, kincseket tesztek félre a mennyben. És mindaz, ami ekképpen összegyűlik, a pusztulástól és a veszteségtől védve lesz, hogy tartós, örök gyarapodásban legyen része. – Review and Herald, 1888. január 24.

Minden keresztény Isten sáfára, akire az Úr a javait bízta. Akik kereszténynek vallják magukat, bölcsen használják fel javaikat. Isten számontartja a rátok bízott pénzt, és a lelki előnyöket. Vajon ti is hű sáfárokként fogjátok nyilvántartani ezeket? Figyelni fogjátok, hogy bölcsen használjátok-e fel azt, amit Isten rátok bízott, vagy inkább önző és hivalkodó költekezésre pazaroljátok el? Ó, bárcsak minden pénzösszeg, ami a szükségletek kielégítését szolgálja, inkább a mennyei kincsek gyarapodásához járulna hozzá! […]

Isten megtartja hűséges sáfárait, akik készek a tőle kapott erejüket és ajándékaikat megfelelő, hasznos módon felhasználni. Ha mindenki tudomást vesz az Úr iránti kötelességéről, akkor gondviselése folytán Isten fejedelmi adományok felajánlására teszi képessé. Egyeseknek megadja a lehetőséget kisebb adományok hozatalára is, azonban Őelőtte mind az apró, mind pedig a nagy adományok egyformák, ha az Ő dicsőségére vannak felajánlva. – That I May Know Him, 220. o.

Mihez mérhető egy emberi lélek elvesztése? Erre a kérdésre mindenkinek választ kell adnia. Jézus, a világ Megváltója szánalommal tekint azon sokaságra, akik kereszténynek vallják magukat, ám nem Őt, hanem önmagukat szolgálják. Ezek az emberek szinte egyáltalán nem gondolnak az örök valóságokra, nem veszik figyelembe az Úr figyelmeztetéseit, melyekkel rámutat arra a gazdag jutalomra, amelyet készített hűségeseinek, akik készek odaadó szeretettel Őt szolgálni. Eléjük tárja az örök valóságokat, és kitartóan kérleli őket, hogy mérlegeljék, mit jelent Krisztus engedelmes és hűséges követőjének lenni, majd így szól: „Nem szolgálhattok Istennek és a Mammonnak.” (Mt 6:24) – Manuscript 45, 1890.



Ahol van a kincsetek, ott van a szívetek is. Az Úr talentumainak birtoklóira hatalmas felelősség hárul. Nem költhetik pénzüket csak saját önző vágyaik kielégítésére, mivel ezzel az Úr tárházát rövidítik meg. A Szentlélek Isten semmihez sem fogható jósága révén munkálkodik az emberben, és készteti kisebb vagy nagyobb adományok felajánlására Isten ügyéért és az Ő dicsőségére. – Reflecting Christ, 266. o.