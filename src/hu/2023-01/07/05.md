---
title:  Zákeus
date:  15/02/2023
---

Zákeus gazdag zsidó ember volt, aki a gyűlölt rómaiak számára hajtotta be az adót, úgy szerezte a pénzét. Emiatt utálták és „bűnösnek” nevezték, és mint más vámszedők, ő is több pénzt követelt annál, mint amennyit kellett volna.

Zákeus Jerikóban élt, ami egy nagy forgalmat lebonyolító kereskedelmi út mentén terült el. Jézus nem véletlenül találkozott vele. Zákeus a lelkében meggyőződött arról, hogy változtatnia kell az életén. Hallott már Krisztusról és látni akarta Őt. Bizonyára elterjedt a híre, hogy aznap érkezik Jerikóba a csoport, akikkel utazott, át kellett haladnia Jerikón, amikor Galileából utoljára ment Jeruzsálembe. Krisztusnak a vámszedőhöz intézett első szavai elárulják, hogy mindent tudott róla, már mielőtt belépett a városba.

`Olvassuk el Lk 19:1-10 részét! Mi a különbség Zákeus és a gazdag ifjú tapasztalata között?`

Bizonyos szempontból hasonlítottak egymásra. Mindketten gazdagok voltak, szerettek volna Krisztussal találkozni és vágyódtak az örök élet után. Ám a hasonlóságok listája itt véget ér.

Figyeljünk fel arra, hogy Jézus az őszinte megtérés jeleként fogadta Zákeus ajánlatát, amikor „minden vagyonomnak felét” (Lk 19:8) a szegényeknek akarta adni! Nem így felelt neki: „Ne haragudj Zákeus, de ahogy a gazdag ifjú esetében is volt, mindent vagy semmit a feltétel. A vagyonod fele egyszerűen nem elegendő!” Miért nem ezt mondta neki? Minden bizonnyal azért, mert bár Zákeus nagyon szerette a vagyonát, nem bálványozta úgy, mint a gazdag ifjú. Valójában azt sem tudjuk, Jézus mit mondott neki, mert Zákeus szólalt meg először, kijelentette, hogy a szegényeknek adja a vagyonát. Ezzel szemben Jézusnak kellett azt mondania a gazdag ifjúnak, hogy adja el mindenét, különben az a vesztét okozza. Bár Zákeusnak is tartania kellett a gazdagság veszélyeitől, ahogy minden vagyonos embernek, ő mégis jobban kezelte azt a gazdag ifjúnál.

„Amikor a gazdag ifjú főember elfordult Jézustól, a tanítványok csodálkoztak Mesterük mondásán: »Mily nehéz azoknak, akik a gazdagságban bíznak, az Isten országába bemenni« (Mk 10:24)! Egymástól kérdezgették: »Kicsoda üdvözülhet tehát« (Lk 18:26)? Most látták Krisztus szavait beigazolódni: »Ami embereknél lehetetlen, lehetséges az Istennél« (Lk 18:27). Láthatták, Isten kegyelme által hogyan léphet be egy gazdag ember a mennyek országába” (Ellen G. White: Jézus élete. Budapest, 1989, Advent Kiadó, 466. o.).

---

#### Ellen G. White idézetek

Zákeust lenyűgözte, ámulatba ejtette, elnémította Krisztus szeretete és kegyelme, hogy lehajolt hozzá, méltatlanhoz. Most a szeretet és a ragaszkodás az újonnan megtalált Mesteréhez fordulva megnyitotta ajkát. Nyilvánosan akart bűnvallomást tenni, bűnbánatra jutni.

A sokaság színe előtt „Zákeus […] előállván, monda az Úrnak: Uram, ímé minden vagyonomnak felét a szegényeknek adom, és ha valakitől valamit patvarkodással elvettem, négyannyit adok helyébe.” […]

Amikor a gazdag, ifjú főember elfordult Jézustól, a tanítványok csodálkoztak Mesterük mondásán: „Mily nehéz azoknak, akik a gazdagságban bíznak, az Isten országába bemenni!” (Mk 10:24) Egymástól kérdezgették: „Kicsoda üdvözülhet tehát?” (Lk 18:26) Most látták Krisztus szavait beigazolódni: „Ami embereknél lehetetlen, lehetséges az Istennél” (Lk 18:27). Láthatták, Isten kegyelme által hogyan léphet be egy gazdag ember a mennyek országába. – Jézus élete, 554–555. o.

Tanítsd az embereket úgy tekinteni Jézusra, mint aki az ő egyedüli reménységük és segítőjük. Adj lehetőséget az Úrnak arra, hogy megszólítsa az értelmet, a szívet, és hatást gyakoroljon a gondolkodásra. Nem szükséges tudnod és másoknak is beszélned arról, hogy milyen valójában az újjászületett szív állapota és az a szint – amit el lehet és el is kell érniük –, ahol többé már nem vétkeznek. Nincs ilyen jellegű feladatod.

Nem mindenki egyforma és a megtérések sem egyformák. Jézus érinti a szívet, melynek hatására a bűnös újjászületik. Gyakran előfordul, hogy olyan lelkek térnek Krisztushoz, akik esetében nem volt szükség erőteljes meggyőzésre, összetöretésre, akik nem voltak telve lelkifurdalással. A felemelt Megváltóra tekintettek és éltek. Felismerték a lélek Megváltóra való szükségét, felismerték Jézus elvárásait, meghallották hozzájuk intézett felhívását – Kövess engem! –, melyre felkeltek, és követni kezdték Őt. Megtérésük őszinte volt, és éppoly tudatosan választották a vallásos életet, mint azok, akik gyötrelmes folyamaton mentek keresztül. – Szemelvények Ellen G. White írásaiból, 1. köt., 177. o.

Krisztusban való reménységünk alapját képezi elismernünk bűnös voltunkat és azt, hogy megváltásra van szükségünk. Kérjük bátran, hogy legyen a Megváltónk, mivel bűnösök vagyunk. De vigyázzunk, nehogy úgy szóljunk a vétkezőkhöz, mintha nekünk nem lenne szükségünk megváltásra. Ne vádaskodjunk, ne ítélkezzünk, és ne tegyük tönkre mások hírnevét úgy, mintha bűn nélküliek lennénk. Jézus az, aki helyreállít, meggyógyít és megújít. Isten a szeretet. Ő nem ad alkalmat Sátánnak, hogy győzedelmeskedjen, hogy csak a rosszat pellengérezze ki, és az ellenségeink előtt csak a gyengeségeinkre mutasson rá.

Krisztus azért jött, hogy üdvösséget hozzon minden embernek. Figyelmét nem kerülte el még a legbűnösebb sem, sőt, különösen azokért munkálkodott, akiknek a legnagyobb szükségük volt arra a szabadításra, amit Ő hozott. – In Heavenly Places, 291. o.