---
title:  A Legkisebbekért
date:  11/02/2023
---

### E heti tanulmányunk
5Mózes 15:11; Jób 29:12-16; Ézsaiás 62:1-2; Máté 19:16-22; Lukács 4:16-19; 19:1-10

> <p></p>
> „Akkor ezt mondja a király a jobb keze felől állóknak: Gyertek, én Atyámnak áldottai, örököljétek azt az országot, amely számotokra készíttetett a világ teremtésétől fogva” (Mt 25:34, ÚRK).

A Biblia gyakran szól a jövevényekről (akiket időnként idegeneknek nevez), az árvákról és az özvegyekről. Talán Jézus erre a csoportra utalt, amikor azt mondta: „az én legkisebb atyámfiai” (Mt 25:40).

Hogyan tudjuk ma azonosítani magunkat ezekkel az emberekkel? A bibliai idők jövevényeinek el kellett hagyniuk a szülőföldjüket, esetleg háború vagy éhínség miatt. Ma ennek az a többmillió menekült lehet a megfelelője, akik olyan körülmények miatt váltak nincstelenné, amit nem maguk idéztek elő.

Az árvák háború, baleset vagy betegség következtében veszítették el a szüleiket. Azok is ebbe a körbe tartoznak, akiknek a szülei börtönbe kerültek vagy más okból élnek távol. Rengeteg lehetőség nyílik közöttük a szolgálatra.

Az özvegyek hasonló okokból veszítették el a házastársukat, mint az árvák. Többen egyedülálló szülőként tartják el a családjukat, és nagyon jól jöhet nekik az egyház segítsége.

Amint a héten látni fogjuk, nem csak lehetőség a számunkra, hogy segítsünk a szegényeken, hiszen Isten dolgainak gondviselői vagyunk. Kövessük Jézus példáját és engedelmeskedjünk a parancsolatainak!

---

#### Ellen G. White idézetek

Körültekintően és imával fontoljuk meg a szegények segítésének módját. Keressük Isten bölcsességét, mert jobban tudja nálunk, rövidlátó halandóknál, miként kell gondoskodni teremtményeiről. […]

Segítsük a nagycsaládos embereket, akik szüntelenül gyengélkedéssel s nyomorral küzdenek. Sok özvegyasszony erejét meghaladó munkát végez, hogy ne kelljen elválni gyermekeitől, s ellássa őket élelemmel és ruházattal. Sok ilyen anya belehal a túlmunkába. Minden özvegy rászorul a reményt keltő, biztató szóra, és sokaknak komolyan kellene segítenünk.

Bízzunk meg éles eszű, bölcs, istenfélő embereket, hogy törődjenek a szegényekkel és ínségesekkel – kezdve a hívő családokon. Számoljanak be a gyülekezetnek, s tanácskozzák meg a teendőket. – Bizonyságtételek a gyülekezeteknek, 6. köt., 277–278. o.

A mennyei Felség azonosítja érdekeit a szenvedő emberiség érdekeivel. Embertársainknak szükségük van a szívbéli kedvességre és a gyengéd együttérzésre. Nem lehetséges a Krisztusban, mint élő Főben való növekedés, amíg nem gyakoroljuk az együttérzés és szánakozó szeretet leckéjét, melyet Ő tárt elénk. Lehetetlen visszatükrözni Krisztus képmását, ha a mennyei eredetű szeretet nem él ott a lélekben. Senki sem lépheti át Isten városának kapuit, aki nem rendelkezik ezzel a jellemtulajdonsággal. – Isten fiai és lányai, 148. o.

Az olyan vallás, amely kevésre becsüli az embereket – akiket pedig Krisztus annyira értékesnek tartott, hogy az életét adta értük –, az a vallás, amely az emberi szükségletek, szenvedések vagy jogok elhanyagolásához vezet: hamis. Ha a szegények, a szenvedők és bűnösök jogaiba gázolunk, azzal Krisztus árulói vagyunk. A kereszténység azért erőtlen és hatástalan a világban, mert bár sokan elismerik Krisztus nevét, az életükkel mégis megtagadják a jellemét. Az Úr nevét így káromlás éri.

Az apostoli egyházról írták, amikor a feltámadt Krisztus dicsősége ragyogott rájuk: „Senki semmi marháját nem mondta magáénak.” „Mert szűkölködő sem vala őközöttük senki.” „És az apostolok nagy erővel tesznek vala bizonyságot az Úr Jézus feltámadásáról; és nagy kegyelem vala mindnyájukon.” „És mindennap egy akarattal kitartva a templomban, és megtörve házanként a kenyeret, részesednek vala eledelben, örömmel és tiszta szívvel, dicsérve Istent, és az egész nép előtt kedvességet találva. Az Úr pedig minden napon szaporítja vala a gyülekezetet üdvözülőkkel.” (Csel 4:32, 34, 33; 2:46–47)

Átkutathatjuk az eget és a földet, mégsem találunk határozottabban kinyilatkoztatott igazságot, mint hogy a részvétünkre és segítségünkre szorulókon segítenünk kell. Ez a Jézus Krisztusban rejlő igazság. Amikor a Krisztus nevét viselők gyakorolni fogják az aranyszabály elveit, akkor majd ugyanaz az erő és hatalom kíséri az örömüzenetet, amely az apostolok napjaiban volt a segítségükre. – Gondolatok a hegyibeszédről, 136–137. o.