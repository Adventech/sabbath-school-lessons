---
title:  A Gazdag Ifjú
date:  14/02/2023
---

Nem tudunk sokkal többet a gazdag ifjúról annál, mint hogy fiatal éveiben járt, előkelő és gazdag volt. A lelki dolgok is foglalkoztatták. Annyira energikus volt, hogy futva ment Jézushoz (Mk 10:17). Kifejezetten lelkesítette, hogy többet megtudhat az örök életről. Ez a történet olyan fontos, hogy mindhárom szinoptikus evangélium feljegyzi: Mt 19:16-22; Mk 10:17-22; Lk 18:18-23.

`Olvassuk el Mt 19:16-22 szakaszát! Mit értett Jézus azon, hogy „Ha tökéletes akarsz lenni, eredj, add el vagyonodat, és oszd ki a szegényeknek; és kincsed lesz mennyben; és jer és kövess engem” (Mt 19:21)?`

A legtöbb embertől nem kéri azt Jézus, hogy adja el mindenét és ossza szét a pénzét a szegények között. Ám ennek a fiatalembernek bizonyára a pénz volt az istene. Krisztus válasza elég szigorúnak tűnik, de Ő tudta, hogy ez volt a férfi egyetlen reménye az üdvösségre. A Bibliában az áll, hogy az ifjú nagyon elszomorodva ment el, mert igen gazdag volt. Ez bizonyítja, hogy valóban imádta a pénzét. Jézus felajánlotta neki az örök életet és beléphetett volna Jézus követőinek belső körébe is („jer és kövess engem” – ugyanígy hívta el Jézus a tizenkét tanítványát). Mégsem hallunk többet róla. Az örökkévalóságot lecserélte a földi javaira.

Rettentő rossz vásár! Milyen szomorú példája ez annak, amikor valaki nem hajlandó várni a késleltetett jutalmazásra (lásd a múlt heti leckét)! Igen megtévesztő ez a választás! A gazdag ifjúhoz hasonlóan előbb vagy utóbb mind meghalunk, és szembe kell néznünk az örökkévalóság kérdésével, bármivel kecsegtet a földi vagyonunk. A gazdagok közül pedig idővel sokan felismerik, hogy a vagyon nem ad nekik békét és boldogságot, ahogy azt remélték. Sőt, a legtöbb esetben pont az ellenkezője történik. Számtalan életrajzi művet írtak már arról, hogy sok gazdag mennyire elkeseredetté vált. Az összes történelmi forrás között A prédikátor könyvében található az egyik legkiválóbb ábrázolása annak, hogy önmagában a vagyon milyen kiábrándító lehet. Számos más érv mellett egy dolgot tisztán kiolvashatunk belőle: pénzen nem vásárolhatunk békességet és boldogságot.

„Mert aki meg akarja tartani az életét, elveszti azt, aki pedig elveszti az életét érettem és az evangéliumért, megtartja azt. Mert mit használ az embernek, ha az egész világot megnyeri, lelkében pedig kárt vall? Mert mit adhat az ember váltságul az ő életéért” (Mk 8:35-37, ÚRK)? Mit jelent elveszíteni az életünket az evangéliumért?

---

#### Ellen G. White idézetek

Amikor egy fiatalember Krisztushoz jött és megkérdezte tőle, mit kell tennie, hogy örök élete legyen, Krisztus azt mondta neki, tartsa meg a parancsolatokat. A fiatalember így válaszolt: „Ezt mind megtartottam.” (Mt 19:20) Az Úr most meg akarta értetni vele a dolog lényegét. „Mi fogyatkozás van még bennem? Én tökéletes vagyok” – gondolta magáról ez a férfi. Nem látta át, hogy van egy hibája, ami veszélyezteti örök életét. Krisztus azonban rátapint szívének bűnös foltjára, és így szól hozzá: „Ha tökéletes akarsz lenni, menj el, add el vagyonodat, oszd szét a szegényeknek, és kincsed lesz a mennyben, aztán jöjj, és kövess engem.” (Mt 19:21)

Mit tett erre az ifjú? Nagyon szomorúan távozott, mert nagy vagyona volt. – Hit, remény, cselekvő szeretet, 70. o.

A példázatbeli gazdagnak, aki olyan előnyös helyzetben volt, kamatoztatnia kellett volna a kapott ajándékokat, hogy cselekedeteiért még gazdagabb lelki kincseket kapjon az örökkévalóságban. A megváltás célja nemcsak a bűnök eltörlése, hanem az is, hogy visszaadja az embernek a bűn elkorcsosító hatása nyomán elvesztett lelki ajándékokat. Pénzt nem vihetünk magunkkal az elkövetkezendő életbe. Ott nem lesz szükség rá. Azokat a jó cselekedeteket azonban, amelyekkel lelkeket mentettünk Krisztusnak, magunkkal visszük a mennybe. Akik pedig az Úr ajándékait önzőn maguknak használják fel, támasz nélkül hagyva nincstelen felebarátaikat, és Isten földi műve előbbre viteléért semmit sem tesznek, azok meggyalázzák Alkotójukat. A mennyei könyvekben nevük mellett ez áll: megrabolták Istent.

A gazdagnak megvolt mindene, ami pénzzel megszerezhető, de nem volt olyan kincse, amellyel tartozását visszafizethette volna Istennek. Úgy élt, mintha minden, ami a kezében volt, sajátja lett volna. Nem vette figyelembe Isten parancsát, és nem látta meg a szenvedő szegények szükségét. Isten végső parancsát azonban nem veheti semmibe. Olyan erővel hangzik, hogy nem tudja megkérdőjelezni, sem elutasítani. Ott kell hagynia vagyonát, amelynek nem a sáfára többé. Az egykor gazdag ember reménytelen szegénységbe süllyed. Krisztus igazságának palástja, amelyet a mennyei szövőszéken szőttek, nem fedezheti be. Aki valamikor a legdrágább bíbort, a legfinomabb vásznat viselte, most mezítelen. Próbaideje lejárt. Semmit nem hozott a világra, semmit sem vihet ki onnan. – Krisztus példázatai, 266–267. o.

Sok, magát kereszténynek valló ember bármit megtenne a meggazdagodás érdekében, és minél sikeresebb ezen célja elérésében, annál kevésbé törődik az értékes igazsággal, és annak hirdetésével a földön. Elveszíti Isten iránti szeretetét, és úgy viselkedik, mintha elveszítette volna a józan eszét. Minél gazdagabb lesz az anyagiakban, annál kevesebbet áldoz Isten ügyére.

Az anyagiak iránti egészségtelen vonzalommal rendelkezők cselekedetei igazolják, hogy nem lehet két úrnak, Istennek és a mammonnak is szolgálni. Azt mutatják a világ felé, hogy a pénz az istenük. A világ hatalmát dicsőítik minden céljukkal és szándékukkal. A pénz iránti szeretetük vezérlő erővé vált, és a pénzért hajlandók még Isten törvényét is áthágni. – Counsels on Stewardship, 213–214. o.