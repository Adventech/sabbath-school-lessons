---
title:  Jézus Élete És Szolgálata
date:  12/02/2023
---

Nyilvános szolgálata elején Jézus a galileai térségben található Názáretbe utazott. Ez volt az otthona, a helyiek már hallottak a munkájáról és a csodáiról. Szokása szerint elment szombaton a zsinagógába. Bár nem Ő volt az istentiszteletet vezető rabbi, neki adták Ézsaiás tekercsét, hogy olvasson fel belőle. Ézs 61:1-2 verseit olvasta fel.

`Olvassuk el Lk 4:16-19 szakaszát és vessük össze Ézs 61:1-2 verseivel (lásd még Lk 7:19-23)! Miért választhatta Jézus éppen ezt az igeszakaszt? Miért tartják messiási szakasznak ezt a részt Ézsaiás próféta könyvében? Mit tár fel a Messiás munkásságával kapcsolatban?`

Úgy tűnik, a vallási vezetők szem elől tévesztették azokat a próféciákat, amelyek a szenvedő Messiásról szóltak, illetve tévesen értelmezték a dicsőséges második eljövetelére előre mutatókat (ez emlékeztessen bennünket arra, hogy valójában mennyire fontos a próféciaértelmezés). A legtöbben annak a téves gondolatnak a hatása alá kerültek, miszerint a Messiás küldetése, hogy megszabadítsa Izraelt a hódítóitól és elnyomóitól, a rómaiaktól. Megdöbbentő lehetett számukra a gondolat, hogy a Messiás küldetésnyilatkozata Ézs 61:1-2 verseiben található!

A szegényeket gyakran lenézték a lelkiismeretlen hivatalnokok, mint például az adószedők, a kereskedők, de még a szomszédaik is. Elterjedt az az elképzelés, hogy a szegénység Isten átka, szerencsétlen helyzetük pedig a saját hibájukból adódott. Az ilyen hozzáállás miatt kevesen törődtek a szegényekkel és a nehéz sorsúakkal. Mégis Jézusnak a szegények iránti szeretete volt a legfőbb bizonyíték amellett, hogy Ő a Messiás. Ez abból is látszik, ahogyan Keresztelő János kérdésére válaszolt önmagát illetően (lásd Mt 11:1-6). „A Megváltó tanítványaihoz hasonlóan Keresztelő János sem értette meg Krisztus országának természetét. Várta, hogy Jézus elfoglalja Dávid trónját, s ahogy telt az idő, és a Megváltó nem igényelte a királyi hatalmat, János összezavarodott és aggódni kezdett” (Ellen G. White: Jézus élete. Budapest, 1989, Advent Kiadó, 173. o.).

„Tiszta és szeplő nélkül való istentisztelet az Isten és az Atya előtt ez: meglátogatni az árvákat és özvegyeket az ő nyomorúságukban, és szeplő nélkül megtartani magát e világtól” (Jak 1:27). Hogyan segíthet ez a vers helyes fontossági sorrendet tartani vallási kérdésekben?

---

#### Ellen G. White idézetek

Csak kevesen értik meg Jézus szavainak horderejét, amelyeket a názáreti zsinagógában mondott, amikor magát a Felkentnek jelentette ki. Feladatának nevezte a nyomorgatottak és a bűnnel terheltek meg­vigasztalását, felüdítését és megmentését; azután pedig, mivel látta, hogy gőg és hitetlenség uralja hallgatói szívét, emlékeztette őket arra, hogy Isten a régmúlt időkben népének hitetlensége és lázadása miatt elfordult tőle, és pogány területeken olyanok előtt nyilatkozott meg, akik nem vetették el a mennyből áradó világosságot. A sareptai özvegy és a szíriai Naámán valóra váltották életükben mindazt a lelki világosságot, amelyet nyertek. Ezért igazabbak voltak Isten választott népénél, amely eltávolodott tőle, és kényelméért, világi tisztségekért fel­áldozta alapelveit.

Jézus a názáreti zsidóknak egy rettenetes igazságot mondott akkor, amikor kijelentette, hogy Isten szolgájának nincs biztonsága az elbukott, hitehagyó Izraelben. Egyrészt nem méltányolnák, másrészt munkáját sem értékelnék. Noha a zsidó vezetők nagy buzgóságot mutattak Isten dicsősége és Izrael jóléte érdekében, a valóságban mindkettőnek ellenségei voltak. Példaadásuk és tanításaik a népet csak mindinkább eltávolították Istentől, s elvezették az engedelmesség útjáról, hogy ­azután odajussanak, ahol nyomorúságukban Isten többé már nem lehet menedékük. – Az apostolok története, 416–417. o.

Krisztusban nincs zsidó, sem görög, nincs rabszolga, sem szabad. Krisztus drága vére mindenkit eggyé kovácsol (lásd: Gal 3:28; Eféz 2:13).

A szenvedő emberiség kiáltását minden valláskülönbséget félretéve meg kell hallanunk. Ahol a nézetkülönbség keserű érzéseket kelt, személyes szolgálattal sok jót tehetünk. A szeretettel végzett szolgálat eloszlatja az előítéletet, és lelkeket nyer meg Istennek.

Viseljük szívünkön mások fájdalmát, nehézségét, baját! Osztozzunk nagyok és kicsinyek, gazdagok és szegények örömében és gondjában! „Ingyen vettétek – mondja Krisztus –, ingyen adjátok!” (Mt 10:8) Környezetünkben élnek nyomorult, megpróbált emberek, akiknek szükségük van megértő szavakra és tettekre. Mindenütt vannak özvegyek, akik segítségre és együttérzésre szorulnak; árvák, akikért Krisztus felelőssé teszi követőit. Nagyon sokszor érzéketlenül elmegyünk mellettük. Lehet, hogy elhanyagoltak, faragatlanok, és látszólag semmi kedves vonás nincs bennük. Akkor is Isten tulajdonai. Áron vette meg őket, és éppoly értékesek szemében, mint mi. Ők is Isten nagy családjához tartoznak, és a keresztények Isten sáfáraiként felelősek értük. „Vérüket a te kezedből kívánom meg” – mondja Isten. – Krisztus példázatai, 386. o.

Atyánk szemében ez a tiszta és igazi vallás: „Meglátogatni az árvákat és özvegyeket az ő nyomorúságukban, és szeplő nélkül megtartani magát e világtól.” Más szavakkal: „Viseld gondját a nyomorgó árvának és özvegynek, s őrizd meg magadat tisztán a világtól.” A jótettek a gyümölcs, melyet Krisztus elvár tőlünk; szerető, nyájas szavakat, jótékony tetteket; gyöngéd gondoskodást a szegényekről és elesettekről. Ha szeretettel fordulunk a csüggedéssel, gyásszal megterhelt emberekhez, ha kezünk készségesen és bőven ad, ha felruházzuk a ruhátlant, szívesen befogadjuk házunkba és szívünkbe a hajléktalant, akkor az angyalok nagyon közel húzódnak hozzánk, és édes dallam csendül fel a menny­ben. Minden méltányos, könyörületes és jó tett édes dallamot kelt a mennyben. Az Atya trónjáról felfigyel a könyörület e cselekedeteire, legbecsesebb kincseinek tekinti azokat… Mikor felkarolod a szegényt, mikor megnyitod szívedet az elesett és elnyomott előtt, mikor az árva támogatója vagy, akkor Jézussal lépsz szorosabb szövetségre. – Bizonyságtételek a gyülekezeteknek, 2. köt., 25. o.