---
title:  Az Üdvösség Szövetsége
date:  08/01/2023
---

Krisztus golgotai halála lehetővé tette minden valaha élt és jövőben élő ember számára az üdvösséget. Az évszakok ígéreteitől eltérően azonban az üdvösség nem egyoldalú kötelezettségvállalás – nem kapja meg mindenki, attól függetlenül, hogy mit tesz. Azt a hitet, ami szerint mindenki üdvözülne, „univerzalizmusnak” nevezik.

Jézus ezzel szemben egyértelműen azt tanította, hogy bár az egész emberiségért meghalt, sokan a pusztulás és az örök halál felé vezető széles úton járnak (Mt 7:13-14).

`A következő versek szerint hogyan nyerhetjük el az üdvösség ajándékát Jézusban?`

Mt 10:22         

Jn 6:29            

1Jn 5:13          

2Pt 1:10-11   

Pál megértette az üdvösség szövetségének kétoldalú jellegét. Tudta, hogy hamarosan ki fogják végezni, és bár több társa is elhagyta, ő teljes bizalommal jelentette ki Timóteusnak, a jó barátjának, hogy megtartotta a szövetség rá eső részét: „Mert én nemsokára feláldoztatom, és elérkezett az én elköltözésem ideje. Ama nemes harcot megharcoltam, futásomat elvégeztem, a hitet megtartottam, végül eltétetett nekem az igazság koronája, amelyet megad nekem az Úr, az igaz bíró azon a napon; de nemcsak nekem, hanem mindazoknak is, akik várva várják az ő megjelenését” (2Tim 4:6-8, RÚF).

Pál azt mondja: „Készen állok, [mert] megharcoltam a nemes harcot, a futásomat elvégeztem, a hitet megtartottam.” Az apostol mindig egyértelműen vallotta, hogy az üdvösséget egyedül hit által nyerjük, nem a törvény cselekedetei alapján, tehát itt nem úgy tekint a tetteire vagy a sikereire, mintha azokkal érdemet szerzett volna Istennél. Az „igazság koronája” Jézus igaz­sága, amit Pál hittel tulajdonít magának, élete végéig abba kapaszkodott.

Az üdvösség meg nem érdemelt ajándék. Mégis mi a különbség azok között, akik elfogadják az ajándékot és akik nem? Mit kell tennünk azért, hogy elfogadhassuk?

---

#### Ellen G. White idézetek

Mégsem következik mindebből, hogy a felfelé haladó ösvény nehéz vagy a lefelé vezető út könnyű. A halálba vezető úton fájdalmakat és büntetéseket találni, bánatok és csalódások érnek. Figyelmeztetések is, hogy ne menjünk tovább, mert Isten szeretete megnehezíti a jó szót megvető, önfejű embernek, hogy a pusztulásba merüljön. Igaz, hogy a Sátán ösvénye vonzónak tűnik, ez azonban tévedés. […]

Bár göröngyös az út, meredek az emelkedő, jobbról-balról szakadék tátonghat, csapda lapulhat, s bár akkor is tovább kell haladnunk, amikor elfáradtunk, és lehet, hogy harcolnunk kell, amikor bágyadtság vesz erőt rajtunk, ha elcsüggedünk is reménykednünk kell, mert ha Jézus Krisztus a vezetőnk, végül biztosan elérjük az áhított célt. Maga Krisztus taposta ki előttünk az utat, Ő egyengette el lábunk előtt az ösvényt. – Gondolatok a hegyibeszédről, 139–140. o.

Ha továbbra is jót cselekszel, a fájdalom és a gyötrelem világából át leszel vezettetve a dicsőségbe és az örök életbe. Lakozzon Isten a szívedben, és Ő legyen mindenek felett a legfontosabb számodra, s akkor nincs mitől félned. A Biblia világosság a sötétségben levők számára. A boldog örökéletre várva, amely azoknak van fenntartva, akik mindvégig kitartanak, felemelő erőt fogsz találni, amelyre szükséged lesz, hogy ellenállhass a gonosznak. A megpróbáltatás órájában légy állhatatos, hogy végül elnyerhesd a hervadhatatlan koronát.

Mennyei vezetésre van szükséged. Bízz teljes szívvel az Úrban, mert Ő sosem fogja elárulni a bizalmadat. Ha Istentől kérsz segítséget, nem kérsz hiába. Szent Igéje és a Szentlelke által közeledik hozzánk, és bátorít, hogy bízzunk benne, továbbá különféle módon igyekszik elnyerni a bizalmunkat. De legnagyobb örömét abban leli, hogy elfogadja a gyengét, aki erőért fordul hozzá. Ha szívünk és ajkunk készen állna az imádkozásra, akkor az Ő füle minden bizonnyal készen áll arra, hogy meghallgasson bennünket, karja pedig, hogy megmentsen. – This Day With God, 194. o.

„Annak okáért, atyámfiai, igyekezzetek inkább a ti elhívatástokat és kiválasztatásotokat erőssé tenni; mert ha ezeket cselekszitek, nem ütköztök meg soha. Mert ekképpen gazdagon adatik majd néktek a mi Urunknak és megtartónknak, a Jézus Krisztusnak örök országába való bemenetel.” (2Pt 1:10–11)

Ez a szöveg jelenti az életbiztosításotokat. De nem olyan biztosítási kötvény, amelynek az értékét majd a halálotok után fogja megkapni valaki, hanem olyan, amely az Isten életéhez mérhető életet, örökéletet szavatol számotokra. Ó, micsoda biztosíték! Micsoda reménység! Mondjuk el a világnak, hogy egy jobb, egy mennyei hazát keresünk. A menny érettünk lett teremtve, és mi szeretnénk ott lakozni. Egyikünk sem engedheti meg magának, hogy elszakadjon Istentől és a mennytől. Már ebben az életben az isteni természet részeseivé kell válnunk. Testvérek és testvérnők, csak egy életetek van ezen a földön. Tegyetek meg mindent annak érdekében, hogy az életetek legyen minőségi, Krisztussal együtt Istenben elrejtett élet. – In Heavenly Places, 29. o.