---
title:  Isten Velünk Kötött Szövetségei
date:  07/01/2023
---

### E heti tanulmányunk
5Mózes 28:1-14; Példabeszédek 3:1-10; Malakiás 3:7-11; Máté 6:25-33; 10:22; János 6:29

> <p></p>
> „Ha pedig szorgalmatosan hallgatsz az Úrnak, a te Istenednek szavára, és megtartod és teljesíted minden ő parancsolatát, amelyeket én parancsolok ma néked: akkor e földnek minden népénél feljebbvalóvá tesz téged az Úr, a te Istened. És reád szállnak mind ez áldások, és megteljesednek rajtad, ha hallgatsz az Úrnak, a te Istenednek szavára” (5Móz 28:1-2).

Bámulatos, hogy az Úr szerződéseket (avagy szövetségeket) kötött velünk. A legtöbb kétoldalú, ami azt jelenti, hogy mindkét félnek (Istennek és az embereknek) is van szerepe benne. A kétoldalú szövetségre példa az, hogy „Ha ezt teszed, akkor én azt fogom tenni.” Vagy „Én megteszem ezt, ha te megteszed azt.”

Az egyoldalú szövetség ritkább. „Ezt megteszem attól függetlenül, hogy te így jársz-e el, vagy sem.” Az Úr kötött néhány egyoldalú szövetséget az emberiséggel. Például: „mert ő felhozza napját gonoszokra és jókra, és esőt ad igazaknak és hamisaknak” (Mt 5:45, RÚF). Bármit teszünk vagy nem teszünk, számíthatunk arra, hogy Isten napsütést és esőt ad. Az özönvíz után megígérte az embereknek, sőt „minden mezei vadnak” is, hogy nem lesz többé olyan özönvíz, ami elborítaná a földet (lásd 1Móz 9:9-16), függetlenül attól, mi mit teszünk. Azt is megígérte: „Amíg csak föld lesz, nem szűnik meg a vetés és az aratás, a hideg és a meleg, a nyár és a tél, a nappal és az éjszaka” (1Móz 8:22, RÚF). Az évszakok jönnek és mennek, függetlenül attól, mit teszünk.

Ezen a héten néhány igen jelentős kétoldalú szövetséget vizsgálunk meg Isten és a gyermekei között. Imádkozzunk, hogy az Úr kegyelméből a szerződés ránk vonatkozó része szerint járhassunk el!

---

#### Ellen G. White idézetek

Isten mindig ad. S kikre árasztja ajándékait? Talán a hibátlan jellemű emberekre? „Felhozza az ő napját mind a gonoszokra, mind a jókra, és esőt ad mind az igazaknak, mind a hamisaknak.” (Mt 5:45) Az emberiség bűnössége ellenére, s annak ellenére, hogy gyakran megszomorítjuk Krisztust, és igen méltatlannak bizonyulunk, mégsem utasít el minket, ha bűneink bocsánatát kérjük. Bőségesen adja szeretetét és felszólít: „Szeressétek egymást, amint én szerettelek titeket.” (Jn 13:34) – Bizonyságtételek a gyülekezeteknek, 6. köt., 284. o.

Amint a sokaság követte Krisztust a nyílt mezőkön, bemutatta nekik a természet világának szépségeit. Szerette volna felnyitni értelmük szemét, hogy lássák, miként tartja fenn Isten keze a világot. Felhívta hallgatói figyelmét a lágyan hulló harmatra, az apró esőcseppekre és a ragyogó napsugárra – melyeket jók és gonoszok egyaránt kapnak –, hogy az emberek értékeljék Isten jóságát, jótéteményeit. Szerette volna, ha a nép tökéletesebben megérti a gondoskodást, melyet Isten minden teremtett lénynek nyújt. – Jézus élete, 524. o.

Istent a választottai a parancsolatok megtartásával tisztelik és di-csőítik. Ezért tehát kötelessége minden léleknek, akit az Úr megáldott értelmi képességekkel, hogy tanulmányozza az Igét, és győződjön meg minden bibliai elvárásról, hiszen Ő váltott meg bennünket. Kutatnunk kellene, hogy mit vár el tőlünk az Ige, és meg kellene értenünk azt… Azzal tiszteljük meg leginkább Istent, akié vagyunk, hiszen Ő teremtett és váltott meg, hogy a mennyei lények és az el nem bukott világok lakói előtt bizonyságot teszünk arról, hogy megtartjuk az országa alapját képező parancsolatokat.

Szorgosan kell tanulmányoznunk, hogy még jobban megismerjük Isten törvényeit. Hogyan lehetnénk engedelmes alattvalók, ha nem vagyunk képesek megérteni országának törvényeit? Nyissátok fel a Bibliát, és keressetek meg mindent, ami világosságot nyújthat az isteni elvekkel kapcsolatosan, hogy amikor találkoztok az „így szól az Úr” kijelentetéssel, többé ne emberek véleményére hallgassatok, hanem bármi áron és tiszta szívből csak az Igére. Ha így jártok el, akkor Isten áldása fog megnyugodni rajtatok. – Letter 82, 1895.

Mindannyiunk számára ez kellene legyen a legfontosabb kérdés: „Megfelelek-e az isteni törvény elvárásainak?” A törvény szent, igaz és jó, és az Úr azt várja, hogy naponta vizsgáljuk meg a cselekedeteinket a törvénynek, igazsága zászlajának fényében. Csak Isten Igéjének a fényében végzett alapos vizsgálattal derülnek ki a szent, igaz és jó törvénytől való elhajlásaink.

Az isteni uralom alapját a szeretet elve képezi mennyen és földön, ezért a keresztény ember életének is szorosan egybe kell forrnia a szeretettel. Krisztus szeretete nem görcsös, hanem mély, széles és teljes. Aki birtokolja ezt a szeretetet, nem fogja ezt mondani: „Azokat fogom szeretni, akik engem is szeretnek.” E szent elv befolyása alatt álló szív le tudja győzni az önző természetet. – That I May Know Him, 298. o.