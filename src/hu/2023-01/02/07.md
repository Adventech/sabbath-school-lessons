---
title:  További Tanulmányozásra
date:  13/01/2023
---

„Amikor Isten népe a földi történelem bármelyik szakaszában vidáman és önként kivitelezte a rendszeres jótékonyságra [tizedfizetés], illetve az ajándékokra és adományokra vonatkozó isteni tervet, akkor azt látták, hogy jólét kíséri munkájukat, méghozzá olyan mértékben, amennyire engedelmeskedtek az előírásainak. A csűrjeik megteltek bőséggel, amikor elismerték az Úr kéréseit, az előírásai szerint jártak el és tisztelték Őt a vagyonukból. Ám amikor megcsalták az Urat a tizeddel és az adományokkal, rá kellett jönniük, hogy nemcsak Őt, hanem önmagukat is megcsalták, mert Isten olyan mértékre korlátozta le az áldásokat, amennyire ők tették azt a neki szánt adományokkal” (Ellen G. White: Testimonies for the Church. 3. köt. 395. o.). A Biblia nagyon nyíltan fogalmaz azzal kapcsolatban, hogy egyedül hit által üdvözülünk, ez Isten kegyelmi ajándéka. Erre a kegyelemre válaszolunk az Isten parancsolatai iránti engedelmességgel. Nem érdemelhetjük ki az üdvösséget engedelmességünkkel (elvégre ha kiérdemelnénk, az nem lenne kegyelemből, lásd Róm 4:1-4). Megvizsgálva Istennek a velünk kötött kétoldalú szövetségét, mind az áldásainkat, mind a kötelességeinket megláthatjuk. Az Úr ajánlatára adott válaszunkkal befolyásoljuk azt, hogy milyen lesz a vele való kapcsolatunk, sőt nagyrészt az örök sorsunkat is. Az engedelmesség – a szeretet szolgálata és szövetsége – a tanítványság igazi jele. A hit, egyedül a hit az, ami ahelyett, hogy feloldana bennünket az engedelmesség alól, Krisztus kegyelmének részeseivé tehet bennünket, emiatt lehetünk képesek engedelmeskedni annak, amit Isten kér tőlünk.

**Beszélgessünk róla!**

`1) Szokták mondani, hogy ha minden adventista hűséggel visszaadná a tizedet, az egyházunknak bőven lenne elegendő pénze arra, amit tennie kell az evangélium hirdetése érdekében. Mit teszel a tizedfizetés és az adakozás tekintetében, ami segít az egyháznak végezni azt, amire az Úr elhívta?`

`2) Időzzünk el annál a gondolatnál, hogy mennyire fontosak a döntéseink és a tetteink az Istennel való kapcsolatunk tekintetében! Hogyan tarthatjuk szem előtt a cselekedetek és az engedelmesség, beleértve a tizedfizetés és a jó sáfárság kérdéseit is anélkül, hogy a törvényeskedés csapdájába esnénk?`

`3) A keddi rész végén található kérdés arról szól, hogy akkor is jönnek nehéz idők, amikor hűségesek voltunk. Beszélgessünk erről az osztályban! Hogyan magyarázzuk, amikor ilyesmit élünk át? Hogyan kerülhetjük el a csalódást, amikor ilyen helyzetben találjuk magunkat?`