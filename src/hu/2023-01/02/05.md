---
title:  A Tizedfizetési Szerződés
date:  11/01/2023
---

Szoros lelki összefüggés látszik a tizedfizetés és az Istennel való kapcsolat között. Jól ment az izraeliták sora, amikor engedelmeskedtek Istennek és hűségesen fizették a tizedet. Ezzel szemben nehéz időket éltek át, amikor nem így tettek. Mintha az engedelmesség és a jólét, illetve az engedetlenség és a gondok ciklusai váltogatták volna egymást. Az egyik ilyen hűtlen időszak során történt az, hogy az Úr egy kétoldalú szerződést ajánlott fel népének Malakiás prófétán keresztül.

`Olvassuk el Mal 3:7-11 szakaszát! Milyen ígéreteket és kötelezettségeket tartalmaznak ezek a versek?`

Isten megígérte a népnek, hogy visszatér hozzájuk, ha ők is visszatérnek hozzá. Amikor megkérdezték, mit ért azalatt, hogy visszatérnek hozzá, azt felelte: „A tizeddel és a hálaáldozatokkal csaltok meg engem!” A csalásuk miatt sújtotta őket az átok. A következő megoldást javasolta az Úr az átok problémájára: „Hozzátok be a tizedet mind az én tárházamba” (Mal 3:10). Amennyiben így tesztek, akkor „megnyitom az ég csatornáit, és bőséges áldást árasztok rátok” (RÚF). Ha pedig nincs elég helyünk az áldások befogadására, akkor olyan többletünk lesz, amivel másoknak segíthetünk és előmozdíthatjuk Isten ügyét. „Szövetséget kötött velünk Isten, aki odaadta az egyszülött Fiát, hogy meghaljon értünk. Az áldásaiért cserébe arra kér bennünket, hogy vigyük el neki a tizedeinket és a hálaadományainkat. Senki sem mondhatja, hogy volt olyan, amit nem érthetett meg ebben a kérdésben. Malakiás próféta könyve 3. fejezete nyíltan kijelenti a tizeddel és a hálaadományokkal kapcsolatos isteni tervet. Az Úr arra szólítja követőit, hogy tartsák magukat ahhoz a szerződéshez, amit velük kötött” (Ellen G. White: Counsels on Stewardship. 75. o.).

A júdabeli jó király, Ezékiás uralkodása idejében jegyezték fel az engedelmesség egyik pozitív ciklusát. Valós ébredési mozgalom indult el Júdában, a nép pedig elkezdte hűségesen visszatéríteni a templom tárházába a tizedet és a hálaáldozatot. Annyi adomány folyt be, hogy halmokban állt a tized a templomban. 2Krón 31:5 verse mondja el, mi történt akkor, amikor Izrael fiai „bőségesen hoztak a gabona, must, olaj, méz és minden mezei termény legjavából, és bőségesen meghozták a tizedet is mindenből” (RÚF).

Mit árul el a tizedfizetésünk a lelkiségünkről és az Istennel való kapcsolatunkról (avagy annak hiányáról)?

---

#### Ellen G. White idézetek

Akinek szívében azonban Krisztus szeretete lángol, az nemcsak kötelességének érzi, hanem boldog lesz, ha mindenét odaáldozhatja a legnagyobb és legszentebb mű fejlesztésére, amelyet valaha emberekre bíztak: feltárni a világnak a jóság, irgalom és igazság kincseit.

A kapzsiság, a fösvénység lelkülete viszi rá az embereket, hogy olyan pénzt is visszatartsanak vágyaik kielégítésére, amely jog szerint Istené. Az Úr ezt a lelkületet ma éppúgy gyűlöli, mint annak idején, amikor népét szigorúan megfeddte prófétája által: „Avagy az ember csalhatja-é az Istent? Ti mégis csaltatok engem. És azt mondjátok: Mivel csalunk téged? A tizeddel és az áldozni valóval. Átokkal vagytok elátkozva, mégis csaltok engem; a nép egészben!” (Mal 3:8–9) A bőkezű adakozás – mennyei lelkület. – Az apostolok története, 338–339. o.

Az Úr bőségesen árasztja ránk ajándékait. „Úgy szerette a világot, hogy az Ő egyszülött Fiát adta, ha valaki hiszen Őbenne el ne vesszen, hanem örök élete legyen.” Minden áldás Krisztus Jézus által árad ránk. Ne lássunk-e tehát Isten iránti kötelezettségeink teljesítéséhez, akitől egészségünk és életünk függ. Áldásának következménye a termésünk, földünk, állataink, nyájaink és szőlőink léte! Biztosít arról, hogy ha az Úr kincstárába beszolgáltatjuk tizedünket, ismét áldásban részesít, ám ha javainkat visszatartjuk, Ő is visszavonja áldását, mert a hűtleneket átok sújtja.

Isten mondotta: „Ezzel próbáljatok meg engem… ha nem nyitom meg néktek az egek csatornáit, és ha nem árasztok reátok áldást bőségesen.” Milyen csodálatos ígéretet tesz nekünk. Ezt az ígéretet tekintve, ki merészeli megrabolni Istent a tizeddel és az áldoznivalókkal?! „És megdorgálom érettetek a kártevőt, és nem veszti el földetek gyümölcsét, és nem lesz a szőlőtök meddő a mezőn, azt mondja a Seregeknek Ura. És boldognak mondanak titeket mind a nemzetek, mert kívánatos földdé lesztek ti, azt mondja a Seregeknek Ura.” – Bizonyságtételek lelkészeknek, 307–308. o.

Az isteni tizedfizetés rendszere az egyszerűsége és a méltányossága miatt szépséges. Valamennyien hittel és bátorsággal ragadhatjuk azt meg, mert hiszen isteni eredetű. Egyszerűséget és sok mindenre használhatóságot elegyít, mely nem követel meg különleges képességet, hogy megértsük, s részt vegyünk benne. Mindenki úgy érezheti, hogy kiveszi részét a mentés becses munkájából. Minden férfi, nő és fiatal az Úr kincstárnoka, a kincstár szükségleteinek kielégítője lehet. Az apostol mondja: Mindegyikőtök gyűjtsön össze aszerint, amint Isten megáldotta javakkal.

E rendszer segítségével nagyvonalú célokat valósíthatunk meg. Ha együttesen mind elfogadnánk e rendszert, valamennyien Isten éber és megbízható kincstárnoka lehetnénk, s nem lenne hiány az anyagiakban sem, mellyel fejleszteni tudjuk a világnak szóló utolsó üzenet hirdetésének nagyszerű munkáját. – Bizonyságtételek a gyülekezeteknek, 3. köt., 388–389. o.