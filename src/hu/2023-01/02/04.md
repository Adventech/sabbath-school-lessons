---
title:  Tiszteld Az Urat!
date:  10/01/2023
---

A példabeszédek könyve nem annyira a jóról és a rosszról, mint a bölcsességről és a bolondságról szól. Amikor átolvassuk ezt az iratot, felismerjük, hogy mi a bölcsesség előnye, illetőleg milyen hátulütői vannak a balgaságnak.

`Olvassuk el Péld 3:1-10 részét! Milyen csodálatos ígéreteket találunk itt? Mit jelent az, hogy „a te egész jövedelmed zsengéjéből”?`

Isten arra kér, hogy tegyük Őt az első helyre a vagyonunkkal való gazdálkodás kérdésében. Ezzel ismerjük el, hogy minden az övé, így fejezzük ki, mennyire bízunk gondviselésben. Ráadásul azt is mondja, hogy ha az első helyre tesszük Őt, akkor megáldja mindazt, ami hátramaradt. Ez igazából a hit cselekedete. Az nyilvánul ilyenkor meg, hogy teljes szívvel bízunk az Úrban, nem a saját értelmünkre támaszkodunk (ami azért igen fontos, mert gyakran történnek olyan dolgok, amelyeket egyszerűen meg sem tudunk érteni és fel sem tudunk fogni).

Egyedül a kereszt segít még jobban bízni Istenben és a szeretetében. A legkevesebb, amit igazából tehetünk, ha felismerjük, milyen ajándékot kaptunk Jézusban – aki nemcsak a Teremtőnk (Jn 1:1-4) meg a Fenntartónk (Zsid 1:3), hanem a Megváltónk is (Jel 5:9) –, az az, hogy visszaadjuk neki mindenünk zsengéjét.

„Az Úr nem csupán azt jelenti ki, hogy övé a tized, hanem még azt is előírja, hogyan kezeljük azt. »Tiszteld az Urat a te marhádból, a te jövedelmed egész zsengéjéből« – mondja. Ezzel nem arra tanít, hogy mindenünket költsük magunkra, az Úrnak pedig elég a maradékot hozni, még akkor sem, ha hűségesen fizetjük a tizedet. Isten része legyen a legelső, amit elkülönítünk” (Ellen G. White: Counsels on Stewardship. 81. o.)!

Isten azt mondja, hogy „megtelnek a te csűreid elégséggel”, ha az első helyre tesszük Őt. Ez nem csodaszerűen fog bekövetkezni. Nem ébredünk fel egy nap arra, hogy „a csűrjeink és a vályúink” hirtelen megteltek.

A Biblia inkább a jó sáfárság, az óvatos tervezés és az anyagi felelősség elveivel van tele, amelyek között a hűség a legelső és legfontosabb kötelességünk.

Hogyan tanulhatunk meg az Úrban és az ígéreteiben bízni még az olyan szűkös anyagi időkben is, amikor nincsenek tele „a csűrjeink és a vályúink”, pedig igyekszünk hűségesek lenni?

---

#### Ellen G. White idézetek

„Tiszteld az Urat a te marhádból, a te egész jövedelmed zsengéjéből. Ekképpen megtelnek a te csűreid elégséggel és musttal áradnak el sajtód válúi.” (Péld 3:9–10) Ez a bibliaszöveg azt tanítja, hogy az Úr, mint a rendelkezésünkre bocsátott javak Adományozója elvárja, hogy ez legyen a legfőbb foglalatosságunk, mivel mindazok, akik tisztelik Őt, különleges áldásban részesülnek. […]

Mindenünk az Úré, és nekünk felelnünk kell Őelőtte az ajándékba kapott javakért. Pénzünk felhasználása elárulja, hogy szeretjük-e Istent jobban mind bármit vagy bárkit, és hogy szeretjük-e felebarátainkat, mint önmagunkat. A pénznek hatalmas értéke van, mivel sok jót tehetünk vele. Isten gyermekeinek kezében a pénz táplálékot jelent az éhezőknek, vizet a szomjazóknak, és ruházatot a mezíteleneknek. – That Faith I Live By, 160. o.

Egyesek a gazdagságukból adományoznak, így nem szenvednek hiányt. Bár szabadon és teljes szívből adományoznak, mégis mindenük megvan, amit a lelkük kíván. Isten látja ezt. Tetteiket és indítékai­kat feljegyzi, és meg fogja jutalmazni őket. De akik kevesebb anyagival rendelkeznek, nem menthetik magukat azzal, hogy nem tehetnek annyit, mint mások. Tedd meg azt, amit csak tudsz. Mondj le valamiről, és adományozz Isten ügyére. Az özvegyasszonyhoz hasonlóan te is ajánld fel a két fillért. Ezáltal igazából többet adsz, mint azok, akik fölösleges javaikat ajánlják fel, és meg fogod látni, hogy milyen érzés, amikor lemondasz valamiről egy rászoruló javára, mivel így igazából a mennybe gyűjtesz kincset. […]

Most ajánlj fel mindent, amit tudsz, és mivel Krisztusért munkálkodsz, még inkább ki fogod nyújtani kezedet az adományozásra. Isten megtölti a kezeidet, hogy az igazság csodálatos kincse még nagyon sok emberhez eljusson. Az Úr ad neked, hogy másoknak is adhass. – Our High Calling, 199. o.

Megváltónk az ég madaraira mutatott. „Tekintsetek az égi madarakra, hogy nem vetnek, nem aratnak, sem csűrbe nem takarnak; és a ti mennyei Atyátok eltartja azokat. Nem sokkal különbek vagytok-e azoknál? Az öltözet felől is mit aggodalmaskodtok? Vegyétek eszetekbe a mezők liliomait, mi módon növekednek, nem munkálkodnak, és nem fonnak. De mondom nektek, hogy Salamon minden dicsőségében sem öltözködött úgy, mint ezek közül egy.” […] „Ha pedig a mezőnek füvét, amely ma van, és holnap kemencébe vettetik, így ruházza az Isten, nem sokkal inkább titeket, kicsinyhitűek?” Nem bírnál megbízni mennyei Atyádban? Nem nyugtatna meg kegyes ígérete? „Keressétek először Istennek országát és az ő igazságát, és mindezek megadatnak nektek.” Mily drága ígéret is ez, megnyugodhatunk benne. Feltétlen bizalommal elfogadhatjuk, tudva, hogy hűséges az, aki az ígéretet adta. Kérve kérlek, reszketeg hiteddel ragadd meg újra Isten ígéreteit. Támaszkodj rájuk teljes súlyoddal, tántoríthatatlan hittel. Semmi esetre sem fognak kudarcba fulladni, hiszen az lehetetlen. – Bizonyságtételek a gyülekezeteknek, 2. köt., 496. o.