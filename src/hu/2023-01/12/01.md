---
title:  A Hűség Jutalmai
date:  18/03/2023
---

### E heti tanulmányunk
Ézsaiás 62:11; Máté 25:20-23; János 14:1-3; Róma 6:23; 8:16-18; Zsidókhoz 11:6; Jelenések 21

> <p></p>
> „Az ő ura azt mondta neki: Jól van, jó és hű szolgám, hű voltál a kevesen, sokra bízlak ezután, menj be a te uradnak örömébe” (Mt 25:21, ÚRK)!

Sosem érdemelhetjük ki az üdvösséget, a Biblia mégis a jutalom reményével bátorítja hűséges életre Isten kegyelmének érdemtelen kedvezményezettjeit. Végül bármit is kapunk, az mindig és kizárólag az Úr kegyelméből van.

Ahogy Dávid írta: „Az Úrnak törvénye tökéletes, megeleveníti a lelket; az Úrnak bizonyságtétele biztos, bölccsé teszi az együgyűt. Az Úrnak rendelései helyesek, megvidámítják a szívet; az Úrnak parancsolata világos, megvilágosítja a szemeket. Az Úrnak félelme tiszta, megáll mindörökké; az Úrnak ítéletei változtathatatlanok s mindenestől fogva igazságosak. Kívánatosabbak az aranynál, még a sok színaranynál is; édesebbek a méznél, még a színméznél is. Szolgádat is intik azok; aki megtartja azokat, nagy jutalma van” (Zsolt 19:8-12).

A Biblia több helyen szól a jutalmakról, amelyeket Krisztus által a második advent utáni időre ígért meg Isten, amikor egyszer és mindenkorra lezárul a bűn okozta rettenetes kitérő.

Mit ígért meg nekünk Isten? Mi biztosít bennünket arról, hogy valóban meg is kapjuk azt?

---

#### Ellen G. White idézetek

Megérti-e a gyülekezet minden tagja, hogy amit kaptak, azt az Úr dicsőségére kell felhasználniuk? Isten pontosan feljegyzi minden földi ember cselekedetét, és amikor majd eljön a számvetés napja, a hűséges sáfár nem fog érdemeket felmutatni. Nem mondja majd, hogy ez az „én talentumom”, hanem így szól: „a te talentumod hozott még két talentumot”. Tudja, hogy ha nem bíztak volna rá ajándékot, akkor nem lett volna, mit kamatoztatnia. Úgy érzi, azzal csak a kötelességét teljesítette, hogy lelkiismeretesen végezte sáfári teendőit. Az igazi tőke az Úrtól jött, és az Ő ereje által sikerült kamatoztatnia azt. Csak az Úr nevét illeti dicséret! Tudja, hogy a rá bízott ajándékok nélkül örök pusztulás lett volna a sorsa.

Az Úr szinte meglepetésszerűen, váratlan módon adja jóváhagyását. Így szól: „Jól vagyon jó és hű szolgám, kevesen voltál hű, sokra bízlak ezután; menj be a te uradnak örömébe.” – Counsels on Stewardship, 111–112. o.

Zarándok társaim! Még itt vagyunk a földi élet árnyai és zűrzavarai között. De Megváltónk nemsokára megjelenik, hogy szabadulást és nyugalmat hozzon. Lássuk meg hitben a jövő áldásait, ahogy Isten megrajzolta őket! Krisztus, aki meghalt a világ bűneiért, szélesre tárja az Éden kapuit mindazok előtt, akik hisznek benne. A harc nemsokára véget ér Krisztus győzelmével. Nemsokára meglátjuk Őt, akiben örökéletünk reménysége összpontosul. Ha majd nála leszünk, semminek tűnik ennek az életnek minden próbája és szenvedése.

Az előbbi dolgokra „…nem is emlékeznek, senkinek sem jut eszébe”. „Ne veszítsétek el hát bizodalmatokat, amelynek nagy jutalma van. Mert állhatatosságra van szükségünk, hogy az Isten akaratát cselekedjétek, és így beteljesüljön rajtatok az ígéret. Mert még egy igen, igen kevés idő, és aki eljövendő, eljön, és nem késik.” „Izraelt megszabadítja az Úr örökké tartó szabadságra. Nem ér benneteket szégyen és gyalázat soha, soha többé.” (Ésa 65:17; Zsid 10:35–37; Ésa 45:17) – Próféták és királyok, 731. o.

Jézusba vetett hitetek erőt ad céljaitokhoz, és következetessé teszi jellemeteket. Életetek minden boldogsága, békéje, öröme és sikere az Istenbe vetett őszinte, bizakodó hittől függ. Ez a hit az Isten parancsolatai iránti igaz engedelmességre vezet. Istenismeretetek és istenhitetek a legerősebb visszatartó erő a gonoszság cselekvésétől, és a legerősebb késztető erő a jóra. Higgyetek Jézusban, aki megbocsátja bűneiteket, és azt akarja, hogy boldogan éljetek a mennyei hajlékokban, melyeket elkészített nektek. Azt akarja, hogy a jelenlétében éljetek; hogy elnyerjétek az örök életet és a dicsőség koronáját.

Isten parancsolatainak megtartásában már ebben az életben is nagy jutalom rejlik. Lelkiismeretünk nem vádol. Szívünk nem ellenségeskedik Istennel, hanem békességünk van vele. – Isten fiai és leányai, 45. o.