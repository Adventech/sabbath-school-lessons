---
title:  Az Új Jeruzsálem
date:  21/03/2023
---

A Biblia leírása szerint Ábrám hittel tekintett az új Jeruzsálemre. „Mert várta azt az alapokkal bíró várost, melynek tervezője és építője Isten” (Zsid 11:10, ÚRK). Az új Jeruzsálem Isten mesterműve, amit azoknak épít, akik szeretik Őt és megtartják parancsolatait. Az a város lesz a gyermekei mennyei otthona a millennium alatt, majd pedig az örökkévalóságon át a földön. Jó hír azoknak, akik nem szeretnek csomagolni vagy költözni! Az Úr mindenről gondoskodni fog. János elmondta, hogy látta a várost. „És láttam a szent várost, az új Jeruzsálemet, amint Istentől alászállt a mennyből, felkészítve, mint egy férje számára felékesített menyasszony” (Jel 21:2, ÚRK).

`Olvassuk el Jelenések 21. fejezetét! Mi mindent ígért meg itt Isten?`

Annyi mindenről van itt szó, amit a bűn által megrontott elménkkel szinte fel sem tudunk fogni, hiszen az csak a bűntől eltorzított világot ismeri. Amit viszont megértünk, az tele van reménységgel.

Először is, Jézus velünk együtt fog lakni az új világban, ahogyan a bűnbe süllyedt földön is itt élt testet öltése idején. Micsoda előjog lehetett mindazoknak, akik közelről és szemtől szemben láthatták Őt! Megint meglesz erre a lehetőség, csak akkor már a bűn torzító fátyla nélkül.

Azután hogyan érthetjük meg a Biblia egyik legnagyszerűbb ígéretét mi, akik most kizárólag könnyeket, bánatot, sírást és fájdalmat ismerünk? „…és szemükről minden könnyet letöröl, és halál nem lesz többé, sem gyász, sem jajkiáltás, sem fájdalom nem lesz többé, mert az elsők elmúltak” (Jel 21:4, ÚRK). Az „elsők elmúltak” – mindaz, aminek már eleve nem is lett volna itt helye.

Isten trónjától ered az élet tiszta folyója, aminek két partján áll az élet fája. Ott áll Isten trónja, „és látják az ő arcát” (Jel 22:4, ÚRK). A megváltottak olyan közel élhetnek az Úrhoz, hogy azt most igazából el sem tudjuk képzelni.

Olvassuk el Jel 21:8 versét, ami azoknak a sorsáról szól, akikre a második halál vár! Az itt feljegyzett bűnök közül melyiket nem bocsáthatja meg Jézus? Miért vesznek el mégis ezek az emberek, míg mások megmenekülnek, holott ugyanazt követték el? Mi a legfőbb különbség e két csoport között?

---

#### Ellen G. White idézetek

„És én, János, látám a szent várost, az új Jeruzsálemet, amely az Istentől szálla alá a mennyből, elkészítve, mint egy férje számára felékesített menyasszony.” (Jel 21:2)

Az új Jeruzsálem, a megdicsőült új Föld fővárosa „ékes korona… Az Úr kezében, királyi fejdísz Istened tenyerén”. „Benne volt Isten dicsősége; ragyogása hasonló volt a legdrágább kőhöz, a kristályfényű jás­pishoz.” (…) „Íme, az Isten sátora az emberekkel van, és Ő velük fog lakni, ők pedig népe lesznek, és maga Isten lesz velük.” (Ésa 62:3; Jel 21:11, 24) […]

„És nem lesz szükségük szövétnekre és napvilágra; mert az Úr Isten világosítja meg őket.” (Jel 22:5) A Nap fényét feleslegessé teszi az a ragyogás, amely nem fájó, és nem vakít, pedig felmérhetetlenül túlszárnyalja a déli Nap verőfényét. A szent várost Isten és a Bárány dicsősége el nem halványuló fénnyel önti el. A megváltottak az örök nappal Nap nélküli világosságában fognak járni. – Isten csodálatos kegyelme, 369. o.

Jézus Krisztus mindennapi társa és meghitt barátja hűséges követői­nek, akik Istennel szoros kapcsolatban és állandó közösségben élnek. Rajtuk támad fel az Úr dicsősége. Visszatükrözik Isten dicsőségének fényét, amelyet Jézusban látnak. És amikor a királyok Királya eljön a maga fenségében, örvendeznek dicsőségének és ragyogásának fényes sugaraiban. Alkalmasak a mennyei lények társaságára, mert a menny a szívükben él. […]

Már csak egy rövid idő, és meglátjuk a Királyt a maga szépségében és dicsőségében. Már csak egy rövid idő, és Krisztus letöröl a szemünkről minden könnyet… Nemsokára számtalan ajak énekli majd: „Ímé, az Isten sátora az emberekkel van, és velük lakozik, és azok az Ő népe lesznek, és maga Isten lesz velük, az ő Istenük…” (Jel 21:3). – Isten csodálatos kegyelme, 358. o.

Az élet az igazak öröksége, a halál pedig a gonoszok osztályrésze. Mózes ezt mondta Izraelnek: „Elődbe adtam ma néked az életet és a jót; a halált és gonoszt.” (5Móz 30:15) E bibliaversben említett halál nem Ádám halála, mert Ádám törvényszegésének büntetését az egész emberiség szenvedi. Mózes „a második halál”-t állította szembe az örök élettel.

Ádám bűne miatt a halál az egész emberiséget sújtja. Mindenkinek meg kell halnia. „Lesz feltámadásuk a halottaknak, mind igazaknak, mind hamisaknak”; „mert amiképpen Ádámban mindnyájan meghalnak, azonképpen Krisztusban is mindnyájan megeleveníttetnek.” (Csel 24:15; 1Kor 15:22) A Szentírás azonban különbséget tesz a feltámadottak két csoportja között. „Mindazok, akik a koporsókban vannak, meghallják az Ő szavát, és kijőnek; akik a jót cselekedték, az élet feltámadására; akik pedig a gonoszt művelték, a kárhozat feltámadására.” (Jn 5:28–29) Akit Isten „méltóvá” tesz az élet feltámadására, az „boldog és szent”. „Ezeken nincs hatalma a második halálnak” (Jel 20:6). – A nagy küzdelem, 544. o.
