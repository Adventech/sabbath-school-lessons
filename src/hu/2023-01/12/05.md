---
title:  A Számadás
date:  22/03/2023
---

Jézus szolgálatának a vége felé a tanítványok külön odamentek hozzá és megkérdezték tőle: „Mondd meg nekünk, mikor lesznek meg ezek, és mi lesz a jele eljövetelednek és a világvégének” (Mt 24:3, ÚRK)? Jézus válasza két fejezetben található. A 24. fejezet a világban minket körülvevő jelekről szól, a háborúkról, csapásokról stb. Majd a 25. fejezetben az egyház állapotát írja le a visszajövetele előtti időben. Három történettel érzékelteti ezeket a körülményeket. Az egyik a talentumok példázata, ami arról szól, hogyan használja fel Isten népe a tőle kapott ajándékokat.

`Olvassuk el Mt 25:14-19 szakaszát! Ki az, aki távoli országba utazott? Kire bízta a vagyonát? Mit jelent a számadás (lásd Mt 25:19)?`

Időnként úgy gondolunk a talentumokra, mint természetes adottságokra, pl. az éneklésre, a beszédre stb. Ám Lk 19:12-24 részében a gírákról szóló hasonló történet konkrétan említi a pénzt és az azzal való gazdálkodást. Ellen G. White kijelentette: „Láttam, hogy nem teljesen értjük a talentumokról szóló példázatot. A tanítványok azért kapták ezt a fontos tanítást, hogy ez az utolsó időben élő keresztények javára váljon. A talentumok nem csupán az igehirdetést és az Isten Igéjéből való tanítást jelképezik. A példázat mindazokra a földi javakra vonatkozik, amelyeket a népére bízott az Úr” (Testimonies for the Church. 1. köt. 197. o.).

`Olvassuk el Mt 25:20-23 részét! Mit mond Isten azoknak, akik hűségesen kezelték a pénzét és támogatták az Ő ügyét? Mit jelent bemenni „a te uradnak örömébe” (Mt 25:23)?`

Természetesnek tartjuk, ha azt gondoljuk, hogy a másik embernek több talentuma van, mint nekünk, ezért nagyobb felelősséggel is tartozik Istennek. Ám ebben a történetben az egy talentumos – a legkevesebb pénzzel rendelkező – az, aki hűtlennek bizonyult és elveszítette a mennyországot. Ahelyett, hogy mások felelősségére gondolnánk, figyeljünk inkább arra, amit Isten nekünk adott, és gondoljuk végig, hogyan tudnánk azt az Ő dicsőségére használni!

Mi lesz a sorsunk, amikor Isten számadásra hív?

---

#### Ellen G. White idézetek

Azt hangoztatjuk, hogy az Úr második eljövetelére váró keresztények vagyunk. Ha ez így van, akkor mit kezdünk az időnkkel, az ismereteinkkel, a javainkkal, amelyek nem a mieink, hanem csak ránk lettek bízva, hogy az őszinteségünket próbára tegyék? Hozzuk ezeket Jézushoz. Kincseinket használjuk fel Isten ügyének előmenetelére. Ezáltal fogunk engedelmeskedni a parancsnak: „Ne gyűjtsetek magatoknak kincseket a földön, hol a rozsda és a moly megemészti, és ahol a tolvajok kiássák és ellopják; hanem gyűjtsetek magatoknak kincseket mennyben, ahol sem a rozsda, sem a moly meg nem emészti, és ahol a tolvajok ki nem ássák, sem el nem lopják. Mert ahol van a ti kincsetek, ott van a ti szívetek is.” (Mt 6:19–21)

Egyesek azt hiszik, hogy talentumokat csak bizonyos osztályhoz tartozó emberek kaptak, és ehhez az embercsoporthoz mások nem tartozhatnak, és természetesen nem is kaptak elhívást sem a munkára, sem a jutalomra. De a példázat nem erről beszél. Amikor a Gazda elhívta szolgáit, mindenkinek feladatot adott. Az isteni család minden tagjának kötelessége felhasználni az Úr által rábízott eszközöket. – Counsels on Stewardship, 116–117. o.



Mindannyian, magas beosztásban levők és alacsony sorban élők, gazdagok és szegények kaptak talentumokat. Egyesek többet, mások kevesebbet – a saját képességeik szerint. Isten áldása nyugszik meg a lelkes, szeretetteljes és szorgalmas munkásokon. Munkájuk sikeres lesz, lelkeket fognak megnyerni Isten országa számára, és múlhatatlan kincseket szereznek. Minden ember erkölcsi lény, ezért mindenkinek mennyei ajándékok adattak. A talentumok száma arányos a személyes képességeinkkel.

Isten minden embernek adott elvégzendő feladatot, és elvárja, hogy azt méltó módon szolgáltassuk vissza. Attól, akinek egy talentumot adott, nem vár el tízet. A szegénytől nem vár el olyan irgalmas cselekedetet, amilyet csak a gazdag tehet. A szegény szenvedőtől sem vár el annyit, mint egy egészséges és erős embertől. Isten szívesen fogadja mindazt, ami egyetlen talentum felhasználásából is kamatozik, figyelembe véve, „amije kinek-kinek van, és nem a szerint, amije nincs”. – Review and Herald, 1886. február 23.

Isten… kincseket bízott ránk, amelyeket kamatoztatnunk kell. Ezek a kincsek nem a mieink, ezért ha magunknak tartjuk vissza, vagy a saját érdekünkben tékozoljuk el, megszomorítjuk Istent. Kötelesek vagyunk helyesen felhasználni azt, amit ránk bízott. Ha ez a kincs felhasználatlan marad, vagy ha a földbe rejtjük, legyen szó akár egyetlen talentumról is, a Gazda számon fogja kérni rajtunk. Elvárja, hogy kamatostól adjuk vissza azt, ami az övé.

Az Úrnak visszaszolgáltatott minden talentum alapos vizsgálat alá esik. Isten szolgájának cselekedetei és kötelességei nem fognak jelentéktelen dolognak számítani. Mindenkit személyesen vizsgálnak meg, és számot kell adnia a rábízott talentumokról, hogy azokat felhasználta-e vagy ellenkezőleg, elásta. A jutalom a felhasznált talentumok arányában lesz megszabva, a büntetés pedig a helytelenül felhasznált talentumok szerint. – Counsels on Stewardship, 119. o.