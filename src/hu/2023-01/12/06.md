---
title:  A Jutalomra Összpontosítsunk!
date:  23/03/2023
---

A megtérése után Pál teljes erőből belevetette magát Krisztus szolgálatába. Világi szempontból kifejezetten sikeres lehetett volna a képzettsége és éles esze miatt. Mózeshez hasonlóan mégis úgy döntött, hogy Isten hűséges gyermekeivel együtt szenved Krisztusért. Megverték, megkövezték, börtönbe vetették, hajótörést szenvedett, éhezett, fázott és még több minden történt vele 2Kor 11:24-33 igeszakaszának feljegyzése szerint. Hogyan volt képes mindezt elviselni?

`Olvassuk el Róm 8:16-18 szakaszát! Hűségében milyen szerepe volt a tudatnak, hogy ő Isten gyermeke?`

A hűségesek jutalmára előre tekintve őrizte meg Pál a lelkesedését a Krisztusért való szenvedések között is. A következőt írta a börtönből: „Testvéreim, én magamról nem gondolom, hogy már elértem volna, de egyet cselekszem: azokat, amelyek mögöttem vannak, elfelejtve, azoknak pedig, amelyek előttem vannak, nekifeszülve célegyenest futok Isten felülről való elhívásának jutalmáért, amely Krisztus Jézusban van” (Fil 3:13-14, ÚRK).

`Olvassuk el 1Tim 6:6-12 részét! Milyen fontos üzenet van ezekben a versekben?`

Bibliai perspektívából nézve az a gazdagság, ha az embernek megvan az, amire szüksége van akkor, amikor az kell. Ez még nem jelenti a vagyon felhalmozását. A gazdagság része, hogy hivatkozhatunk Fil 4:19 versének ígéretére: „Az én Istenem pedig be fogja tölteni minden szükségeteket az Ő gazdagsága szerint dicsőségesen a Krisztus Jézusban.” Végül pedig az a gazdagság, ha hálásak vagyunk azért, amit az Úrban kaptunk és minden tekintetben benne bízunk. Isten nem ígérte azt a gyermekeinek, hogy gazdagok lesznek a világ dolgai tekintetében. Sőt, arról is szólt, hogy üldözést kell elszenvedniük azoknak, akik istenfélő életet élnek. Amit azonban Ő felkínál, az minden földi gazdagságnál jobb. „Gondoskodom a szükségleteidről és veled leszek, bárhol is jársz!” – mondja. Végül pedig hűséges követőinek valódi gazdagságot, felelősséget és örök életet fog adni. Ez elképesztő jutalom! Pál el tudta mondani az élete vége felé: „Mert én nemsokára megáldoztatom, elköltözésem ideje elérkezett. Ama nemes harcot megharcoltam, futásomat elvégeztem, a hitet megtartottam. Végezetül eltétetett nekem az igazság koronája, amelyet megad nekem az Úr, az igaz bíró ama napon, de nemcsak nekem, hanem mindazoknak, akik vágyva várják az ő megjelenését” (2Tim 4:6-8, ÚRK).

---

#### Ellen G. White idézetek

Isten Fia mindenek örököse volt, és neki ígérték a világ országai fölötti uralkodást és dicsőséget. Mégis, mikor megjelent a világon, gazdagság és dicsőség nélkül jelent meg. A világ nem értette meg Atyjával való egységét. Isteni jellemének kiválósága, dicsősége rejtve volt előttük. Ezért „utált és az emberektől elhagyott volt”. „Azt hittük, hogy ostoroztatik, verettetik és kínoztatik Istentől.”

Ahogyan Krisztus a világon élt, követőinek is úgy kell viselkedniük. Isten fiai ők, Krisztus örököstársai – övék lesz az ország. A világ nem érti meg jellemüket és szent hivatásukat. Nem érti befogadásukat Isten családjába. A világ előtt nem nyilvánvaló az Atyával és Fiúval való egységük és közösségük. Noha látják alázatukat és gyalázatukat, nem tűnik ki, hogy kicsodák, vagy hogy kik lesznek később. Nekik csak idegenek. A világ nem ismeri őket, és nem értékeli indítékaikat, amelyek cselekvésre késztetik az Úrban hívőket. – Bizonyságtételek a gyülekezeteknek, 1. köt., 286. o.

Aki életét Istennek ajánlotta fel – az Ő gyermekei szolgálatára –, az kapcsolatba került vele, aki az egész világ összes javainak tulajdonosa. Életét változhatatlan ígéretek aranylánca fűzi az Örökkévalóhoz. A szükség és bánat óráiban az Úr nem hagyja magára. „Az én Istenem pedig be fogja tölteni minden szükségeteket az ő gazdagsága szerint dicsőségesen a Krisztus Jézusban.” (Fil 4:19) A végső szükség órájában védelmet talál az irgalmas ember a részvétteljes Üdvözítő irgalmában: Isten befogadja az örökkévaló hajlékokba. – Gondolatok a hegyibeszédről, 24. o.

Krisztus áldozata által megváltva, vérében megtisztítva a bűntől, szentségébe öltözötten, Pál önmagában hordozza azt a bizonyosságot, hogy lelke értékes Megváltója szemében. Élete Krisztussal együtt el van rejtve Istenben. Pál meggyőződött arról, hogy aki legyőzte a halált, meg is tudja őrizni azt, amit oltalmára bízott. Lelke megragadja az Üdvözítő ígéretét: „Én feltámasztom azt az utolsó napon” (Jn 6:40). Gondolata és reménysége Urának visszajövetelére irányul. Miközben a hóhér bárdja sújt felé, s a halál árnyékai gyűlnek a mártír köré, felszáll utolsó gondolata – miként a nagy ébredés hajnalán ez lesz majd első gondolata –, hogy találkozzon az Életadóval, aki örömmel üdvözli Atyja áldottainak országában.

Közel húsz évszázad múlt el azóta, hogy Pál, a nagy apostol, mint Isten Igéjének tanúja és mint Jézus Krisztus bizonyságtevője, vérét ontotta. Noha egyetlen hűséges híve sem örökítette meg az utókor számára e szent ember életének utolsó pillanatait, azonban a Szentlélek ihletett kijelentése megőrizte számunkra utolsó bizonyságtételét. Szava harsány kürtzengésként hangzik azóta is minden korszakon át, és lelkesíti bátorságával Krisztus bizonyságtevőinek ezreit. Diadalmas öröme átrezdül, visszhangzik lesújtott emberi szíveken, hogy Pállal együtt dobbanjon a Megváltó felé: „Mert én immár megáldoztatom, és az én elköltözésem ideje beállott. Ama nemes harcot megharcoltam, futásomat elvégeztem, a hitet megtartottam; végezetre eltétetett nékem az igazság koronája, melyet megád nékem az Úr ama napon, az igaz Bíró; nemcsak nékem pedig, hanem mindazoknak is, akik vágyva várják az ő megjelenését.” (2Tim 4:6–8) – Az apostolok története, 512–513. o.