---
title:  Örök Élet
date:  20/03/2023
---

Emberként az örökkévalóság felé tartunk (akár tetszik, akár nem). A Biblia szerint ennek kétféle kimenetele lehet, legalábbis egyéni szinten: vagy örök élet, vagy örök halál. Ennyi. Nincs köztes út. Nem lehet kissé szélesebb terpeszben egy kicsit ezen meg azon az oldalon is járni. Vagy az egyiket (élet), vagy a másikat (halál) választjuk. Ez valóban a mindent vagy semmit esete.

`Olvassuk el Jn 3:16 és Róm 6:23 verseit! Milyen választási lehetőséget találunk itt?`

Ennél szinte semmi nem lehet jobban eltérő vagy különböző, nem igaz?

Ha ezt a részt olvassuk, akkor nagy valószínűséggel az örök életet választottuk, vagy bizonyára azt fontolgatjuk. Istennek megvan az az egyedi képessége, hogy bármit megtehet, amit csak mond – minden ígéretét valóra tudja váltani. A mi részünk csupán az, hogy Jézus érdemeire hagyatkozzunk és hittel engedelmeskedjünk az Igének.

`Olvassuk el Jn 14:1-3 részét! Mit tanácsol az Úr az 1. versben? Mit ígér a 2-3. versekben?`

Jézus a földi szolgálata utolsó napjaiban mondta ezeket a különösen reményteljes és bátorító szavakat a tanítványainak, amelyek erőt adtak nekik a csüggedés és a próba idején, és bennünk ugyanilyen hatást érhetnek el. Krisztus eljött a mennyből, majd visszament oda és megígérte: „ismét eljövök és magamhoz veszlek titeket; hogy ahol én vagyok, ti is ott legyetek.”

Krisztusnak az első eljövetele idején történt kereszthalála a legnagyobb biztosíték arra, hogy másodszor is el fog jönni, ugyanis mi haszna volna az elsőnek a második nélkül? Amennyire biztosan értünk vállalta a kereszthalált, ugyanolyan biztosak lehetünk az ígéretében: „ismét eljövök és magamhoz veszlek titeket; hogy ahol én vagyok, ti is ott legyetek” (Jn 14:3).

Jézus első eljövetele garantálja, hogy majd vissza fog jönni. Időzzünk még egy kissé ennél a gondolatnál! Mi történt az első adventkor, ami miatt bízhatunk a második eljövetel ígéretében?

---

#### Ellen G. White idézetek

Semmi se gyengítse a jelen igazság erejét. Legyen a jelen igazság a felelősségünk. A harmadik angyal üzenetének meg kell tennie a magáét: olyan népet válasszon ki az egyházakból, akik az örök igazság alapzatán vetik meg lábukat.

Üzenetünk az élet vagy halál üzenete, s hagynunk kell, hogy annak látsszon, ami: Isten nagy hatalmának. Hirdessük azt teljes elsöprő erejével, akkor az Úr majd hatásossá teszi. Kiváltságunk nagy horderejű dolgokat elvárni, még Isten Lelkének megnyilvánulásait is. Ez az a hatalom, mely meggyőzi, megtéríti az embereket. – Bizonyságtételek a gyülekezeteknek, 6. köt., 61. o.

Amikor Krisztus földi, tanítói működése végéhez közeledett, tudta, hogy művét tanítványai nemsokára személyes felügyelete nélkül viszik tovább; igyekezett őket bátorítani és a jövőre előkészíteni. Nem kecsegtette tanítványait csalfa reményekkel, hanem elmondta nekik mindazt, ami bekövetkezik, mintha csak nyitott könyvből olvasta volna. Tudta, hogy nemsokára búcsúzik, és itt kell hagynia őket, mint juhokat a farkasok között. Látta, miként üldözik majd, hogyan taszítják ki a zsinagógákból, és viszik tömlöcbe őket. Azt is tudta, hogy közülük néhányat megölnek majd bizonyságtételük miatt, melyet róla, a Messiásról tesznek. Fel is említett egyet-mást előttük. Egyszerűen és határozottan beszélt jövőjükről, hogy nehéz óráikban megemlékezzenek majd sza­vaira, s így hitük benne, mint Megváltójukban megerősödjön.

Azonban reményt keltő és bátorító szavakat is intézett hozzájuk: „Ne nyugtalankodjék a ti szívetek; higgyetek Istenben és higgyetek én bennem. Az én Atyámnak házában sok lakóhely van; ha pedig nem volna, megmondtam volna néktek. Elmegyek, hogy helyet készítsek nektek. És ha majd elmegyek, és helyet készítek néktek, ismét eljövök, és magamhoz veszlek titeket, hogy ahol én vagyok, ti is ott legyetek. És hogy hová megyek én, tudjátok; az utat is tudjátok.” (Jn 14:1–4) Ti érettetek jöttem e világra, ti érettetek dolgoztam. Ha elmegyek is, teljes erővel fogok munkálkodni érettetek. Azért jöttem e világra, hogy előttetek megnyilatkozzam és tudjatok hinni bennem. Elmegyek az én Atyámhoz és a ti Atyátokhoz, hogy vele együtt munkálkodjam érettetek. – Az apostolok története, 21. o.

Izrael elöljárói azt állították, hogy ismerik a próféciákat, mégis hamis tanításokat hirdettek Krisztus eljövetelével kapcsolatosan. Sátán becsapta őket, aminek következtében az első eljövetelre várták mindazt a dicsőséget, ami Krisztus második eljövetelét fogja jellemezni. A második eljövetel dicsőséges eseményeire vártak már az első eljövetel idején. Ennek tudható be, hogy amikor Jézus eljött, nem álltak készen a befogadására.

Csodálatos különbség figyelhető meg Krisztus első és második eljövetele között. Emberi nyelv ki sem fejezheti az ember Fiának második eljövetelét leíró jeleneteket. Eljön az Ő dicsőségével, az Atya és a szent angyalok dicsőségével, öröktől fogva viselt fényruhába öltözve. – Lift Him Up, 373. o.