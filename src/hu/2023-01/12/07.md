---
title:  További Tanulmányozásra
date:  24/03/2023
---

Az alábbiak képet adnak az egyház családjáról, akik pénzügyi hűséggel igazgatják Isten földi ügyeit.

A világszéles Hetednapi Adventista Egyház sáfársági jövőképe

A jövőben járunk. A lelkészek és a helyi gyülekezeti vezetők sikeresen kialakították a gyülekezetek sáfársági rendszerét. A gyülekezet családját megtanították, kiképezték, támogatták és bátorították a pénzügyek biblikus kezelésére.

Az emberek alkalmazzák a bibliai elveket az életükben. Fejlődnek a nagylelkűség terén, rendszeresen félretesznek váratlan eseményekre és kezdenek kiszabadulni az adósságaik szorításából.

Életvitelüket a mértékletesség, a fegyelem és a megelégedettség jellemzi. A pénz nem rivális isten többé a számukra, így egyre erősebb a kapcsolatuk a Teremtő Istennel.

Szombat reggel van, az emberek pedig érkeznek, hogy részt vegyenek a szolgálatokban. Az egész lényüket béke hatja át – nem szoronganak anyagi gondok miatt. Túlárad bennük a megelégedettség és a hála érzete.

A házastársak között szinte nincs már összetűzés a pénzügyek miatt. Várakozással kezdik meg az istentiszteletet, számítanak Isten jelenlétére, arra, hogy munkálkodik majd közöttük.

Az egyház szolgálatait maximálisan finanszírozzák és erőteljesen működik a misszió. Kézzelfogható módon mutatják be Krisztus szeretetét a szükségben lévőknek.

Van elég erőforrás, amivel olyan gyülekezeti épületeket emelnek és kiválóan fenn is tartják azokat, amelyek remek teret biztosítanak a szolgálathoz.

„Mire hív bennünket Isten a ránk bízott erőforrásokkal?”

**Beszélgessünk róla!**

`1) Hogyan magyarázunk két teljesen világos bibliai tanítást: a hit általi megigazulást és a munkavégzés arányában kapott jutalmat? Hogyan találhatunk összhangot e két gondolat között? Beszélgessünk erről az osztályban!`

`2) Tanuljuk, hogy megelégedettek legyünk azzal, amink most van. Ez miért nem jelenti azt, hogy ne törekedhetnénk jobb anyagi helyzet elérésére? Azaz, miért nem állnak feltétlenül ellentétben egymással ezek a szándékok?`

 

„Ki ne félne Téged, Uram! És ki ne dicsőítené a Te nevedet? Mert csak egyedül vagy szent. Mert eljönnek mind a pogányok, és lehajolnak előtted; mert a Te ítéleteid nyilvánvalókká lettek” (Jel 15:4).

„Minden kétely, amely a hosszú küzdelem során az igazság és tévelygés kérdésében felmerült, most tisztázódik. A lázadás következményei, az isteni rendelkezések mellőzésének gyümölcsei minden értelmes teremtmény előtt nyilvánvalóak lesznek. Az egész világegyetem láthatja a különbséget Isten kormányzata és Sátán uralma között. Sátánt saját cselekedetei ítélik el. Az események teljes mértékben igazolják Isten bölcsességét, igazságosságát és jóságát. Világossá válik, hogy Isten a nagy küzdelem során tett minden intézkedésében tekintettel volt népének örök érdekeire és a teremtett világokra… A bűn történelme az egész örökkévalóságon át tanúskodni fog arról, hogy minden teremtmény boldogsága szorosan összefügg Isten törvényének létezésével. A nagy küzdelem összes tényét látva, az egész világegyetem – hűségesek és lázadók – egyként hirdetik: »Igazságosak és igazak a Te utaid, óh szentek Királya!«

Az a nagy áldozat, amelyet az Atya és a Fiú az emberért hozott, világosan tárul a világegyetem elé. Ütött az óra, amikor Krisztus elfoglalja jogos helyét, és fejedelemségek, hatalmasságok és minden néven nevezendő méltóságok fölé magasztosul. A reá váró örömért – hogy megdicsőítheti a fiak sokaságát – nem törődve a gyalázattal, elviselte a keresztet. Felfoghatatlanul nagy volt a fájdalom és a gyalázat, de még nagyobb az öröm és a dicsőség. A Megváltó rátekint a képmására alakult megváltottakra, akiknek jelleme Isten jellemének tökéletes tükre és arca Királyuk arcának mása. Meglátja benne lelke vajúdásának gyümölcsét, és elégedett” (Ellen G. White: A nagy küzdelem. Budapest, 2013, Advent Kiadó, 571-572 o.).



---

#### Ellen G. White idézetek

Isten csodálatos kegyelme, „A napi szükségletek kielégítése” című fejezet.