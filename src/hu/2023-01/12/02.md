---
title:  A Hűség Jutalma
date:  19/03/2023
---

`Olvassuk el Zsid 11:6 versét! Mit jelentsen ez a vers a számunkra? Hogyan válaszoljunk az üzenetére? Lásd még Ézs 40:10, 62:11 és Jel 22:12 verseit is! Mit tanítanak ezek a részek?`

Isten különleges jutalmat ad hűséges gyermekeinek, amit – mint számos más lelki dolgot – nehéz a véges értelmünkkel felfogni. „Az emberi nyelv alkalmatlan arra, hogy megfogalmazza az igazak jutalmát. Csak azok fogják tudni, hogy milyen, akik meglátják. Véges elme képtelen felfogni, hogy milyen dicsőséges lesz a mennyei Éden” (Ellen G. White: A nagy küzdelem. Budapest, 2013, Advent Kiadó, 575. o.).

Jézus a következő szavakkal fejezte be a boldogmondásokat – amivel kezdte a hegyi beszédet: „Boldogok vagytok, ha szidalmaznak és háborgatnak titeket és minden gonosz hazugságot mondanak ellenetek énérettem. Örüljetek és örvendezzetek, mert a ti jutalmatok bőséges a mennyekben: mert így háborgatták a prófétákat is, akik előttetek voltak” (Mt 5:11-12). A zsidókhoz írt levél 11. fejezete felsorolja a hithősöket, majd a következő fejezet elején az író elmagyarázza, hogy miért vállalta Jézus a kereszthalált.

„Annakokáért mi is, kiket a bizonyságoknak ily nagy fellege vesz körül, félretéve minden akadályt és a megkörnyékező bűnt, kitartással fussuk meg az előttünk levő küzdő tért. Nézvén a hitnek fejedelmére és bevégzőjére Jézusra, aki az előtte levő öröm helyett, megvetve a gyalázatot, keresztet szenvedett, s az Isten királyi székének jobbjára ült” (Zsid 12:1-2).

A hűségért kapott jutalom nem egyenértékű a cselekedetek általi megváltással. Ki az közülünk, vagy akár a Biblia szereplői közül, aki annyi jót tett, hogy érdemet szerzett volna Isten előtt? Természetesen senki. Éppen ez a kereszt lényege. Ha a tetteinkkel megmenthetnénk magunkat, Jézusnak nem kellett volna a keresztre mennie. Kegyelemből kell kapnunk az üdvösséget. „Hogyha pedig kegyelemből, akkor nem cselekedetekből: különben a kegyelem nem volna többé kegyelem. Hogyha pedig cselekedetekből, akkor nem kegyelemből: különben a cselekedet nem volna többé cselekedet” (Róm 11:6). A jutalom pusztán annak a következménye, amit Isten értünk és bennünk tett.

Hogyan értsük a kegyelem általi üdvösség és a munkáért kapott jutalom közti különbségét? Beszélgessünk erről szombaton az osztályban!

---

#### Ellen G. White idézetek

Nem bátorít kételkedésre. Az Úr újra meg újra kinyilvánítja hatalmát és kegyelmét, amiből meg kell tanulnunk, hogy minden körülmények közt jobb a hitet ápolnunk, hitnek adnunk hangot, hit által cselekednünk. Ne engedjük meggyengíteni a szívünket és kezünket gyanakvó gondolatokra hallgatással, hogy a kétség és bizalmatlanság magját hintsék el szívünkben.

Az Úr együttműködik az akarattal és a tevékenységgel is. Az ember előjoga és kötelessége szaván fogni Istent, személyes üdvözítőjeként hinni Jézusban, és készségesen, azonnal engedelmeskedni Isten kegyelmes javaslatainak. A Szentírás isteni utasításait azért tanulmányozza, hogy elhiggye és engedelmeskedjen neki. Ne érzéseire alapozza hitét, hanem Isten szavára és a bizonyítékokra. – A Te Igéd igazság, 7. köt., 928. o.

Nézz fel, nézz fel és növekedjen hited! Ez a hit irányítsa lépteidet azon a keskeny ösvényen, amely a város kapuin át a végtelenbe vezet a megváltottak részére készített, kötelékektől mentes, dicsőséges jövőbe. „Legyetek tehát türelemmel, testvéreim, az Úr eljöveteléig. Íme, a földművelő várja a föld drága gyümölcsét, és türelmesen várja, amíg az korai és késői esőt kap. Legyetek tehát ti is türelemmel, és erősítsétek meg a szíveteket, mert az Úr eljövetele közel van.” (Jak 5:7–8)

A megváltottak csak egy törvényt fognak ismerni: a menny törvényét. Mindnyájan egy boldog, összeforrt, dicsőítő és hálaadó család lesznek. Felettük a hajnalcsillagok kórusban énekelnek, és Isten fiai örömtől kiáltanak, miközben Isten és Krisztus közösen hirdetik: „Nem lesz többé bűn, és halál sem lesz többé.” – Próféták és királyok, 732. o.

Jézus nemsokára visszajön, ezért vigyázva várjuk dicsőséges megjelenését. Nem engedhetjük meg magunknak, hogy bármi is közénk és Krisztus közé ékelődjön. Meg kell tanulnunk a mennyei dicséneket, hogy amikor a küzdelmünk véget ér, Isten városában a mennyei kórushoz csatlakozhassunk. De melyik énekről van szó? „Dicséret, tisztesség és dicsőség a trónon ülő Báránynak örökkön örökké.” Ellenszegüléssel is találkozni fogunk, és Krisztus ügyéért meggyűlölnek bennünket az emberek, mint ahogy Sátán is, mert tudja, hogy Jézus követőiben mennyei erő lakozik, amellyel képesek megakadályozni a munkáját. Nincs módunkban elkerülni a vádakat.

Nem engedhetjük meg azt, hogy időnket mulandó dolgokra pazaroljuk, de még az Isten ügyével kapcsolatos dolgokra sem, ha úgy telnek el a napjaink, hogy nem húzódunk egyre közelebb Krisztus vérző sebeihez. Naponta beszélgessünk vele. Bátorítást kapunk, hogy harcoljuk meg a hit nemes harcát. A küzdelem nehéz lesz, ha lelkesen akarjuk folytatni a hitéletünket, viszont ha teljesen odaszenteljük magunkat Krisztusnak, és elhatározzuk, hogy csak Őhozzá ragaszkodunk, akkor visszaverhetjük az ellenség támadásait, és győztesen kerülhetünk ki a küzdelemből. – Lift Him Up, 372. o.