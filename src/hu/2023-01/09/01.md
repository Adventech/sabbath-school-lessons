---
title:  Óvakodjunk A Kapzsiságtól!
date:  25/02/2023
---

### E heti tanulmányunk
Józsué 7; Ézsaiás 14:12-14; János 12:1-8; Apostolok cselekedetei 5:1-11; 1Korinthus 10:13; Efezus 5:5

> <p></p>
> „Vigyázzatok, őrizkedjetek minden kapzsiságtól, mert nem a vagyonnal való bővölködésben van az ember élete” (Lk 12:15, ÚRK).

A kapzsiság meghatározása az, hogy olyan vagyon vagy birtok utáni féktelen vágyakozás, ami más tulajdona. Ez nem kis dolog, méghozzá annyira nem, hogy ott van közvetlenül a hazugság, a lopás és a gyilkosság mellett. Olyan veszélyes, hogy Isten úgy döntött, belefoglalja nagy erkölcsi törvényébe: „Ne kívánd a te felebarátodnak házát. Ne kívánd a te felebarátodnak feleségét, se szolgáját, se szolgálóleányát, se ökrét, se szamarát, és semmit, ami a te felebarátodé” (2Móz 20:17).

A kapzsiságot gyakran sorolják azok közé a förtelmes bűnök közé, amelyek kizárhatják az embert Isten országából. „Vagy nem tudjátok, hogy az igazságtalanok nem fogják örökölni Istennek országát? Ne tévelyegjetek! Mert sem paráznák, sem bálványimádók, sem házasságtörők, sem bujálkodók, sem fajtalankodók, sem tolvajok, sem nyerészkedők, sem részegesek, sem szitkozódók, sem rablók nem fogják örökölni Isten országát” (1Kor 6:9-10, ÚRK).

A kapzsiság ott van a zsarolás, a bálványimádás, a paráznaság és a házasságtörés mellett? Ezt mondja az igeszöveg. Ezen a héten néhány olyan példát vizsgálunk meg, amelyek bemutatják, mennyire rossz is valójában, illetve mit tehetünk azért, hogy felülkerekedjünk rajta!

---

#### Ellen G. White idézetek

Egész szívünket át kell adni Istennek, különben nem munkálja bennünk azt a változást, mely képmását kialakítja. Bűnös természetünk elidegenített bennünket Őtőle. A Szentlélek találóan ábrázolja állapotunkat: „Akik holtak valátok a ti vétkeitek és bűneitek miatt.” (Ef 2:1) „Minden fej beteg, és minden szív erőtelen. Tetőtől talpig nincs e testben épség.” (Ésa 1:5–6) Sátán tőrében tart bennünket, foglyokká tétettünk az ő akaratára (2Tim 2:26). Isten meg akar bennünket gyógyítani, szabadítani bűneinkből. Miután ez teljes átalakulást igényel, egész lényünk megújulását, azért teljesen át kell adnunk magunkat Istennek. […]

A Teremtő… kilátásba helyezi számunkra az áldások teljességét, melyekhez kegyelem által kíván eljuttatni. Magához hív bennünket, hogy átadván magunkat neki, akaratát bennünk munkálhassa. Egyedül tőlünk függ tehát, hogy a bűn örökös rabszolgaságát, avagy Isten gyermekeinek csodás és boldogító szabadságát választjuk-e? – Jézushoz vezető út, 43. o.

Teljesen Istentől függj! Ha ez másképp van, itt az ideje megálljt parancsolni. Állj meg ott, ahol vagy, és változtasd meg a dolgok sorrendjét! Őszintén és valódi vágyakozással kiálts Istenhez! Küzdj a mennyei jutalomért, míg csak győzelemre nem jutsz! Helyezd egész lényedet – testedet, lelkedet és szellemedet – Isten kezébe, engedd, hogy az Ő szeretetteljes, megszentelt eszköze lehess, akit az Ő akarata és Lelke vezérel… Akkor tisztán látod majd a mennyei dolgokat.

Ha hagynánk, hogy gondolataink többet időzzenek Krisztusnál és a mennyei világnál, akkor erőteljes ösztönzést és segítséget nyernénk az Úr harcaira. A büszkeség és a világ szeretete elveszti hatalmát, ha ama jobb világ dicsőségéről elmélkedünk, ami hamarosan otthonunk lesz. Krisztus szépsége mellett minden földi gyönyörűség értéktelennek tűnik. – Isten fiai és leányai, 105. o.

Az önzés és irigység bűne ellen Isten gyógyírja a folytonos, magunkat megtagadó jótékonyság és adakozás gyakorlása. Isten azért vezette be a rendszeres adakozást, hogy fenntartsa művét, s enyhítse a szenvedők és ínségesek nyomorúságát is. Azért rendelte el, hogy az adományozás szokássá váljon, hogy ellensúlyozza az önzés veszélyes és csalóka bűnét. A folyamatos adakozás halálra éhezteti az irigységet. Isten rendelése szerint a rendszeres adakozás célja elszakítani az irigytől a gazdagságot olyan gyorsan, hogy amint szert tesz rá, úgy az Úrnak szentelje, ami az Urat illeti. […]

Isten rendszeres adakozásra rendelt terve sorvasztja az irigységet, s erősíti a jótékonyságot. Ha vagyonuk növekszik, akkor még az istenfélelmet vallók is beleszeretnek pénzükbe. Minél többre tettek szert, a gyűjtés annál kövérebbre hizlalja az irigységet, s e gonoszságok egyre gyarapodnak a művelésükkel. Isten jól ismeri fenyegető veszélyünket, ezért olyan védelemmel kerített körül, mely megakadályozza romlásunkat. – Bizonyságtételek a gyülekezeteknek, 3. köt., 548. o.