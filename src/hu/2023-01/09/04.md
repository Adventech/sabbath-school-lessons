---
title:  Júdás Szíve
date:  28/02/2023
---

A Biblia egyik legtragikusabb története Iskáriótes Júdásé. Olyan kiváltságban volt része, ami a világon csak tizenegy másik embernek adatott meg: mindig Jézus társaságában lehetett, magától a Mestertől tanulhatott örök­érvényű igazságokat. Milyen szomorú, hogy amint tudjuk, ő örökre elveszett, miközben mások, akiknek közel sem volt annyi lehetősége, mint neki, üdvözülni fognak!

Mi történt? A választ egy szóban találjuk: kapzsiság, vagyis a szíve vágya.

`Olvassuk el Jn 12:1-8 szakaszát! Mit tett Mária, amivel akkora feltűnést keltett? Hogyan reagált Júdás? Miért? Mit felelt Krisztus?`

Az Üdvözítő szelíden megdorgálta Júdást a kapzsiságból fakadó megjegyzése miatt, erre ő távozott a lakomáról. Egyenesen a főpap palotájába ment, ahol Jézus ellenségei gyülekeztek. Sokkal kevesebbért kész volt a kezükbe adni Jézust, mint amennyit Mária ajándéka ért (lásd Mt 26:14-16).

Mi történt Júdással? Annyi nagyszerű lehetőséget, ritka kiváltságot kapott! Miért tett mégis ilyen rossz dolgot? Ellen G. White szerint „Júdás megszerette a Nagy Tanítót és szeretett volna vele lenni. Megvolt benne a vágy arra, hogy jelleme és élete megváltozzon, és azt remélte, hogy Krisztussal való kapcsolata révén megtapasztalhatja majd ezt. Az Üdvözítő nem utasította vissza Júdás közeledését. Helyet adott neki a tizenkettő között. Megajándékozta őt hatalommal, hogy betegeket tudjon gyógyítani és démonokat tudjon kiűzni. Júdás azonban nem jutott el addig a pontig, hogy teljesen alárendelje magát Krisztusnak” (Ellen G. White: Jézus élete. Budapest, 1989, Advent Kiadó, 620. o.).

Végső soron mindannyiunknak vannak jellemhibáink, amelyeket legyőzhetünk, ha engedünk Isten bennünk munkálkodó hatalmának. Júdás viszont nem adta át teljesen magát Krisztusnak, így a hatalmába kerítette a kapzsiság bűne, aminek tragikus végkimenetele lett, pedig Krisztus erejével felülkerekedhetett volna azon. Ki az közülünk, aki ilyen vagy olyan téren ne küzdene a kívánsággal? Ebben az esetben Júdás a pénzt kívánta, és a szívbéli bűne, a kívánság lopásra késztette (Jn 12:6), végül pedig amiatt árulta el Jézust.

Félelmetes tanulság ez mindannyiunk számára azzal kapcsolatban, hogy mennyire veszélyes lehet a kívánság! Ami kis dolognak tűnik, egyszerű szívbéli vágyként indul, végül katasztrófához és örök kárhozathoz vezethet.

---

#### Ellen G. White idézetek

Júdásnak értékes jellemtulajdonságai voltak, viszont néhányat kiűzhetett volna az életéből, hogy üdvösséget nyerhessen. Ismét újjá kellett volna születnie, de nem mulandó magból, hanem múlhatatlanból. Legfőbb örökölt, majd ápolt negatív hajlama a kapzsiság volt, s gyakorolva olyan szokásává vált, amely tetteire rányomta a bélyegét. […]

Minden lehetősége megadatott elfogadni Krisztust személyes Megváltójának, de elutasította ezt az ajándékot. Nem volt hajlandó alávetni útjait és akaratát Krisztusnak. Nem azt gyakorolta, ami szembeszállt természetes hajlamaival. Következésképpen, erőteljesen kapzsi lelkületén nem javított. Miközben látszólag továbbra is a tanítványok közé soroltatott, és Krisztus mellett lehetett, Júdás olyan eszközöket tulajdonított el, amelyek az Úr tárházát illetik.

Júdás megtanulhatta volna ezeket a leckéket, ha tényleg meg akarja tisztítani a lelkét, csakhogy meggazdagodási vágya felülkerekedett, és a pénz szeretete vette át fölötte az uralmat. Engedékenysége miatt ezen tulajdonság olyannyira kifejlődött és olyan mély gyökereket eresztett, hogy kiölte szívéből az igazság nemes magját. – Counsels on Stewardship, 219–220. o.

Az a kis pénz a meg nem szűnő kísértés volt Júdásnak, és időről időre, mikor apró szolgálatot tett Krisztusnak, vagy vallásos dolgokra szentelt néhány órát, fizetést adott magának a kevés összegből, melyet az örömhír világosságának terjesztésére gyűjtöttek. Végül annyira fukar lett, hogy keserűen kifakadt, amiért értékes kenetet öntöttek Jézus fejére. Egyre azt számolgatta magában, hogy mennyi pénz ütötte volna markát a költségekre, ha pénzzé teszik a kenetet. Az önzés egyre erősödött, míg Júdás azt nem képzelte, hogy súlyos veszteség érte a kincstárt, mert nem kapta meg pénzben a kenet árát. Végül nyíltan is panaszkodott, hogy pazarlás volt a Krisztusnak adott költséges áldozat. Megváltónk megrótta őt irigysége miatt. Sajgó tüske lett ez Júdás szívében, míg csekély pénzösszegért bele nem egyezett, hogy elárulja Urát. A szom­batünneplők között is lesznek olyanok, akiknek nem igazabb a szíve, mint Júdásé. – Bizonyságtételek a gyülekezeteknek, 4. köt., 42. o.

Ha közelebb húzódunk Istenhez, egymáshoz is közelebb kerülünk. Nem közelíthetünk ugyanahhoz a kereszthez, ha nincs közöttünk egységes lelkület. Krisztus azért imádkozott, hogy tanítványai egyek legyenek, mint ahogy Ő is egy az Atyával. Törekednünk kell az egyetértés és a megértés lelkületére. Igyekezzünk az egységre, hogy Isten legyen megdicsőítve mibennünk, ahogy megdicsőült a Fia által, és akkor Isten úgy fog szeretni bennünket, ahogy szereti az Ő Fiát.

Isten szeret téged. Nem azért akar közelebb vonni magához, hogy ártson neked. Ó, nem! Meg akar vigasztalni, és ki akarja árasztani rád az öröm olaját, hogy meggyógyítsa és bekötözze a bűn és a Sátán okozta sebeidet. A megszomorodott lelkület helyett a dicsőség ruháját adja rád. – That I May Know Him, 246. o.