---
title:  Hogyan Győzzük Le A Kapzsiságot?
date:  02/03/2023
---

A kapzsiság a szívből fakad és gyakran észrevétlen marad, mint a büszkeség meg az önzés, ezért halálos és megtévesztő. Éppen elég nehéz legyőzni az olyan nyilvánvaló bűnöket, mint a hazugság, a házasságtörés, a lopás, a bálványimádás és a szombatrontás, amelyek kívülről is láthatóak és az elkövetésük előtt gondolkodni kell. Viszont hogyan kerekedhetünk felül a helytelen gondolatokon? Itt válik igazán nehézzé a helyzet.

`Olvassuk el 1Kor 10:13 versét! Milyen ígéretet kapunk itt? Miért olyan fontos ezt a kívánság gondolatkörével összefüggésben is értelmezni?`

Isten hatalmával hogyan védekezhetünk ez ellen a veszélyesen megtévesztő bűn ellen?

Határozzuk el, hogy Istent fogjuk szolgálni és rá hagyatkozunk, családja tagjaként! „…válasszatok magatoknak még ma, akit szolgáljatok… én azonban és az én házam az Úrnak szolgálunk” (Józs 24:15).

Imádkozzunk naponta, és imáinkba foglaljuk bele Mt 6:13 versét is: „és ne vígy minket kísértésbe, de szabadíts meg a gonosztól, mert tiéd az ország, a hatalom és a dicsőség mindörökké” (ÚRK)! Amikor olyasmit kívánunk, amiről tudjuk, hogy nem kellene, akkor imádkozzunk azért a helyzetért, hivatkozzunk a Biblia győzelmi ígéreteire, így akár 1Kor 10:13 versére is!

Tanulmányozzuk rendszeresen a Bibliát! „Szívembe rejtettem a te beszédedet, hogy ne vétkezzem ellened” (Zsolt 119:11).

Jézus már megküzdött az ember/bűn problémával. Mindenben megkísértetett, amiben minket is kísértés ér. Egész éjszakákat töltött az Atyával való imakapcsolatban, hogy erőt kapjon az ellenálláshoz. Nem hagyta el a földet addig, amíg a példájával utat nem készített és erőt nem ígért mindannyiunknak arra, hogy hittel és engedelmességgel élhessünk és kifejlődhessen bennünk a krisztusi jellem.

„Keressétek az Urat, amíg megtalálható, hívjátok őt segítségül, amíg közel van. Hagyja el a gonosz az ő útát, és a bűnös férfiú gondolatait, és térjen az Úrhoz, és könyörül rajta, és a mi Istenünkhöz, mert bővelkedik a megbocsátásban” (Ézs 55:6-7).

Milyen következményekkel járt már a kívánság az életünkben? Milyen tanulságokat szűrtünk le? Mit kellene még ezen felül is megtanulnunk?

---

#### Ellen G. White idézetek

Az Ákán vesztét okozó halálos bűn a kapzsiságban gyökerezett, mely a legáltalánosabbnak és legkönnyebbnek tekintett bűnök egyike. Míg a többi bűnöket felderítik és megbüntetik, a tizedik parancsolat áthágását alig dorgálják meg. E bűn szörnyűségét és borzasztó következményeit bizonyítja Ákán története.

A kapzsiság fokozatosan fejlődő bűn. Ákán addig dédelgette kapzsi vágyát, míg az szokásává lett, és bilincsbe verte őt, amit szinte lehetetlen volt széttörni. Amíg a bűnnek hódolt, annak gondolata döbbenettel kellett volna betöltse, hogy ezáltal szerencsétlenséget hoz Izrael népére; de a bűn annyira eltompította fogékonyságát, hogy amikor a kísértés jött, könnyű prédává vált.

Vajon nem történnek-e még mindig hasonló vétkek az ünnepélyes és világos figyelmeztetés ellenére is? Nekünk épp olyan nyíltan meg van tiltva, hogy teret engedjünk a fösvénységnek, mint ahogy Ákánnak a Jerikó zsákmányából való eltulajdonítás. Isten a fösvénységet bálványimádásnak nyilvánította. Ezért int bennünket: „Nem szolgálhattok Istennek és a Mammonnak!” (Mt 6:24) „Eltávoztassátok a telhetetlenséget.” (Lk 12:15) „Fösvénység ne is neveztessék ti közöttetek.” (Ef 5:3) Előttünk van Ákán, Júdás, Anániás és Safira borzalmas sorsa. De mindezek előtt ott van Luciferé, a hajnalcsillagé, aki magasabb méltóságra áhítozva mindörökre elvesztette a menny fényességét és gyönyörűségét. Mind e figyelmeztetések ellenére kapzsiság uralkodik mindenütt. – Pátriárkák és próféták, 496. o.

Isten gondoskodott arról, hogy ne legyünk feljebb megkísértve, mint elszenvedhetjük, és minden kísértésből megadja a kimenekedés útját. Ha teljesen Istennek élünk, nem engedjük meg elménknek, hogy kedvezzen önző elgondolásainak.

Ha Sátán valamilyen úton hozzáférhet az értelemhez, akkor elveti a konkolyt, és segíti annak növekedését, ami végül bő termést hoz. Sátán semmiképpen sem nyerhet addig uralmat gondolataink, szavaink és cselekedeteink felett, amíg önként nem nyitunk előtte ajtót és nem hívjuk be. Akkor bejön, és a szívünkben elvetett jó magvakat elkapkodja, és hatástalanítja az igazságot.

Zárj el minden utat a kísértő előtt! Mindazok, akiket Krisztus nevéről neveznek, vigyázzanak, imádkozzanak és őrizzék a lelkükhöz vezető utakat, mert Sátán a megrontáson és a megsemmisítésen munkálkodik, ha a legkisebb alkalmat megadják neki. – Boldog otthon, 402. o.

(1Kor 10:12–13) – Ezt mondja a népnek, míg a világban vannak, kitéve megtévesztő, megejtő hatásoknak és kísértéseknek. Amíg arra figyelnek, aki a Napjuk és Papjuk, a körülöttük levő feketeség és sötétség egyetlen foltot vagy szennyet sem ejt ruháikon. Krisztussal fognak járni. Imádkozni, hinni és fáradozni fognak a pusztulásra kész lelkek megmentésén. Próbálják széttörni a Sátán által rájuk rakott bilincseket, s nem szégyenülnek meg, ha hit által Jézust teszik meg társukká. A nagy ámító folyton-folyvást kísértésekkel és ámításokkal fog előállni, hogy megrontsa az emberi eszköz fáradozását. De ha Istenben bízik, ha szerény, szelíd és alázatos szívű, ha megtartja az Úr útját, az ég örvendezni fog, mivel kivívta a győzelmet. – A Te Igéd igazság, 7. köt., 960. o.