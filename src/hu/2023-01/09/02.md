---
title:  Mi Az Eredendő Bűn?
date:  26/02/2023
---

Természetes módon gyakran felvetődik a kérdés, hogy miként ütötte fel a fejét a bűn Isten világegyetemében. Valamennyire értjük. A lényege a kapzsiság. Valószínűleg tehát igazából ez az eredendő bűn.

`Olvassuk el Ézs 14:12-14 szakaszát! Milyen utalást találunk itt Lucifer bűnbeesésére? Mi volt a kapzsiság szerepe ebben a folyamatban?`

„Nem volt megelégedve rangjával, pedig nagyobb megbecsülésben részesült, mint a mennyei sereg többi tagja. Merészen magának igényelte azt a hódolatot, amely egyedül a Teremtőt illette meg. Nem arra tanította a teremtett lényeket, hogy mindenekfelett Istent szeressék és neki engedelmeskedjenek. Szolgálatukat és hűségüket inkább magának akarta biztosítani. Megkívánta azt a dicsőséget, amellyel a végtelen Atya a Fiát ruházta fel; ez az angyalfejedelem arra a hatalomra pályázott, amelyre egyedül Krisztusnak volt joga” (Ellen G. White: Pátriárkák és próféták. Budapest, 1993, Advent Kiadó, 9. o.).

`Olvassuk el Ef 5:5 és Kol 3:5 verseit! Pál szerint mivel egyenlő a kapzsiság? Miért?`

Milyen érdekes, hogy az apostol kétszer is egyenértékűnek nevezi a kapzsiságot a bálványimádással. Az a bálványimádás, amikor Isten, a Teremtő helyett az ember mást, egy teremtett lényt vagy dolgot tisztel, annak szenteli az életét (Róm 1:25). Lehetséges tehát, hogy a kapzsiság azt jelenti: az ember olyasmit akar megszerezni, ami nem való neki, de annyira áhítozik rá, hogy szívében csak a vágyára összpontosít, nem az Úrra?

Lucifer eleinte kétségkívül nem tudta, hová vezetik majd helytelen vágyai. Ugyanez megeshet velünk is. A „Ne kívánd!” parancsolat az egyetlen, ami kizárólag a gondolatokra vonatkozik, és megakadályozhatja, hogy olyasmit tegyünk, ami más parancsolatok áthágásához vezetne (lásd például 2Sámuel 11. fejezetét).

Olvassuk el 1Tim 6:6-7 verseit! Hogyan védhetjük meg magunkat a kívánságtól, ha arra összpontosítunk, amit itt Pál írt?

---

#### Ellen G. White idézetek

Ameddig minden teremtett lény szeretetből engedelmeskedett, mert szerette Istent, az egész világegyetemben tökéletes összhang uralkodott. A mennyei sereg boldogan teljesítette Teremtője akaratát. Örültek, hogy dicsőségét tükrözhették és Őt dicsőíthették. És amíg az Isten iránti szeretet mindennél fontosabb volt, az egymás iránti szeretetet bizalom és önzetlenség jellemezte. Semmiféle disszonáns hang nem zavarta meg a menny harmóniáját. De ez a boldog állapot megváltozott. […]

Lucifer lassan helyet adott az önfelmagasztalás vágyának. A Szent­írás ezt mondja: „Szíved felfuvalkodott szépséged miatt; megrontottad bölcsességedet fényességedben.” (Ezék 28:17) „Ezt mondád szívedben: […] hasonló leszek a Magasságoshoz.” (Ésa 14:13–14) Ez a hatalmas angyal, aki minden dicsőségét Istentől kapta, eljutott oda, hogy ezt magának tulajdonította. Nem volt megelégedve pozíciójával, pedig nagyobb megbecsülésben részesült, mint a mennyei sereg. Merészkedett a csakis a Teremtőnek kijáró hódolatot magának kívánni. Nem arra tanította a teremtett lényeket, hogy mindenek felett Istent szeressék, és neki engedelmeskedjenek. Szolgálatukat és hűségüket inkább magának akarta biztosítani. Megkívánta azt a dicsőséget, amellyel a végtelen Atya a Fiát ruházta fel, ez az angyalfejedelem arra a hatalomra pályázott, amelyre egyedül Krisztusnak volt joga. – Pátriárkák és próféták, 35. o.

Sokan, akik állítják, hogy hisznek Istenben, cselekedeteikkel éppen Őt tagadják. A pénz, a ház és a földek szeretete azt mutatja, hogy bálványimádók és hitehagyók lettek. Az önzés minden formája kapzsiság, ami bálványimádást jelent. Sokan azok közül, akiknek a neve szerepel a gyülekezeti névsorban, Istenben és a Bibliában hívőknek tartják magukat, miközben olyan dolgokat imádnak, amiket az Úr azért adott, hogy azokat az irgalom cselekedeteire használjuk fel. Lehet, hogy ténylegesen nem a földi gazdagságot imádják, mégis az lett a bálványukká, így a Mammont imádják. Földi dolgokat dicsőítenek, miközben csak a Teremtőt illeti meg az imádat. Ő látja mindezt, és feljegyzi álnok bizonyságtevésüket.

Istent kizárják a világi kereszténység lelki templomából, hogy helyet biztosíthassanak a világi módszereknek. Az ilyen kereszténynek a pénz az istene. Csakhogy a pénz Jehováé, miközben az, akire rá lett bízva, nem hajlandó jótékony célokra fordítani. Ha Isten tervét tiszteletben tartva használná fel, jó cselekedeteinek tömjénfüstje felszállna az égig, és több ezer megtérő lélek hála és dicsőítő éneket énekelhetne. – Counsels on Stewardship, 223. o.

Az igazi vallás békességet, boldogságot és hálaérzetet eredményez. A kegyesség jótékony hatással van erre és az eljövendő életre is.

Az ingerlékenységhez és ellenkezéshez vezető nyugtalanság és elégedetlenség bűnös dolog. Az önmagunk elleni elégedetlenség azonban dicséretes, mivel még nagyobb erőfeszítésekre késztet annak érdekében, hogy az elme fejlődjön, és az ember még hasznosabb dolgokat végezzen. Ez a fajta elégedetlenség nem vezet csüggedéshez, hanem új erők elnyerését teszi lehetővé, hogy birtoklója a lehető legtöbb területen, a lehető legnagyobb haszonnal munkálkodhasson. Ha mindig határozott vallási elvek és érzékeny lelkiismeret jellemez, és ha szemeid előtt folyton az istenfélelem lebeg, akkor fejlődni fogsz, és egyre inkább felkészülsz a hasznos szolgálatra. – Our High Calling, 242. o.