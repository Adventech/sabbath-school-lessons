---
title:  Anániás És Szafira
date:  01/03/2023
---

Izgalmas lehetett akkoriban az egyházhoz tartozni. A Szentlélek pünkösdi kiáradása után az apostolok nagy erővel hirdették az evangéliumot, majd ezrek csatlakoztak a közösséghez.

„Miután könyörögtek, megrendült az a hely, ahol összejöttek, és beteltek mindnyájan Szentlélekkel, és az Isten igéjét bátran hirdették. A hívők sokaságának pedig szíve-lelke egy volt, és vagyonából senki semmit nem mondott magáénak, hanem mindenük közös volt” (ApCsel 4:31-32, ÚRK).

Micsoda előjog volt Anániás és Szafira számára, hogy részei lehettek a korai egyháznak, figyelhették, amint növekszik, tanúi voltak a Szentlélek szemmel látható munkájának! „Nem volt közöttük egyetlen szűkölködő sem, mert akiknek földjük vagy házuk volt, eladták, és az eladottak árát elhozták és letették az apostolok lábához, amelyet aztán elosztottak a többiek között, kinek-kinek szüksége szerint” (ApCsel 4:34-35, ÚRK).

Anániás és Szafira egészen az események hatása alá került, ők is a részesei akartak lenni ennek. Elhatározták, hogy eladnak egy birtokot és hozzájárulnak az egyház előmeneteléhez. Eddig minden rendben is volt.

`Olvassuk el ApCsel 5:1-11 részét! Vajon mi a rosszabb: visszatartani valamennyit az összegből, vagy hazudni azzal kapcsolatban? Miért lett ilyen szigorú az ítélet?`

Eleinte úgy tűnt, hogy őszintén támogatni akarták a munkát. „Később Anániás és Szafira megszomorították a Szentlelket, mert engedtek a kapzsiságnak. Ígéretüket megbánták és csakhamar eloszlott annak az áldásnak éltető befolyása, amely szívüket hő vággyal töltötte el, hogy Krisztus ügyéért nagy dolgot tegyenek” (Ellen G. White: Az apostolok története. Budapest, 2001, Advent Kiadó, 48. o.). Más szóval, bár jó szándékkal indultak, a kapzsiságuk miatt álarcot öltöttek, másnak tettették magukat, mint akik valójában voltak.

„Erre nagy félelem támadt az egész gyülekezetben és mindazokban, akik ezt hallották” (ApCsel 5:11, ÚRK). Az eset után az emberek bizonyára jobban odafigyeltek a tizedük befizetésére. Ám ez a szomorú történet nem azért szerepel a Bibliában, hogy a hűséges tizedfizetésre intsen bennünket. Hová vezethet tehát a kívánság? Mit tanít ez a történet ezzel kapcsolatban?

---

#### Ellen G. White idézetek

Isten azonban gyűlöli a képmutatást és a hazugságot. Anániás és Safira Istent csalta meg eljárásával. Hazudtak a Szentléleknek, és bűnükre gyorsan borzalmas ítélet zúdult. Amikor Anániás elhozta adományát, Péter így szólt hozzá: „Anániás, miért foglalta el a Sátán a te szívedet, hogy megcsald a Szentlelket, és a mezőnek árából félre tégy? Nemde megmaradva néked maradt volna meg, és eladva a te hatalmadban volt? Miért, hogy ezt a dolgot cselekedted szívedben? Nem embereknek hazudtál, hanem Istennek.”

„Hallván pedig Anániás e szavakat, lerogyott és meghala; és mindenekben nagy félelem támada, kik ezeket hallják vala.” […]

A végtelen Bölcsesség látta, hogy az isteni harag ezen rendkívüli megnyilatkozására szükség van, hogy a fiatal gyülekezetet megóvja az erkölcsi hanyatlástól. Tagjainak száma gyorsan növekedett; a gyülekezetet veszély fenyegetné, ha az erős szaporodás mellett olyan férfiak és nők jutnának be, akik azon ürügy alatt, hogy Istent szolgálják, a Mammont imádnák. Ez az ítélet bebizonyította, hogy emberek nem csalhatják meg az Istent, aki látja a szívben rejtőző bűnt, és gondja van rá, hogy meg ne csúfolják. Figyelmeztetés volt ez a gyülekezet számára, hogy kerüljön minden látszatot és képmutatást. Óvakodjék attól, hogy meglopja Istent. – Az apostolok története, 72–73. o.

Mégis egyesek abban vétkesek, amiben Anániás és Safira. Azt gondolják, hogy ha visszatartják annak egy részét, amire Isten tart igényt a tizedrendszerben, akkor a testvérek mit sem fognak tudni erről. Ezt gondolta a házaspár is, kinek példáját figyelmeztetésül nyertük. Isten ezzel az esettel bizonyítja, hogy vizsgálja a szíveket. Lehetetlen elrejteni előle az ember szándékát és indítékát. Örök figyelmeztetést hagyott hátra a korok keresztényei számára, hogy őrizkedjenek a bűntől, melyre a szív mindenkor hajlamos.

Bár Anániás és Safira vétkének megismétlését nem követi Isten nemtetszésének látható jele, ez a bűn mégis ugyanolyan visszataszító Isten szemében, s oly bizonyosan meglátogatja az ítélet napján a törvénytaposót. Sokan még ebben az életben magukon fogják érezni Isten átkát. Mikor valaki ígéretet tesz a műnek, ez Istennek tett ígéret, melyet szentül meg kell tartani. Isten szemében nem kevesebb, mint szentségtörés, templomrablás, ha a magunk hasznára fordítjuk, amit szent művének fejlesztésére ígértünk. – Bizonyságtételek a gyülekezeteknek, 4. köt., 469. o.

Jézus Krisztus tanításának lényege az önfeláldozás. Ezt a parancsot a keresztény gyakran hallhatja, mivel az embert nem lehet más módon megmenteni, csak ha elszakad önző életétől. Földi élete során Krisztus megmutatta, hogy mit jelent az evangélium igazi ereje…

Minden ember vele együtt szenved, ellenáll a bűnnek, az Ő ügyéért fog munkálkodni, mások érdekében lemond önmagáról, és ezért az Úr örök jutalmat ígér az igazaknak. A Jézus életét jellemző lelkület részeseivé kell válnunk. Fel kell vállalnunk áldozatkész életét, hogy az eljövendő élet örök dicsőségében részünk legyen. – Review and Herald, 1911. szeptember 28.