---
title:  Elátkozott Dolog A Táborban
date:  27/02/2023
---

Izrael történelmének egyik legnagyszerűbb időszaka volt, amikor negyven évnyi pusztai vándorlás után végre beléphettek az ígéret földjére. Izrael népe hatalmas csoda folytán az áradás időszakában száraz lábbal kelt át a Jordán-folyó medrén. Ez az átkelés olyan hatásos volt, hogy Kánaán pogány királyainak a szíve „megolvadt”, nem volt merszük harcolni (Józs 5:1).

Kánaán meghódításakor az első igazi kihívást Jerikót fallal körülvett és megerősített városának bevétele jelentette. Senki nem tudta, hogyan lehet legyőzni Jerikót, még Józsué sem. Isten azonban Józsué imájára válaszul bemutatta a tervet, hogyan rombolhatják le a várost, amit végre is hajtottak. Ám ezután kifejezetten rosszul alakultak a dolgok.

`Olvassuk el Józsué könyve 7. fejezetét! Mi történt a jerikói nagy győzelem után? Milyen tanulságot szűrjünk le ebből a történetből magunkra nézve?`

Ákán bevallotta tettét, amikor megvádolták, és elmondta, hogy „megkívántam ezeket”. Az a héber szó („hmad”), aminek a fordítása „megkívántam”, a Bibliában másutt kifejezetten pozitív értelemben fordul elő. Ugyanezt találjuk példának okáért Dán 9:23 versében, amikor Gábriel azt mondta Dánielnek, hogy „kedves vagy”.

Ebben az esetben azonban a hmad jelentése rosszra mutatott. Ákán szembement az egyértelmű paranccsal, ami az elfoglalt városokban megtiltotta a fosztogatást (Józs 6:18-19), és így szégyent hozott az egész nemzetre. Ráadásul az Ainál elszenvedett vereség után Józsué aggódni kezdett: „Ha meghallják a kananeusok és e földnek minden lakói, és ellenünk fordulnak, és kiirtják nevünket e földről: mit cselekszel majd a te nagy nevedért” (Józs 7:9)? Más szóval, az Úr arra akarta felhasználni az óriási győzelmeket, hogy a környező népek tudtára adja, mekkora hatalma van és a népéért munkálkodik. A hódításukkal (másképpen) kellett bizonyítaniuk a népek előtt Jahve erejét. Az Ainál történt fiaskó után azonban kudarcot vallott ez a bizonyságtétel, és még emberi életet is vesztettek.

Gondoljunk bele, hogy Ákán milyen egyszerűen igazolhatta magában a tetteit! Valójában a többi zsákmányhoz képest ez annyira kevés! Senkinek nem fog feltűnni. Mégis, kinek árthat? Mellesleg a családomnak is szüksége van a pénzre. Hogyan védhetjük meg magunkat az efféle veszélyes mentegetőzéstől?

---

#### Ellen G. White idézetek

Hogy minden kétséget kizáróan megállapítsa, nem hagyván okot ama vádra, hogy jogtalanul ítélték el, Józsué ünnepélyesen kérte Ákánt, ismerje be az igazságot. A szerencsétlen ember vallomást tett bűnéről: „Bizony én vétkeztem az Úr ellen, Izrael Istene ellen […] Láték ugyanis a zsákmány közt egy jó babiloni köntöst, kétszáz siklus ezüstöt és egy arany vesszőt, amelynek súlya ötven siklus vala, és megkívántam ezeket, és elvevém ezeket, és íme elrejtve vannak a földben, a sátramnak közepében.” (Józs 7:20–21) […]

Izrael milliói közül csak egy ember volt, aki az ítélet és győzelem ünnepélyes órájában át merte hágni Isten parancsolatát. Sineár drága köntösének láttára felébredt Ákán kapzsisága. Még akkor is, amikor emiatt szembe került a halállal, „jó babiloni köntösnek” nevezte azt (Józs 7:21). Egyik bűnt követi a másik. Eltulajdonította az Úr kincstárának szentelt aranyat és ezüstöt – és meglopta Istent Kánaán földjének első gyümölcséből. – Pátriárkák és próféták, 495–496. o.



Aki a földi dolgokat tekinti fontosnak, és az életét a földi gazdagságok megszerzésére pazarolja, valójában nem jól fektet be. Később majd be kell látnia, hogy porrá lett minden, amiben bízott. Az örök gazdagságokat csak önmegtagadás és a földi javak feláldozása révén lehet megszerezni. A keresztény sok nehézségen át jut be Isten országába. Folyamatosan meg kell harcolnia a nemes harcot, nem szabad letennie fegyverét, míg Krisztus nem utasítja, hogy megpihenhet. Csak úgy szerezhet örökké tartó örökséget, ha teljes mértékben odaszenteli magát Krisztusnak. – This Day With God, 152. o.

Ezrek követik el ugyanazt a hibát, amit a farizeusok, akiket Krisztus megdorgált Máté asztalánál. Sokan inkább elutasítják az igazságot, amely a világosság Atyjától száll alá, semhogy feladják dédelgetett elképzeléseiket, vagy lemondjanak valamiféle bálványozott véleményről. Önmagukban bíznak, saját bölcsességükre alapoznak, nem ismerik fel lelki szegénységüket. Ragaszkodnak ahhoz, hogy olyan úton üdvözüljenek, melyen fontos dolgokat cselekedhetnek. Amikor azt kell látniuk, hogy a munkába lehetetlen az ént is beleszőniük, elutasítják a felkínált üdvösséget.

A jogszerű vallás sohasem vezethet lelkeket Krisztushoz, mert szeretet nélküli, Krisztus nélküli. Az önigazult lelkülettel felajánlott böjt vagy ima utálatosság Isten szemében. Az imádkozók ünnepi gyülekezete, a vallásos ceremóniák körforgása, a külső megalázkodás, az impozáns áldozat mind hirdetik, hogy ezen dolgok cselekvője igaznak tekinti önmagát, aki jogosult a mennyországra – mindez azonban csalás. Saját cselekedeteinkért sohasem vásárolhatunk üdvösséget. […]

Az embernek meg kell üresítenie magát az énjétől, mielőtt a szó igazi értelmében Jézus híve lehetne. Ha az ember megtagadja énjét, az Úr újjáteremti. Az új edénybe új bor kerülhet. Krisztus szeretete új életre kelti a hívőt. Aki hitünk Fejedelmére és Bevégzőjére tekint, abban meg fog nyilvánulni Krisztus jelleme. – Jézus élete, 280. o.