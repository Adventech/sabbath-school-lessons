---
title:  A Munka Áldása (ideális Esetben)
date:  20/02/2023
---

Előbb-utóbb meg kell dolgoznunk a megélhetésünkért. Ez alól csak az lehet kivétel, aki igen gazdag, vagy a szülei életjáradékot biztosítottak neki, hogy egy napot se kelljen dolgoznia (az ilyen gyerekekről szóló történeteket olvasva azt látjuk, hogy az áldásnak szánt pénz felnőttkorban gyakran tragédiához vezet). Persze az az ideális, ha olyan munkát találunk, amit szenvedéllyel tudunk végezni, jó bevételt biztosít, arra tanulunk, majd találunk állást azon a téren, amiben a munkás éveink során kiteljesedhetünk. Ez természetesen az ideális folyamat, de nyilván nem mindig így történik.

`Olvassuk el 1Móz 2:15 versét (lásd még Préd 9:12 és 2Thessz 3:8-10)! Mi a jelentősége annak, hogy Ádám már a bűn megjelenése előtt kapott feladatot (és bizonyára Éva is)? Ezek szerint miért problémás azoknak a helyzete, akiknek sosem kellett dolgozniuk?`

`A munka nyilván nem büntetés volt, Isten az ember érdekében rendelkezett erről. Még a Paradicsomban, a bűn, a halál és a szenvedés nélküli világban is tudta az Úr, hogy az embernek szüksége van a munkára.`

„Ádám azt a feladatot kapta, hogy gondoskodjon a kertről. A Teremtő tudta, hogy nem lenne boldog elfoglaltság nélkül. A kert gyönyörködtette ugyan, de az nem volt elegendő. Olyan munkára volt szüksége, ami megedzi a test nagyszerű szerveit. Ha a boldogsághoz az kellett volna, hogy az ember ne tegyen semmit, akkor az ember munka nélkül maradt volna szent ártatlanságában. Ám a Teremtő jól tudta, hogy mitől lesz majd boldog az ember. Azon nyomban kijelölte a feladatát, amint megteremtette. A jövőbeli dicsőség ígérete és a napi betevőért való munkavégzés elrendelése ugyanarról a trónról érkezett” (Ellen G. White: Our High Calling. 223. o.).

Ám a bűnbeesés után, amikor a munkán is foltot ejtett a bűn (ahogy minden egyeben), azt mondta Isten Ádámnak: „Átkozott legyen a föld te miattad, fáradságos munkával élj belőle életednek minden napjaiban” (1Móz 3:17). Figyeljük meg, amikor Isten átkot mondott a fölre, úgy fogalmazott, hogy Ádám miatt („te miattad”)! Ebben az a gondolat is benne van, hogy a bűnös embernek különösen szüksége van a munkára.

Mitől szolgál áldásunkra a munka – ideális esetben?

---

#### Ellen G. White idézetek

Ő, aki az Édenben Ádámot és Évát megtanította, hogyan gondozzák a kertet, ma is szeretné tanítani az embert. Van bölcsesség annak a részére, aki hajtja az ekét és veti a magot. A benne bízók és neki engedelmeskedők előtt Isten utat nyit a fejlődésre. Lépjenek bátran előre, bízva abban, hogy kielégíti szükségleteiket jóságának gazdagsága szerint!

Ő, aki öt kenyérrel és két kis hallal táplálta a sokaságot, ma is meg tudja adni munkánk gyümölcsét. Ő, aki a galileai halászoknak ezt mondta: „Vessétek ki hálóitokat fogásra”, és aki – amikor engedelmeskedtek – szakadásig megtöltötte hálóikat, azt akarja, hogy népének ez bizonyság legyen arra, hogy mit fog értünk tenni ma. Az az Isten, aki Izrael gyermekeinek mennyei mannát adott a pusztában, még él és uralkodik. Vezetni fogja népét, és ügyességet, értelmet ad abban a munkában, amelynek elvégzésére hivatottak. Bölcsességet ad azoknak, akik igyekeznek lelkiismeretesen és értelmesen elvégezni feladatukat. Ő, akié a világ, bővölködik anyagi eszközökben, és megáldja mindazokat, akik áldásul akarnak lenni másoknak.

Nézzünk hittel az ég felé! Ne csüggedjünk el a látszólagos kudarcok miatt, és ne kedvetlenítsen el minket a késedelem. Dolgozzunk jókedvvel, reménnyel, hálásan, és higgyük, hogy a föld gazdag, begyűjtésre kész kincseket tartogat kebelében a lelkiismeretes munkásoknak, az aranynál és ezüstnél értékesebb dolgokat tárol. A hegyek és dombok változnak; a föld elöregszik, mint a ruha; de Isten áldása, amely a pusztában asztalt terít népének, soha el nem múlik. – A nagy Orvos lábnyomán, 200. o.

Kezdetben az Úr megparancsolta az embernek, hogy művelje a földet. Ezt a munkát, az isteni parancsolatok áthágása miatt, nagy nehézségek árán kellett végeznie. Bűnbeesésével az ember jelen és jövendőbeli jóléte ellen ténykedett. A föld meg lett átkozva, mivel az engedetlen ember megadta Sátánnak a lehetőséget, hogy szívébe elhintse a gonoszság magvait. A föld, ami kezdetben csak jó termést hozott, konkolyt is termett, ami állandó küzdelmet eredményezett. – This Day With God, 12. o.

A „szolga” elnevezés minden emberre alkalmazható, mert valamennyien szolgák vagyunk. Jó volna, ha észrevennénk, milyenekké alakulunk át? A hűtlenség vagy a hűség alakul-e ki bennünk?

Vajon általános hajlam-e a szolgák között, hogy mindazt elvégezzék, ami csak tőlük telik? Vajon nem általánosabb-e az a szokás, hogy a lehető leggyorsabban és olyan könnyen átessenek a munkán, amennyire csak lehetséges? A munka bérét minél kevesebb fáradtsággal akarják megszolgálni? A cél nem a munka hűséges, alapos teljesítése, hanem a bér felvevése. Akik Krisztus szolgáinak vallják magukat, ne feledkezzenek meg Pál apostol intelméről: „Ti szolgák, szót fogadjatok mindenben a ti test szerint való uraitoknak, nem a szemnek szolgálván, mint akik embereknek akarnak tetszeni, hanem szíveitek egyenességében, félvén az Istent. És valamit tesztek, lélekből cselekedjétek, mint az Úrnak és nem embereknek, tudván, hogy ti az Úrtól veszitek az örökségnek jutalmát, mert az Úr Krisztusnak szolgáltok.” (Kol 3:22–24) – Üzenet az ifjúságnak, 229. o.