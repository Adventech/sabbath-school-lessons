---
title:  Dolgozzunk Becsülettel!
date:  22/02/2023
---

A „sikeres” élet következő szakasza – az utolsó – a legélvezetesebb lehet, amennyiben a korábbi évek döntései bölcsek voltak és váratlan körülmények nem tettek tönkre mindent. Ideális esetben a szülők független felnőttekké nevelték a gyerekeiket, kifizették az utolsó törlesztőrészletet is a házra, tudnak közlekedni, nincsenek további tartozásaik és elegendő a bevételük egy idősebb család szükségleteire. Isten arra szólítja az övéit, hogy magasra helyezzék a mércét a munkában és az életben. Az Úr szívünkbe írt törvénye legyen a zsinórmérték a számunkra (lásd Jer 31:33), ami tükröződjön a jellemünkben is! Miközben egyre inkább szétbomlik a társadalom és felhígítják, semmibe veszik a keresztény tanításokat, még nagyobb jelentősége lesz annak, hogy a keresztények kifogástalan módon éljenek és dolgozzanak. A Biblia azt mondja, hogy „Kívánatosabb a jó hírnév a nagy gazdagságnál; jobb a kedvesség az ezüstnél és aranynál” (Péld 22:1, ÚRK). A Biblia feljegyez eseteket, amikor munkáltatók felismerték, hogy istenfélő alkalmazottjuk miatt kaptak áldást. Amikor Jákób el akart költözni az apósától, Lábántól, hogy visszatérjen a szülőföldjére, a családjához, Lábán a következőképpen igyekezett maradásra bírni: „Bárcsak kedvet találtam volna a szemedben! Úgy sejtem, hogy érted áldott meg engem az Úr” (1Móz 30:27, ÚRK). Amikor pedig Józsefet eladták rabszolgának Egyiptomban, a gazdája, Potifár hasonló megfigyelést tett a munkájával kapcsolatban, és meg is jutalmazta.

`Olvassuk el 1Móz 39:2-5 szakaszát! Az igeszakasz nem árulja el pontosan, mit tehetett József, ami miatt kedvességet talált a gazdája szemében. Vajon mi lehetett az?`

„Azért akár esztek, akár isztok, akármit cselekesztek, mindent az Isten dicsőségére míveljetek” (1Kor 10:31). Tehát legyen szó akár a munkánkról, a pénzkezelésünkről vagy bármi másról, mindent az Úr dicsőségére kell tennünk! Ő az, aki tudást és erőt ad nekünk, amivel sikeresek lehetünk az életben. „Oh Uram, tied a nagyság, hatalom, dicsőség, örökkévalóság és méltóság, sőt minden, valami a mennyben és a földön van, tied! Tied, oh Uram, az ország, te magasztalod fel magadat, hogy légy minden fejedelmek felett! A gazdagság és a dicsőség mind tetőled vannak, és te uralkodol mindeneken; a te kezedben van mind az erősség és mind a birodalom; a te kezedben van mindeneknek felmagasztaltatása és megerősíttetése” (1Krón 29:11-12).

Milyen elveket követünk nemcsak a munkában, hanem általában az életben? Min kell változtatnunk?

---

#### Ellen G. White idézetek

Isten tulajdonjogának elismerése képezi az üzleti feddhetetlenség, a becsületesség és a valódi siker alapját. Minden létező teremtője az igazi tulajdonos; mi csak sáfárai vagyunk. Mindaz, amivel rendelkezünk, reánk bízott tőke, s az Ő utasítása szerint kell felhasználni.

Olyan kötelezettség ez, amely előtt minden embernek meg kell hajolnia! Az emberi tevékenység egész körét foglalja magában. Akár elismerjük, akár nem, sáfárok vagyunk, akiket Isten felruházott talentumokkal, képességekkel, és a világba helyezett bennünket, hogy elvégezzük általa kijelölt munkánkat.

Isten minden embernek megszabta a maga munkáját (Mt 13:34), amelyre képességei alkalmassá teszik, s amellyel a legjobbat teheti önmagának és felebarátainak. Így adhatja meg Istennek a tiszteletet az ember. – Előtted az élet, 137–138. o.

A jellem erőssége két dologból áll: az akaraterőből és az önuralom erejéből. Sok fiatal a jellem erősségével téveszti össze az erős, fékezhetetlen indulatosságot. Mégis az az igazság, hogy gyönge az, akin a szenvedélyei uralkodnak. Az ember tényleges nagyságát és nemességét az mutatja, méri, hogy mennyi erőre van szüksége, a szenvedélyei legyőzésére, nem pedig azoknak a szenvedélyeknek az erőssége, melyek őt teperik le. Az a legerősebb ember, aki bár észreveszi a sértést, a bántást, mégis legyőzi haragját, és megbocsát ellenségeinek. Az ilyen ember igazán hős. […]

Istentől nyertük szellemi és erkölcsi képességeinket, erőnket, mégis mindenki nagymértékben a maga jellemének építője. Minden nap kissé magasabb lesz az épület. Isten szava figyelmeztet bennünket, hogy vigyázzunk, épületünk az örök Sziklán alapuljon. Közeleg az idő, amikor munkánk úgy áll majd leplezetlenül, amint van. Most az ideje, hogy műveljük Istentől nyert képességeinket, hogy olyan jellemet alkossunk, mely hasznos idelenn, de hasznos lesz a magasztosabb életre is ezután. – Bizonyságtételek a gyülekezeteknek, 4. köt., 656. o.

„Azért akár esztek, akár isztok, akármit cselekesztek, mindent az Isten dicsőségére míveljetek.” Ennek az elvnek kellene képezni minden cselekedetünk, gondolatunk és indítékunk alapját. Teljes odaszentelődést jelent, továbbá testünk és értelmünk Isten Lelkének az ellenőrzése alá helyezését mutatja. A szentségtelen akaratot és szenvedélyeket keresztre kell szegezni. Ez azonban lehet akár nehéz, kimerítő munka, mégis véghez kell vinni, különben Jézus szörnyű ítéletét hallhatjátok: „Távozzatok tőlem.” Mindenre van erőtök Krisztusban, aki titeket megerősít. […]

Kiáltsátok teljes őszinteséggel: „Uram, változtasd meg a lelkemet!” Jó vagy rossz befolyást gyakorolhattok az ifjakra. Bárcsak a béke Istene szentelné meg a lelketeket, a testeteket és a szíveteket. – Lift Him Up, 262. o.

József Istennel járt. Sem kísértés, sem fenyegetés nem késztethette volna rá arra, hogy letérjen az igazság útjáról, és áthágja Isten törvényét. Önuralma és türelme a próbában, valamint töretlen hűsége fel lett jegyezve azok érdekében, akik példáját követve szeretnének élni. Amikor a testvérei beismerték előtte a vétküket, József nagylelkűen megbocsátott nekik. A jóság és a szeretet cselekedetei által azt fejezte ki, hogy nem ápol szívében ellenérzéseket azon kegyetlenkedések miatt, amiket korábban elkövettek ellene. – Spiritual Gifts, 3. köt., 176. o.