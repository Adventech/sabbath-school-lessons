---
title:  Sikerre Tervezve
date:  18/02/2023
---

### E heti tanulmányunk
1Mózes 2:15; 39:2-5; Példabeszédek 3:5-8; Prédikátor 12:3; Kolossé 3:23-24; 1Timóteus 5:8

> <p></p>
> „Bármit tesztek, lélekből tegyétek, úgy, mint az Úrnak, ne pedig úgy, mint embereknek, tudva, hogy az Úrtól veszitek az örökség jutalmát; mert ti az Úr Krisztusnak szolgáltok” (Kol 3:23-24, ÚRK).

A legtöbben „sikeres” és boldog életre vágynak. A bűnbe süllyedt világban természetesen nem könnyű ezt elérni, mert egy szempillantás alatt lesújthat a tragédia és a szerencsétlenség.

Azután ott van az a kérdés is, hogy miként határozzuk meg a „sikert”. Vegyük József esetét Egyiptomban! Ha volt valaha sikeres élet, az övé bizonyára az, nem igaz? A börtöntől a palotáig és így tovább. Ugyanakkor mi a helyzet Keresztelő Jánossal? Ő a börtönből a sírba került. Mennyire mondható sikeresnek az élete? Ez megint attól függ, hogy miként definiáljuk a „siker” fogalmát.

Ezen a héten a „siker” gondolatát vizsgáljuk meg az alapvető sáfársági és pénzügyi elvek összefüggésében. Mindegy, hol élünk, a pénz és az anyagiak az életünk részévé válnak, akár tetszik, akár nem. Viszont milyen gyakorlati lépéseket tehetünk a mindennapokban, amelyek ugyan nem garantálják a „sikert”, de segíthetnek elkerülni azokat a csapdákat és hibákat, amelyek az anyagi siker gátjai?

---

#### Ellen G. White idézetek

Nem bölcs dolog folyton hibákat keresni Isten tervében, és bár jó szándéktól vezérelve, de alkalmanként elhamarkodottan cselekedni. A tized befizetésekor valós számokat kell közölnünk, a hűségünkről tegyünk bizonyságot, majd így szóljunk az Úrhoz: „Úgy tettem, ahogy parancsoltad. Ha megtisztelsz engem, és a javaidat rám bízod, hogy azokat a pénzváltók asztalára helyezzem, akkor kegyelmed által igyekszem hű sáfár lenni, és megteszek mindent annak érdekében, hogy legyen táplálék a te házadban.”

A nagyobb felelősséget hordozóknak meg kell bizonyosodniuk afelől, hogy még a legkisebb dolgokban sem lopják meg Istent, mivel Malakiás könyve alapján magas érdekek forognak kockán. A próféta szerint a tized hűséges visszaszolgáltatása áldással jár, viszont annak az összegnek a visszatartása kapzsi módon, aminek az Úr tárházába kellene kerülnie, átkot hoz. Ezek szerint vajon nem illene megbizonyosodnunk arról, hogy a jó oldalon állunk, és úgy dolgoznunk Isten oldalán a ránk bízott javak kezelése tekintetében, hogy még a vád árnyéka se érhessen bennünket? Szükséges-e még megkérdeznem, hogy vajon Isten meg fogja áldani azokat, akik hűséget tanúsítanak? Isten szava erről biztosít bennünket. – That I May Know Him, 221. o.

Krisztus közbenjáró szerepében a Szentlélek jelenlétét adományozza szolgáinak. A Lélek hatékonysága képesíti az embereket, hogy a lélekmentés területén a Megváltó képviselői lehessenek. Alá kell vetnünk magunkat a Lélek átalakító hatásának, hogy egyesülhessünk Krisztussal munkájában. Az így nyert erővel az egység kötelékében együttműködhetünk az Úrral, mint munkatársai a lélekmentésben. Akik semmit sem tartva vissza, az Úr szolgálatára szentelik magukat, mindegyiküknek hatalmat ad mérhetetlen eredmények elérésére.

Az Úr Isten örök ígérettel kötelezte magát hatalmat és kegyelmet adni a minden igazság iránti engedelmesség által megszentelt embernek. Krisztus, akire minden hatalmat ruháztak mennyen és földön, szeretettel együttműködik eszközeivel, a buzgó lelkekkel, akik napról napra esznek a mennyből alászállt élő kenyérből (Jn 6:50). Ha a földi egyház, a mennyei egyházzal egyesül, mindent véghez tud vinni. – Bizonyságtételek a gyülekezeteknek, 7. köt., 30–31. o.

Munkánk vagy elhívatásunk Isten nagy tervének egy része, azért, ha Isten akaratával összhangban végezzük azt, Ő maga felelős az eredményekért. Mint „Isten munkatársai” (1Kor 3:9) kötelességeinket híven teljesítenünk kell az utasításai szerint. Így nem lesz helye számunkra az aggasztó gondoknak. Szorgalom, hűség, gondoskodás, takarékosság és tapintat szükséges mindnyájunk számára. Minden képességünket a legnagyobb mértékben gyakorolnunk kell; mégsem saját erőfeszítéseink sikeres kimenetelére kell építenünk, hanem Isten ígéreteire. Az Ige, amely táplálta Izraelt a pusztában, és támogatta Illést az éhség idején, ma is ugyanazzal a hatalommal bír: „Ne aggodalmaskodjatok tehát, és ne mondjátok: Mit együnk? Vagy: Mit igyunk?… Hanem keressétek először Istennek országát és az ő igazságát; és ezek mind megadatnak néktek.” (Mt 6:31–33) – Előtted az élet, 138. o.