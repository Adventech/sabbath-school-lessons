---
title:  Kérjünk Tanácsot Istentől!
date:  23/02/2023
---

Rengeteg világi pénzgazdálkodási tanácsadó létezik, de Isten arra int bennünket, hogy ne az ő tanácsukat keressük a tőle kapott vagyon kezelése tekintetében. „Boldog ember az, aki nem jár gonoszok tanácsán, bűnösök útján meg nem áll, és csúfolódók székében nem ül; Hanem az Úr törvényében van gyönyörűsége, és az ő törvényéről gondolkodik éjjel és nappal. És olyan lesz, mint a folyóvizek mellé ültetett fa, amely idejekorán megadja gyümölcsét, és levele nem hervad el; és minden munkájában jó szerencsés lészen” (Zsolt 1:1-3). Tehát áldást kap, aki gyönyörködik az Úr törvényében (a törvény itt tágabb értelemben Isten Igéjeként is értelmezhető). Elég egyszerű? Szerencsés – azaz, sikeres lesz az ilyen ember.

`Olvassuk el Péld 3:5-8 részét! Hogyan alkalmazhatjuk ezt az elvet az alapvető anyagi gondjainkra?`

Igazán értékes pontokat találunk, ha áttekintjük a Biblia pénzgazdálkodásra vonatkozó tanácsait. Nézzünk meg ezek közül hetet! Legyünk rendszerezettek! Írjunk kiadási tervet (Péld 27:23-24)! Sok család egyszerűen hónapról hónapra él. Az élet sokkal stresszesebb, ha nincs akár egy egyszerű költségvetésünk a keresetünkre, kiadásainkra és a megtakarításra. Költsünk kevesebbet, mint amennyit keresünk! Határozzuk el, hogy az anyagi kereteink között fogunk élni (Péld 15:16)! A nyugati országokban sok család tulajdonképpen többet költ, mint amennyit keres. Ez kizárólag a hitel és a kölcsön lehetősége miatt van így. Viszont rengeteg csapás sújtja azokat, akik adóssággal élnek. Minden fizetésből tegyünk félre egy részt (Péld 6:6-8)! Azért jó a megtakarítás, hogy a jövőben legyen fedezet a nagyobb beruházásokra, illetve a váratlan kiadásokra, például balesetek vagy betegségek esetére. A megtakarítás egy része előtakarékosság lehet az időskorra, amikor nem leszünk már munkaképesek. Kerüljük az adósságot, mint a COVID-19-et (Péld 22:7)! A kamat olyan kiadás, ami nélkül meg tudunk lenni. Az adóssággal – azaz, kölcsönvett pénzen – élő személy vagy család ma azt a pénzt éli fel, amit a jövőben akar megkeresni. Amennyiben bármi változás áll be az életünkben, abból igen szorult helyzet alakulhat ki anyagi téren. Dolgozzunk szorgalmasan! „A rest lelkében kívánság támad, de hiába, a szorgalmasok lelke azonban bővelkedik” (Péld 13:4, ÚRK). Legyünk hűségesek Istenhez az anyagiak terén (5Móz 28:1-14)! Nincs olyan család, amelyik megengedheti magának, hogy az Úr áldása nélkül éljen. Gondoljunk arra, hogy ez a föld nem az igazi otthonunk! Sokat elárul a gazdálkodásunk arról, hogy végső soron hová köteleztük el magunkat (lásd Mt 25:14-21).

---

#### Ellen G. White idézetek

Az Úr belátása szerint ad hatalmat az Ő útjához ragaszkodóknak, hogy erős hatást gyakoroljanak a jóra. Az ilyenek Istentől függnek, s neki kell elszámolniuk, hogy miként használták a rájuk bízott talentumokat. Tudniuk kell, hogy Isten megbízottai, s igyekezniük kell dicsőséget hozni az Úr nevére.

Az Istent szeretők sikerrel járnak. Krisztusban szem elől veszítik magukat, s a világ csábításai nem tudják eltántorítani őket hűségüktől. Megértik, hogy a külső dísz nem kölcsönöz erőt. A külső megjelenés, a hivalkodás nem helyesen képviseli a ránk, Isten népére váró munkát. A kórházaink munkájában résztvevőket Krisztus kegyességének kell ékesítenie. Ez adja nekik a legnagyobb befolyást a jóra. – Bizonyságtételek a gyülekezeteknek, 7. köt., 90. o.

A legbölcsebb ember is hasznos leckéket tanulhat a föld apró teremtményeitől, azok viselkedéséből, szokásaiból. A szorgos méhek olyan példát nyújtanak az értelmes embernek, amit jól tenne, ha követne. E rovarok tökéletes rendet tartanak, és tétlent be nem engednek a kaptárba. Értelmünket meghaladó okossággal és tevékenyen végzik kijelölt munkájukat. A hangyák, melyeket csupán kellemetlenségnek tartunk, amit eltaposunk, sok tekintetben fölötte állnak az embernek, mert az ember nem aknázza ki olyan bölcsen Isten ajándékait. A bölcs a föld apró teremtményeire tereli figyelmünket. „Menj a hangyához, te rest, nézd meg, hogy mit csinál, és akkor bölcs leszel: Nincs főnöke, nincs, aki ösztökélné, vagy parancsolna neki, nyáron mégis megszerzi élelmét, aratás idején összegyűjti eledelét.” „Olyan nép a hangyák, amelynek nincs ereje, mégis összegyűjtik nyáron élelmüket.” A megbízhatóság leckéit tanulhatjuk meg e parányi tanítóktól. Ha mi is ilyen szorgalommal használnánk képességeinket, melyeket a bölcs Teremtő ránk ruházott, milyen komolyan megnövekedne a kötelességünk, hogy hasznosak legyünk! Isten szeme a legkisebb teremtményein is megnyugszik; nem venné talán figyelembe a maga képmására alkotott embert, s ne várna el tőle hasonló kamatot az előnyökért, melyekkel felruházta? – Bizonyságtételek a gyülekezeteknek, 4. köt., 455. o.

Az Úr Jézus korszakokon át áldásokkal látta el szolgáit. Nemzedékről nemzedékre kapták ezt az eredendő örökséget, a kapott talentumok a használat révén gyarapodtak, és így jutottak el hozzánk is. Mi a szolgái vagyunk. Vére árán váltott meg bennünket, hogy önszántunkból szolgálhassuk Őt… Azt várja el tőlünk, hogy… használjuk fel a kapott talentumokat. Ha hiszed, hogy Isten öt talentumot bízott rád, biztos lehetsz benne, hogy nem tízet fog számonkérni tőled. A Názáreti Jézus nevében kérlek, hogy tekints az égre! Isten trónusát az ígéret szivárványa veszi körül. – The Upward Look, 343. o.