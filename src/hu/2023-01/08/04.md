---
title:  Munkás Évek
date:  21/02/2023
---

Amint már láttuk, Isten azt akarta, hogy az emberek ilyen vagy olyan minőségben dolgozzanak. Az életünknek ez a része (a munkás évek) általában negyven évet tesz ki. Sokak számára ez az az időszak, amikor gyereket nevelnek és taníttatnak, illetve amikor lakást és egyéb nagyobb dolgokat vásárolnak. Ez kifejezetten intenzív időszak lehet anyagi szempontból. Érzékeny időnek is számít, mert a család megtanul összedolgozni, miközben a tagjai között életre szóló kötődések szövődnek. Ekkor a pénzügyi nyomás miatt zátonyra futhat a házasság, és ez gyakran meg is esik. Jóval stabilabbak azok a családok, amelyekben mindkét fél elkötelezett keresztény és kész követni a Biblia elveit.

`Olvassuk el Péld 14:23, Kol 3:23-24 és 1Tim 5:8 verseit! Milyen lényeges gondolatot ragadhatunk ki ezekből az igeszakaszokból a családi pénzgazdálkodás tekintetében?`

A legtöbb esetben a férfi a fő pénzkereső, bár gyakran mindkét házastárs dolgozik. Természetesen váratlan körülmények üthetik fel a fejüket – betegség, gazdasági visszaesés vagy bármi más –, és ezek megbillenthetik az ideális állapotot. Az embereknek így alkalmazkodniuk kell a helyzethez. Az „Úrnak öröksége” (Zsolt 127:3) a gyerekek, akik ebben az életszakaszban születnek. Nem feledhetjük, hogy óriási felelősséggel tartozunk értük! A keresztény szülők célja, hogy gyerekeiket független felnőttekké neveljék ebben az életben, illetve felkészítsék őket az eljövendő életre. Három pont segíthet a szülőknek: Biztosítsunk keresztény családi légkört! Ennek része a rendszeres és érdekes családi áhítat, a rendszeres szombatiskolai és istentiszteleti részvétel, illetve a hűséges tizedfizetés és adakozás. Remek dolog, ha ezek a korai évek alatt szokássá válnak. Tanítsuk meg nekik a munkára való készséget és annak értékelését! A gyerekek látni fogják, hogy mindig észreveszik, értékelik és jutalmazzák, ha szorgalmasan és becsületesen végzik a feladatukat. Megtanulják, hogy akkor kapunk pénzt, ha időt fordítunk másokra és elvégzünk olyan munkát, amit értékelnek. Biztosítsunk minőségi oktatást! A taníttatás drága manapság – főként a keresztény magániskolákban. Viszont valóban megéri azoknak a szülőknek, akik nemcsak erre az életre terveznek a gyerekeikkel, hanem az elkövetkezendőre is.

Természetesen bármit tegyünk is, nincs garancia arra, hogy merre haladnak majd tovább a gyerekeink. Miért fontos, hogy a szülők ne hibáztassák magukat a nagyobb gyerekeik által meghozott rossz döntések miatt?

---

#### Ellen G. White idézetek

Sok ember menekülhetett volna meg a pénzügyi bukástól és romlástól, ha ügyelt volna azokra a figyelmeztetésekre, amelyeket a Szentírás gyakran megismétel és hangsúlyoz: „A hívő ember bővelkedik áldásokkal; de aki hirtelen akar gazdagulni, büntetlen nem marad.” (Péld 28:20) […]

Ezek azok az alapelvek, amelyek a világi és a vallásos társadalom alapját és jólétét képezik; ezek jelentik életünk és vagyonunk biztonságát. Mindazt, ami lehetővé teszi a bizalmat és az együttműködést, a világ Isten törvényének köszönheti, amint Igéje elénk tárja. Mégis Isten Igéjének alapelvei gyakran elhomályosultak és majdnem teljesen kihaltak az emberek szívéből.

A zsoltáros szavai: „A te szádnak törvénye jobb nékem, mint sok ezer arany és ezüst” (Zsolt 119:72), azt fejezi ki, ami nem vallásos szempontból is igaz. Azt a teljes igazságot állítják, amelyet az üzleti világban is kénytelenek elismerni. Még a szenvedélyes pénzszerzés, a kiélezett versengés és a lelkiismeretlen módszerek korában is elismerik, hogy egy ifjú számára az életben való elinduláshoz a feddhetetlenség, a becsületesség, a mértékletesség, a tisztaság és a szorgalom jobb tőkét jelent, mint csupán egy bizonyos pénzösszeg. – Előtted az élet, 136–137. o.

[Jézus] saját példájával tanítja, hogy szorgalmasnak kell lennünk, a munkánkat pontosan és alaposan kell végeznünk, és az ilyen munkát meg is becsülik. Az a gyakorlás, amely által a kéz hasznossá válik, és a fiatalok megtanulják hordozni részüket az élet terheiből, fizikai erőt ad, és minden képességet fejleszt. Mindenki találjon olyan elfoglaltságot, amely számára is hasznos és másokon is segít. Isten áldásul rendelte a munkát, de csak a szorgalmas munkás talál rá az élet igazi szépségére és örömére. Mennyei Atyánk jóváhagyólag tekint azokra a gyermekekre és ifjakra, akik saját kötelességüket örömmel végzik a háztartásban, és a terheket megosztják édesapjukkal és édesanyjukkal. Az ilyen gyermekek otthonról kikerülve a társadalom hasznos tagjai lesznek.

Jézus egész földi élete során lelkiismeretes és kitartó munkás volt. Sokat várt el, tehát sokra vállalkozott… Jézus nem menekült a gondoktól és a felelősségtől, mint sok állítólagos követője… Az Őbenne megnyilvánuló határozottságot és erőt, a jellemének megbízhatóságát és szilárdságát ugyanazzal a neveléssel mi is kifejleszthetjük, amivel Ő tette. Az a kegyelem, amelyet Ő elnyert, a miénk is lehet. – Jézus élete, 72–73. o.

Tudás rejlik a legegyszerűbb munkában, s ha mindenki úgy tekintené azt, nemes vonást ismernénk fel a tennivalóban. Végezzünk bármi munkát szívvel és lélekkel. Mezőgazdasági vagy gépészeti foglalkozásokban is bebizonyíthatják Istennek, hogy nagyra értékelik mind a szellemi képességek, mind a testi erő ajándékát. Használjuk fel a kiművelt képességet, hogy a munka jobb módszereit találjuk meg. Az Úr ezt kívánja tőletek. Minden szükséges munka tiszteletreméltó. Isten törvénye legyen tevékenységünk mértéke, s ez nemesíteni fog és megszentel minden munkát. Bármi kötelesség hűséges végzése nemessé teszi a munkát, s Isten által helyeselt jellemről tesz tanúságot. – A Te Igéd igazság, 5. köt., 1112. o.