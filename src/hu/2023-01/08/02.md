---
title:  Fontossági Sorrend
date:  19/02/2023
---

`Olvassuk el Préd 12:3 versét! Milyen üzenetet találunk itt?`

`Amint felnőtté érünk, azon kezdünk el gondolkozni, hogyan fogjuk biztosítani az alapvető szükségleteinket: az ételt, a ruházatot és azt, hogy legyen fedél a fejünk felett. Maga Jézus mondta, hogy fontossági sorrendet kell felállítanunk a szükségleteink között: „Hanem keressétek először Istennek országát, és az ő igazságát; és ezek mind megadatnak néktek” (Mt 6:33). Természetesen még azoknak is van ideje helyes sáfársági döntéseket hozni, akik nem fiatalon, hanem már idősebben döntöttek Jézus mellett.`

1Móz 28:20-22 verseiben láthattuk, hogy Jákób fontos döntéseket hozott meg mind lelki, mind anyagi téren. Isten úgy mutatkozott be neki látomásban, mint aki „az Úr, Ábrahámnak a te atyádnak Istene, és Izsáknak Istene” (1Móz 28:13). Jákób pedig megesküdött: „akkor az Úr lesz az én Istenem” (1Móz 28:21, ÚRK).

`Olvassuk el 1Móz 29:9-20 verseit! Miért olyan fontos ennek a mozzanatnak az időzítése Jákób életében?`

Miután Jákób lelki és anyagi természetű ígéreteket tett Istennek, az Úr Ráhelhez irányította a kútnál (lásd 1Móz 29:9-20). Fontos még a házasságkötés előtt meghozni a lelki és az életpályával kapcsolatos döntéseket. A jövendőbeli társaknak tudniuk kell, hogy „mibe lépnek bele.” Elkötelezett keresztények? Mi lesz a felek munkája? Tanár, ápoló, jogász, fizikai munkás vagy más? Milyen élet mellett kötelezik el magukat? Szintén tisztázni kell még egyéb kérdéseket is, mielőtt megházasodnának, amelyek érintik az iskolai végzettséget, az adósságot, amivel a felek a házasságba lépnek. Készen állnak ezekért felelősséget vállalni?

Olvassuk el 2Kor 6:14-15 verseit! Miért különösen fontos ez az elv a párválasztásnál? Ez persze nem biztosítja, hogy minden feltétlenül optimálisan alakul, de hogyan növelheti a jó házasság esélyét?

---

#### Ellen G. White idézetek

„Emlékezzél meg a te Teremtődről a te ifjúságodnak idejében.” Jézus azoknak a szolgálatát kívánja, akiken még az ifjúság hamvassága van. Kívánsága, hogy a halhatatlan élet örökösei legyenek. Nőjenek fel, és legyenek komoly férfiakká és asszonyokká, tekintet nélkül a körülöttük terjengő erkölcsi fertőre, amely oly sok ifjút zsenge korban megront. Szabadok lehetnek Krisztusban, mint a világosság gyermekei, nem a sötétségé.

Isten felhív minden fiatalt, hogy mondjon le rossz szokásairól. „Az igyekezetben ne legyetek restek, lélekben buzgók legyetek, az Úrnak szolgáljatok.” Nem szabad közömbösnek maradni. Igyekeznünk kell levetkőzni a helytelen szokásokat, és megjavítani a magaviseletet. Az ima őszinteségét azzal bizonyíthatjátok, hogy erőteljesen igyekeztek követni Isten parancsait. Minden lépésnél rossz társaságról és szokásokról mondhatnak le, azzal a hittel, hogy az Úr Lelkének hatalmával erőt ad nekik a győzelemre.

Állandóan összpontosított, személyes erőfeszítéseinket siker fogja koronázni. Azoknak, akik a mi világunkban sok jót akarnak cselekedni, készeknek kell lenniük, hogy azt Isten akarata szerint elvégezzék a kis feladatok végrehajtásával. […]

Jó munkában való állandó haladás, valamilyen hűséges szolgálat állandó ismétlése több értéket jelent Isten szemében, mint egy nagy munka véghezvitele. Ezzel szerez az ifjúság jó bizonyságot, ez ad jellegzetességet törekvéseinek. – Üzenet az ifjúságnak, 369. o.

Isten, aki hatalmat ad az embernek a gazdagság megszerzésére, ezt az ajándékot meghatározott kötelezettséggel kötötte össze. Minden szerzeményünkből igényt tart egy részre. A tized az Úré. „A földnek minden tizede, a föld vetéséből, a fa gyümölcséből az Úré… És minden tizede a baromnak és juhnak… és minden az Úrnak legyen szentelve.” (3Móz 27:30–32) Jákobnak Béthelben tett fogadalma mutatja ennek a kötelezettségnek széleskörű elterjedését: „Valamit adándasz nékem, annak tizedét néked adom.” (1Móz 28:22)

„Hozzátok be a tizedet mind az én tárházamba” (Mal 3:10), hangzik Isten parancsa. Nem a hálára vagy a bőkezűségre hív fel bennünket. Ez csupán az egyszerű becsületesség dolga. A tized az Úré, azért megparancsolja, hogy adjuk vissza neki azt, ami az övé.

„A sáfároktól megkívántatik az, hogy mindenik hívnek találtassék.” (1Kor 4:2) Ha a becsületesség az üzleti élet lényeges alapelve, nem kell-e elismernünk Isten iránti kötelezettségünkben is ezt? – Előtted az élet, 138–139. o.

Isten a nőt az emberből alkotta, hogy férjének társa és segítője legyen, egy legyen vele, vidámítsa, bátorítsa és áldására szolgáljon, a férj viszont erős segítője legyen néki. Mindazok, akik szent céllal lépnek házasságra – a férfi, hogy elnyerje felesége szívének legtisztább érzelmeit, a feleség pedig, hogy meglágyítsa, tökéletesítse és teljességre segítse férje jellemét –, betöltik Istennek velük való szándékát. – Boldog otthon, 99. o.

A házassági kapcsolatban nagyon fontos lépést tesznek a két élet eggyé olvadása által… Isten akaratával összhangban van, hogy a férj és a feleség összekapcsolódjon az Ő munkájában, hogy odaadással és szentséggel vigyék azt előre. Ezt megtehetik.

Isten áldása ez otthonban – ahol ez az egység létezni fog – olyan, mint a menny napfénye, mivel az Úr elrendelt akarata, hogy a férfi és a nő az egység szent kötelékével Jézus Krisztusban összeköttessenek, hogy uralja és Lelkével vezesse őket. – Boldog otthon, 101–102. o.