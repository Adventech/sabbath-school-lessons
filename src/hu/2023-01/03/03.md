---
title:  Hol Van A Tárház?
date:  16/01/2023
---

`Olvassuk el Mal 3:10 versét! Hova kell eljutnia a tizedünknek e vers alapján?`

Bár nem kapunk pontos útmutatást a szövegben, az ugyanakkor nyilvánvaló, hogy Isten népe tudta, mit jelent a „tárház” szó. Az Úr belefoglalta az útmutatásába, hogy „legyen ennivaló a házamban” (ÚRK). A nép értette, hogy Isten háza eredetileg a szentély volt: az a gondosan kidolgozott sátor, amit Isten a Sínai-hegyen aprólékos részletességgel mutatott meg Mózesnek. Később, amikor Izrael az ígéret földjén lakott, a központi helyszín eleinte Siló volt, majd később véglegesebb helyet kapott a jeruzsálemi templomban.

`Olvassuk el 5Móz 12:5-14 részét! Ezek a versek nem azt jelzik, hogy Isten gyermekei a saját belátásuk szerint helyezhették volna el a tizedet ide vagy oda. Milyen elveket szűrhetünk le magunkra nézve ebből?`

Isten családjának tagjaiként meg kívánjuk érteni, hogy mi az Úr akarata a tizedünkkel kapcsolatban, és aszerint is akarunk cselekedni. A Biblia elbeszéléséből megtudjuk, hogy Isten népe minden évben háromszor utazott Jeruzsálembe – a páska, a pünkösd, illetve a sátoros ünnep idején (2Móz 23:14-17). Ekkor fizették be személyesen a tizedet, a hálaadományt és dicsőítették, imádták az Urat. A léviták ezek után szétosztották a tizedet a testvéreik között Izrael egész területén (lásd 2Krón 31:11-21; Neh 12:44-47; 13:8-14). A központi tárház bibliai elvével összhangban a Hetednapi Adventista Egyház a helyi egyházterületeket, misszióterületeket és a gyülekezetek unióit jelölte ki a világegyház raktáraiul, innen finanszírozzák a szolgálatot.

A gyülekezeti tagok kényelme érdekében a tizedet a helyi gyülekezetbe viszik el, ahol az istentisztelet keretében adják be a hálaadományokkal együtt, és vannak, akik interneten fizetik be. A gyülekezeti pénztárosok ezután a területi tárházba továbbítják a tizedet. A tizedfizetésnek ezt a rendszerét Isten írta elő és szentelte meg, ezáltal pedig lehetővé vált, hogy a Hetednapi Adventista Egyház egyre nagyobb és nagyobb hatással legyen az egész világon.

Képzeljük el, mi lenne, ha mindenki annak adná a tizedet, akinek csak szeretné, mégpedig az Adventista Egyház kárára! Mi történne az egyházunkkal? Miért mondható rossznak és a Szentírással ellentétesnek ez az elgondolás?

---

#### Ellen G. White idézetek

Az Úr tudtomra adta, hogy visszatartjátok a tizedet, melyet hűségesen be kellene hoznotok az Úr kincstárába az igehirdetők és hittérítők támogatására, akik házról házra járnak, s megnyitják az embereknek a Szentírást. Az önzés nagyon lelassította a világméretű örömhírterjesztést. Néhányan a hitvalló keresztények soraiban sem értik meg, hogy azokkal a javakkal kell támogatniuk az örömhír művét, melyet Krisztus nekik adott. Pénzre van szükség, hogy fejleszteni tudjuk a világ minden részén folyó munkát. Ezrek és ezrek halódnak bűnükben. Az anyagiak hiánya az igazság hirdetésének kerékkötője, pedig el kell annak jutnia minden nemzethez, törzshöz, nyelvhez és néphez. Férfiak állnak készen, hogy elinduljanak az Úr hírnökeként, de mivel üres a kincstár, nem küldhetjük őket oda, ahol az emberek kérik, hogy jöjjön valaki, és tanítsa őket az igazságra.

Sokan vágyakoznak meghallani az élet szavát. De miként hallhatnák igehirdetők nélkül? S akiket elküldenénk, hogyan éljenek meg támogatásunk nélkül? Isten azt akarja, hogy rendesen gondoskodjunk munkásairól. Isten tulajdonai ők, s Őt gyalázzuk meg, ha úgy kényszerítjük dolgozni szolgáit, hogy egészségüknek ártson. Azzal is Istent gyalázzuk, ha a pénzszűke miatt nem küldünk munkásokat a szűkölködő mezőkre. – Bizonyságtételek a gyülekezeteknek, 9. köt., 52. o.

Ha az emberek semmibe veszik Isten azon elvárásait, amelyeket érthetően ismertetett, az Úr megengedi, hogy a maguk választotta úton járva learassák cselekedeteik gyümölcseit. Aki saját hasznára tartja vissza azt a részt, ami Istent illeti meg, hűtlen sáfárnak bizonyul. Nem csak azt fogja elveszíteni, amit megtagadott az Úrtól, hanem a saját részét is. – Review and Herald, 1902. február 4.

Az adományok kérdése nem az adottságainkra lett bízva. Isten határozott tanításokat adott erre vonatkozóan. Úgy rendelkezett, hogy a tized és az adományok terén tanúsítsunk felelősségtudatot, és azt várja el, hogy rendszeresen adakozzunk… Mindenkinek pontosan számon kell tartania a bevételeit, amelyek teljes egészében isteni áldást jelen­tenek, és félre kell tennie az Úrnak a szent tizedet. Ezt az összeget semmiképp nem szabad más célra használni, hanem csak kizárólag az evangélium hirdetésének munkájára. Miután a tized félre lett téve, mindenki a saját jövedelme alapján határozzon a további adományokkal kapcsolatban. […]

Ez az üzenet egyáltalán nem veszített erejéből. Ugyanolyan időszerű és fontos, mint Isten mindig új és szüntelen áldásai. Ezen kötelességünket nem nehéz megértenünk az Isten szent prófétája által adatott üzenet fényében. Ne botladozzatok a sötétben és az engedetlenségben. Az igazság határozott módon lett kijelentve, és bárki megértheti azt, aki kész becsületesen eljárni Isten előtt. Teljes jövedelmünk tizede az Úré. Isten kezet tesz arra a részre, amellyel kapcsolatban elvárja, hogy visszaadjuk neki, és így szól: „Megengedem, hogy a tőlem kapott javakat felhasználd, miután félretetted a tizedet, és miután adományokkal járulsz elém.” – Counsels on Stewardship, 80, 82. o.