---
title:  A Tisztességgel Vagy Hűségesen Fizetett Tized
date:  19/01/2023
---

`Olvassuk el 1Kor 4:1-2 részét! Mit szeretne Isten, hogy milyen emberré váljunk mint a gyermekei és áldásainak sáfárai?`

Mit jelent tehát a hűséges tizedfizetés? Ezen a héten a tizedfizetés több főbb elemét vizsgáltuk meg:

Az összeg – ami a bevételünk vagy gyarapodásunk tized része, avagy tíz százaléka.

A tárházba juttatása – ahonnan fizetik a szolgálattevőket.

Isten tisztelete a bevételünk első részével.

Felhasználása a megfelelő célra – a szolgálat támogatására.

Gyülekezeti tagként az első három pont teljesítésében van kötelességünk. A tárházak kezelőinek a felelőssége az, hogy biztosítsák az összegyűjtött tized megfelelő felhasználását.

Az adományoktól eltérően a tizedfizetés nem a saját belátásunktól függ. A tized és a tárház is a mi felelősségünk része. Nem mi határozzuk meg annak feltételeit, hanem Isten. Ha nem térítjük vissza a „jövedelmünk” teljes tíz százalékát, akkor igazából nem is fizetünk tizedet, ha pedig nem a „tárházba” visszük vissza a tíz százalékot, ugyanaz a helyzet.

`Olvassuk el Mt 25:19-21 szakaszát! Mikor kell majd számot adnunk Isten vagyonának kezeléséről? Mit mondanak majd azoknak, akik hűségesek voltak az anyagiak terén?`

„»Hozzátok be a tizedet mind az én tárházamba« (Mal 3:10), ez az Isten parancsa. Itt nincs szó háláról vagy bőkezűségről, csakis őszinteségről. A tized az Úré és Ő elrendeli, hogy adjuk vissza neki, ami az övé” (Ellen G. White: Nevelés. Budapest, 2015, Advent Kiadó, 120-121. o.). Egyedi kiváltságunk és egyben felelősségünk, hogy Isten vagyonát kezelhetjük. Ő megáld és megtart bennünket, és csak egy tizedrészt kér. Majd a tizedet arra használja, hogy gondoskodjon a szolgálattevőkről, ahogy az ókori Izrael idején is tette Lévi törzsével.

Egyesek úgy érvelnek, hogy nem szeretik, ahogyan a tizedüket felhasználják, ezért vagy nem fizetik be, vagy máshová küldik a pénzt. Viszont mondott ilyesmit az Úr: „Hozzátok be a tizedet a tárházamba, de csak akkor, ha biztosra veszitek, hogy ott jól használják fel”?

---

#### Ellen G. White idézetek

Nem egyezik Isten akaratával, hogy a keresztények szűkmarkúbbak legyenek a zsidóknál, mert nekik sokkal nagyobb kiváltságaik vannak. „Valakinek sokat adnak” – jelenti ki az Üdvözítő –, „sokat követelnek tőle” (Lk 12:48). A héberektől megkövetelt bőkezű adakozás elsősorban saját népüket szolgálta. Viszont ma Isten műve az egész földre kiterjed. Krisztus az evangélium kincseit követőinek kezeibe helyezte; ezzel azonban felelőssé tette őket, hogy az üdvösség örömhírét az egész világnak hirdessék. Bizonyos, hogy kötelezettségünk sokkal nagyobb, mint volt a hajdani Izraelé. – Az apostolok története, 337. o.

Minden kapott áldásra felelnünk kell a minden jó adomány Szerzőjének. A keresztény tekintse át gyakran a múltját, idézze fel hálával Isten csodálatos szabadításait – hogy támogatta a próbában; utakat nyitott meg, amikor minden sötétnek és félelmetesnek tűnt; felüdítette, amikor majdnem elalélt. Lássa meg mindenben a mennyei angyalok gondoskodását. E megszámlálhatatlanul sok áldást tapasztalva alázatos és hálás szívvel kérdezze meg: „Mivel fizessek az Úrnak minden hozzám való jótéteményéért?” (Zsolt 116:12). – Pátriárkák és próféták, 187. o.



Minden sáfárnak meg kell értenie, hogy amikor ezen a világon mindent Isten dicsőségére cselekszik úgy a hitetlenek, mint fejedelmek előtt, akkor azt kell kifejeznie, hogy számára Isten az első, az utolsó, és mindenben a legjobb. Az igazi keresztény meg fogja érteni, hogy csak akkor viselheti a keresztény nevet, ha szüntelenül, kitartóan és egyre fokozottabban Krisztust magasztalja.

„Ami pedig egyébiránt a sáfárokban megkívántatik, az, hogy mindenik hívnek találtassék.” (1Kor 4:2) Amikor hűséggel igyekszünk megismertetni az emberekkel Istent, hajlamainkat a maga ellenőrzése alá vonja, hogy állandó lelki és értelmi fejlődésben részesülhessünk. De aki embereket akar felmagasztalni, és keveset beszél Istenről, az emberi gyengeségről tesz bizonyságot. Az Úr magukra hagyja azokat, akik nem ismerik el, hogy Ő mindent megtesz annak érdekében, hogy jóindulatúbbá tegye őket. Csak Krisztus ereje állíthatja helyre a megrontott emberiséget. Engedjétek, hogy a körülöttetek élők megláthassák, hogy ti Istent dicsőítitek. Az emberi természet vonuljon vissza, és Isten váljon láthatóvá, hiszen Ő az emberiség egyedüli reménysége. Minden ember építse házát az örök sziklára, Jézus Krisztusra, s akkor bármilyen vihart át fog vészelni. – The Upward Look, 81. o.

Isten készíti fel az emberi elmét, hogy ismerje el Őt, mint a harcoló lélek egyedüli segítőjét. Ő fogja megtanítani a zászlaja alatt állókat arra, hogy kegyelmének hűséges sáfárai lehessenek. Az ember akkor a leg­gyengébb, amikor azt képzeli, hogy emberi megbecsülésben lesz része, ha félreteszi Istent, miközben másokkal társalog. Isten legyen mindenben minden. Őelőtte bolondság még a legnagyobb emberi bölcsesség is.

Isten halhatatlan elveket adott az embernek, amelyekkel szemben minden emberi hatalomnak meg kell hajolnia. Az igazság nékünk adatott. A világosság értékes sugarait nem szabad véka alá rejteni, mert annak világosságot kell árasztania a ház lakóira. – Manuscript 21, 1899. március 8.