---
title:  Mennyit Adakozzunk?
date:  23/01/2023
---

`Olvassuk el 5Móz 16:17 versét! A százalék helyett milyen feltételt határoz meg Isten az adakozásunk alapjaként?`

Az adományainkkal elismerjük és kifejezzük a hálánkat Istennek, hogy olyan bőséges ajándékokat adott nekünk az élet, a megváltás, a fenntartásunk terén és mindenféle módon állandóan megáld bennünket. Tehát ahogyan azt a fenti igeszakaszban is jeleztük, az adományaink mértéke attól függ, amivel Isten megáldott bennünket. „És valakinek sokat adtak, sokat követelnek tőle; és akire sokat bíztak, többet kívánnak tőle” (Lk 12:48).

`Olvassuk el Zsolt 116:12-14 szakaszát! Hogyan válaszoljunk a 12. versben feltett kérdésre? Hogyan illik bele a válaszba a pénz?`

Hogyan fizethetnénk meg mindent valaha is Istennek az összes áldásáért? Az egyszerű válasz az, hogy sosem lennénk rá képesek. A legtöbb, amit tehetünk, hogy bőkezűek vagyunk Isten ügye és az embertársaink megsegítése érdekében. Amikor Jézus misszióútra küldte a tanítványait, azt mondta nekik: „Ingyen vettétek, ingyen adjátok” (Mt 10:8). Az adományaink hozzájárulnak a krisztusi jellem kialakításához. Az önzésünk szeretetté változik. Úgy kell törődnünk másokkal és Isten ügyével, ahogy azt Krisztus tette!

Mindig gondoljunk erre: „úgy szerette Isten e világot, hogy… adta” (lásd Jn 3:16). Ezzel ellentétben – olyan biztosan, mint ahogy a nappal követi az éjszakát – minél többet gyűjtünk magunknak, annál önzőbbek leszünk és annál rosszabbul is érezzük magunkat.

Mi dönthetjük el, hogy mennyit adunk és kinek, de keresztényi kötelességünk adakozni az Úrnak, és ennek vannak lelki, valamint erkölcsi következményei is. Kárt okozunk magunknak lelkileg, ha ezt elhanyagoljuk, talán többet, mint észrevesszük.

Mit árul el az adományunk és az adakozási kedvünk az Istennel való kapcsolatunkról?

---

#### Ellen G. White idézetek

„Ki-ki az ő képessége szerint adjon az Úrnak, a te Istenednek áldása szerint, amelyet ád néked.” (5Móz 16:17)

A tized és az adományok bibliai rendszerében a különböző személyek által felkínált pénzösszegek eltérőek lehetnek az illető személy jövedelmével arányosan. A szegény ember tizede – másokéhoz viszonyítva – kisebb összeget tesz ki, adományait pedig a lehetősége szerint ajánlja fel. […]

Akire Isten nagyobb vagyont bízott, ha szereti és féli az Urat, kötelességének fogja tartani azt cselekedni, amire megvilágosult lelkiismerete indítja az isteni elvárásokkal kapcsolatosan. […]

Aki krisztusi lelkülettel bír, igyekszik örömmel behozni adományait az Úr tárházába. – In Heavenly Places, 304. o.

Amikor Jézus elküldte tizenkét tanítványát az első jótékonysági misszióútra, felhatalmazta őket, hogy hirdessék Isten országát, és gyógyítsák meg a betegeket (Lk 9:2). Továbbá így szólt: „Elmenvén pedig prédikáljatok, mondván: Elközelített a mennyeknek országa. Betegeket gyógyítsatok, poklosokat tisztítsatok, halottakat támasszatok, ördögöket űzzetek. Ingyen vettétek, ingyen adjátok.” (Mt 10:7–8) Miközben „bejárák a falukat, hirdetvén az evangyéliomot, és gyógyítván mindenütt” (Lk 9:6), Isten áldása kísérte őket a munkájukban. A Megváltótól kapott küldetés eredményeképpen a tanítványok prédikálásából isteni megmentő hatalom lett, és nagyon sokan megismerték a Messiást.

A tanítványoknak adatott isteni küldetés érvényes minden hívőre az idők végezetéig. Akiket megérintett a mennyei ihletés, azok felhatalmazást kaptak az evangélium hirdetésére. Akik befogadják az életükbe Krisztust, azok elhívattak, hogy dolgozzanak embertársaik üdvössége érdekében. Ezért létesült az egyház, és mindazok, akik felvállalják e szent szolgálatot, meghívást kapnak, hogy Jézus Krisztus munkatársai legyenek. – Counsels to Parents, Teachers and Students, 465–466. o.

Ne sajátítsátok ki magatoknak az isteni áldásokat úgy, hogy semmit sem adtok vissza az Úrnak. Krisztus által mindenünk megvan, Krisztus nélkül azonban csak nyomorúság és elkeseredés lenne a sorsunk. Válaszolunk-e arra a szeretetre, amelyet Jézus kiárasztott felénk? Isten gyermekének mindene meg van. Várhatnál-e ennél többet? Ha a keresztény nem elégedett ily örökséggel, akkor semmi sem teheti őt elégedetté. Javainkkal adósai vagyunk az Úrnak. Akkor tehát adjuk vissza az Adományozónak azt, ami az övé. Ne lopjuk meg Istent!

Aki olyannyira szerette az embert, hogy lejött az égi dicsőségből, mennyei trónjáról, és emberi természetet öltött isteni mivoltára, minden kétségen felüli bizonyítékokkal szolgált szeretetére vonatkozóan, és arra, hogy Isten szemében milyen óriási értékkel bír egy ember. Aki ezt a végtelen nagy áldozatot hozta értünk, most azt várja el, hogy becsüljük fel egy lélek értékét, majd vessük össze a földi nyereséget a menny elvesztésével, a mulandó sikert az örökélet elvesztésével. – In Heavenly Places, 305. o.