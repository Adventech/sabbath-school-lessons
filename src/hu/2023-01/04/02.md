---
title:  Adakozásunk Indítéka
date:  22/01/2023
---

Azért szeretjük Istent, mert Ő előbb szeretett minket. Jézusra, nekünk adott csodálatos ajándékára válaszként adakozunk. Azt az üzenetet kapjuk, hogy „Az Úrnak nincs szüksége a mi adományainkra, nem tudjuk gazdagabbá tenni az ajándékainkkal. »Bizony tőled van minden, és azokat adtuk most neked, amiket a te kezedből kaptunk« (1Krón 29:14, ÚRK) – mondja a zsoltáros. Isten mégis engedi, hogy kifejezzük hálánkat a kegyelméért és önfeláldozással ugyanazt tegyük másokért. Egyedül így fejezhetjük ki az Úr iránti hálánkat és szeretetünket, nincs más mód rá” (Ellen G. White: Counsels on Stewardship. 18. o.).

Amikor Jézusnak adjuk a „saját” pénzünket, az tulajdonképpen erősíti az iránta és mások iránti szeretetünket. A pénz tehát kifejezetten jó erő lehet. Jézus többet beszélt a pénzről és a gazdagságról, mint bármely más témakörről. Máté, Márk, Lukács és János evangéliuma minden hat verséből egy a pénzről szól. Az az evangélium jó híre, hogy Isten meg tud minket szabadítani a pénz helytelen felhasználásától és a szeretetétől.

`Olvassuk el 5Móz 28:1-14 és Mt 6:31-34 szakaszait! Ezek szerint mit fog értünk megtenni Isten, ha engedelmeskedünk neki? Önzés a részünkről, ha igényt tartunk az ígéreteire?`

Az adományaink azt bizonyítják, hogy készek vagyunk áldozatot hozni Istenért. Mély lelki tapasztalat lehet az, ha kifejezzük, hogy teljesen átadjuk az életünket Istennek, az Urunknak. Mondhatjuk, hogy szeretjük az Urat, de a nagylelkű adományok segítenek kimutatni (és felerősíteni) a szeretetünket.

Az adományozó bízik a személyes Istenben, aki folytonosan gondoskodik minden szükségletéről, úgy, amint azt a legjobbnak látja. Az adományaink a meggyőződésünkből fakadnak, hogy bizonyosak vagyunk a Krisztusban nyert üdvösségben. Nem azért adakozunk, hogy kiengeszteljük Istent vagy az elfogadását kérjük. Az késztet adakozásra, hogy hit által már elfogadtuk Krisztust, a kegyelem és a megváltás egyetlen és elegendő Forrását.

Olvassuk el 2Kor 9:6-7 verseit! Mit mond itt nekünk az Úr? Mit jelent az, hogy „amint eltökélte szívében”? Hogyan tanulhatunk meg jókedvűen adakozni?

---

#### Ellen G. White idézetek

Örök jóléte javáért mindenki vizsgálja meg szívét, és használja fel minden Istentől kapott képességét. Egyikünk se feledje, hogy nincs ember, akinek a szíve indítékát az Úr ne látná tisztán. Gondosan leméri minden ember indítékát, mintha az ember sorsa ettől az egyetlen mérle­geléstől függne. Isteni erővel való összeköttetésre van szükségük, hogy megnövekedett, tiszta világosságban és értetemben részesüljenek, hogy okról okozatra tudjunk következtetni. Azzal kell ápolnunk értelmünk képességeit, hogy az isteni természet részesei leszünk, miután elmenekültünk a romlottság elől, mely a bűnös kívánság által uralkodik a világon. Mindenki gondosan fontolja meg az igazságot, hogy mennyei Atyánk igaz, s nincs olyan szándék, bármilyen szövevényes, nincs olyan indíték, bármilyen rejtett is, melyet az Úr nem ért meg világosan. Isten minden szív titkos szándékában olvas. – A Te Igéd igazság, 3. köt., 1160. o.

Ha gonosz lelkület ural, űzzétek ki azt a szívetekből. Kötelességetek mindent kiirtani a szívből, ami kárhoztat benneteket. A keserűséget gyökerestől ki kell tépni, különben kártékony befolyásával másokat is megmérgez. Ne engedjétek meg, hogy szívetek talajában ártalmas palánták maradjanak. Szüntelenül tartsatok önvizsgálatot, tépjétek ki a keserűséget, és ültessetek helyébe szeretetet. Jézust őrizzétek meg szentül a lelketekben. Krisztus a mi példaképünk. Ő helyről helyre járt, és jót cselekedett. Életével áldást jelentett mások számára. A szeretet szentelte és nemesítette meg minden tettét, és nekünk azt parancsolja, hogy kövessük a példáját. – That I May Know Him, 187. o.

A kereszténynek nem szabad megengednie, hogy az élet szükségletei miatt aggodalom és nyugtalanság zavarja meg a lelkét. Ha szereti Istent és engedelmesen elvégzi a rá eső részt, az Úr fog gondoskodni minden szükségletéről. Ne adjátok fel bizalmatokat Istenben, még ha verejtékkel is kell megkeresnetek a mindennapi kenyeret, mert gondviselésének nagy tervében az Úr napról napra megadja mindazt, amire szükségetek van. Krisztus e tanítása dorgálást jelent a hitetlen szív nyugtalan gondolatai, problémái és kételyei ellen. Senki sem adhat hozzá a testmagasságához, bármennyire is szeretné azt. Hasonlóképpen balgaság aggodalmaskodni a holnapi napért és annak szükségleteiért. Tegyétek a kötelességeteket, és bízzatok Istenben, mert Ő tudja, hogy mire van szükségetek. – Counsels on Stewardship, 227. o.

A magvetés – mind lelkiekben, mind földiekben – nagylelkűségre is tanít. Az Úr ezt mondja: „Oh, boldogok ti, akik minden vizek mellett vettek.” „Azt mondom pedig: Aki szűken vet, szűken is arat; és aki bőven vet, bőven is arat.” (Ésa 32:20; 2Kor 9:6) Minden vizek mellett vetni annyit jelent, mint Isten ajándékait állandóan továbbítani. Azt jelenti, hogy adjunk mindenütt, ahol Isten ügye és az emberiség nyomora segítségünket igényli. Ezzel nem leszünk szegényebbek. „Aki bőven vet, bőven is arat.” A magvető úgy sokszorozza meg a magot, hogy megválik tőle. Ez azokra is vonatkozik, akik hűségesen osztogatják Isten ajándékait. Miközben adnak, áldásokban gazdagodnak. Isten annyit ígért nekik, ami elég ahhoz, hogy állandóan adhassanak. „Adjatok, néktek is adatik; jó mértéket, megnyomottat és megrázottat, színig teltet adnak a ti öletekbe.” (Lk 6:38)

A vetés és aratás még másra is tanít. Amikor Isten földi áldásait szórjuk, szeretetünk és együttérzésünk Isten iránti hálára és köszönetre indítja a megajándékozottat. A szív talaja alkalmassá válik a lelki igazság magvainak befogadására. Aki pedig magot ad a magvetőnek, ki is csíráztatja a magot, hogy gyümölcsöt teremjen az örök életre. – Krisztus példázatai, 85–86. o.