---
title:  Adakozás Jézusnak
date:  21/01/2023
---

### E heti tanulmányunk
5Mózes 16:17; 1Krónika 16:29; Zsoltárok 116:12-18; Márk 12:41-44; 14:3-9; 2Korinthus 9:6-7

> <p></p>
> „Mivel fizessek az ÚRnak minden hozzám való jótéteményéért? Fölemelem a szabadulásért való poharat, és az ÚR nevét hívom segítségül. Az ÚRnak tett fogadalmaimat megadom egész népe előtt” (Zsolt 116:12-14, ÚRK).

A tized mellett ott vannak az adományok is, amelyeket abból a kilencven százalékból adunk, ami a tulajdonunkban marad, miután visszatérítettük a tizedet Istennek. Innentől kezdődik a nagylelkűség. Isten népe különféle adományokat adott, így bűnért való áldozatot, amit Isten kegyelméért adtak, vagy a hálaáldozatot, amivel kifejezték köszönetüket az Úr védelméért, a tőle kapott egészségért, a jólétért és megtartó hatalmáért. Voltak továbbá a szegényeknek, illetve az istentisztelet háza építésére és fenntartására adott adományok is.

Amikor felmérjük, hogy mennyi ajándékot is kaptunk az Úrtól, akkor kezdünk úgy tekinteni az adományunkra, mint ami több csupán annál, hogy fizetünk a parkoló aszfaltozásának vagy a kórus egyenruhájának a költségeire. Arra válaszul hozzuk az ajándékainkat, amit Isten értünk tett, legfőképpen Jézus áldozatával. „Mi szeressük őt; mert ő előbb szeretett minket” (1Jn 4:19)! Tehát akár a helyi gyülekezetről, akár az egyházterületről, akár a világszéles egyházról legyen szó, az egyház a mi ajándékainkat arra használja fel, hogy előbbre vigye Isten ügyét. Ezen a héten azt vizsgáljuk meg, hogy mit mond a Biblia az adakozásunkról Isten művének földi igazgatása szempontjából.

---

#### Ellen G. White idézetek

Nem azért fogadja el bárki áldozatát, mert szükséget szenved, hanem mert nekik, a szolgáinak válik javára, ha megadják Istennek, ami az övé. Elfogadja, mint a hálás engedelmesség áldozatát. Elvárja és szívesen fogadja aranyunkat, ezüstünket, mint elismerést, hogy minden, amink van, és amik vagyunk, az övé. Elvárja és elfogadja időnk és tehetségeink jó kihasználását, mint az iránta szívünkben élő szeretet gyümölcsét. Jobb az engedelmesség a véres áldozatnál. Tiszta szeretet nélkül a legtökéletesebb áldozat is túl szegényes, hogy Isten elfogadhassa. – Bizonyságtételek a gyülekezeteknek, 2. köt., 652. o.

Az önzetlen bőkezűség az ősgyülekezetet örömmel árasztotta el; a hívők tudták, hogy fáradozásaikkal hozzájárulnak ahhoz, hogy az evangélium eljusson mindazokhoz, akik még a sötétségben élnek. Jótékonyságukkal bizonyították, hogy nemhiába nyerték el Isten kegyelmét, mert csakis a Lélek általi megszentelődés hozhatta létre ezt az áldozatkészséget! Mind a hívők, mind a hitetlenek előtt ez a kegyelem csodáját jelentette.

A lelki fejlődés és jólét szorosan összefügg a keresztényi bőkezűséggel. Krisztus követői örvendjenek annak a kiváltságnak, hogy életükben megnyilvánulhat Megváltójuk irgalmassága. Amiként áldozatot hoznak az Úrnak, úgy biztosak lehetnek afelől, hogy kincsük előttük jár a mennyei kapuk felé vezető útjukon. – Az apostolok története, 344. o.

Krisztust kell képviselnünk ezen a földön tisztaságot, jóságot, igazságot, irgalmat és együttérzést tanúsítva szóban és tettben. Isten gyűlöli a fösvénységet és a kapzsiságot, melyek az önzés és a bűn vadhajtásai, és mindent tönkretesznek maguk körül. A durva és faragatlan viselkedést a Szentírás határozottan elítéli, mivel azzal az ember Istent gyalázza. „Fösvénység nélkül való legyen a magatok viselete; elégedjetek meg azzal, amitek van; mert Ő mondotta: Nem hagylak el, sem el nem távozom tőled.” (Zsid 13:5) „Azért, miképpen mindenben bővölködtök, hitben, beszédben, ismeretben és minden buzgóságban és hozzánk való szeretetben, úgy e jótéteményben is bővölködjetek.” (2Kor 8:7) „A jótékonyságról pedig és az adakozásról el ne felejtkezzetek, mert ilyen áldozatokban gyönyörködik az Isten.” (Zsid 13:16). – Medical Ministry, 184. o.

A keresztényi jellem akkor éri el tökéletességét, ha a másokon segítés vágya állandóan ott él a hívők lelkében. Ha ennek a szeretetnek lehelete veszi körül őket, akkor „élet illatává válnak az életre” és Isten megáldhatja munkájukat.

Szeretni Istent mindenekfelett és önzetlenül egymást – ez a legjobb ajándék, amelyben mennyei Atyánk részesíthet. Ez a szeretet nem pillanatnyi fellángolás, hanem isteni alapelv, állandó erő. A meg nem szentelt szívben nem fakadhat, nem is teremhet meg benne. Csak abban a szívben találjuk meg, amelyben Jézus uralkodik. „Mi szeretjük Őt, mert Ő előbb szeretett minket.” Szívben, amelyet az isteni kegyelem megújított, minden cselekedet indítórugója a szeretet. A jellemet átalakítja, fékezi az ösztönöket, uralja a hajlamokat, és nemesíti a törekvéseket. Ha ezt a szeretetet szívünkbe fogadjuk, az életünket megédesíti, és nemesítő befolyást áraszt egész környezetünkre. – Az apostolok története, 551. o.