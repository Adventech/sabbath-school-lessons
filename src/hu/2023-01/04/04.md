---
title:  Az Adományok És Isten Tisztelete
date:  24/01/2023
---

A Biblia nem határozza meg, hogy mi legyen az istentisztelet rendje, de úgy tűnik, legalább négy dolognak benne kell lennie. Az Újszövetségben ezek között van a tanulmányozás/igehirdetés, az imádság, a zene, illetve a tized és a hálaadomány.

Minden izraelita férfinek (és családnak) évente háromszor kellett megjelennie az Úr előtt Jeruzsálemben. „De üres kézzel senki se jelenjék meg az Úr előtt” (5Móz 16:16)! Más szóval, az istentiszteletnek részét képezte a tized és az adományok begyűjtése. Isten gyermekei a páska, a pünkösd és a sátoros ünnep idején vitték magukkal a tizedet és az adományokat. Nehéz lenne elképzelni, hogy bárki üres kézzel érkezett volna azokra az ünnepekre.

Másként megfogalmazva, az ókori Izrael istentiszteleteinek központi részét képezte a tized és hálaadományok befizetése. Isten imádata, őszinte tisztelete során nemcsak szóval, énekkel és imával fejezzük ki az Úr iránti köszönetünket és hálánkat, hanem azzal is, hogy bevisszük adományainkat a házába. Annak idején a templomba vitték, mi pedig az istentisztelet részeként a gyülekezetbe visszük azt szombaton (ami legalábbis az egyik módja a tized és a hálaadományok befizetésének).

`Olvassuk el 1Krón 16:29, Zsolt 96:8-9, 116:16-18 részeit! Hogyan alkalmazhatjuk a mi istentiszteleteinkre ezeket az elveket?`

Isten gyermekeiként kiváltságunk, lehetőségünk és felelősségünk, hogy beadhatjuk adományainkat, ugyanis ránk bízta földi ügyei intézésének felelősségét. Amennyiben az Úr gyerekeket adott nekünk, akiket neki nevelhetünk fel, fontos bemutatni nekik, milyen öröm tizedet és hálaadományt befizetni a szombatiskola és az istentisztelet alatt. Egyes helyeken az emberek online vagy egyéb módon fizetik be a tizedet. Bárhogyan is tesszük, a tized és hálaadományok visszatérítése az istentiszteletünk részét képezi.

Mi a tapasztalatunk a tizedfizetés és a hálaadományok istentiszteleti szerepével kapcsolatban? Hogyan hat az Úrral való kapcsolatunkra ez a gyakorlat?

---

#### Ellen G. White idézetek

„Isten a jókedvű adakozót szereti.” (2Kor 8:7) Akik szeretik Istent, bőkezűen és jókedvvel adakoznak, hogy ezzel dicsőségét szolgálják… Készséges engedelmesség és tiszta szeretet kössön az oltárhoz minden Istennek ajánlott áldozatot, mert Ő gyönyörködik az ilyen adakozásban. Ám akik sajnálják, amit adnak, azok csak megbántják az Urat. Amikor a gyülekezet vagy az egyes hívek szeretet nélkül hozzák áldozataikat, sőt inkább korlátozni szeretnék a munkánk fejlesztésére fordított költségeket, akkor félreérthetetlenül bizonyítják, hogy nincs élő kapcsolatuk Istennel. – Bizonyságtételek a gyülekezeteknek, 5. köt., 269. o.

Éppolyan kötelességünk Istent teljes szívből, őszintén dicsőíteni, mint imádkozni. Meg kell mutatnunk a világnak és a mennyei lényeknek, hogy értékeljük Istennek a bukott emberiség iránti csodálatos szeretetét, és egyre nagyobb áldásokat várunk végtelen tárházából. […]

Isten ajándékokat ad nekünk, hogy mi is adhassunk, és adomá­nyaink útján ismertté tegyük jellemét a világ előtt. A zsidó üdvrendben az ajándékok és adományok az istentisztelet lényeges részét képezték. Izrael népe azt a tanítást kapta, hogy minden jövedelme tizedét a szentély szolgálatára szentelje. Ezenkívül bűnért való áldozatot, önkéntes áldozatot és hálaáldozatot is kellett adniuk. Annak idején ezek képezték az evangélium munkájának anyagi alapját. Isten ma sem vár el tőlünk kevesebbet, mint ősi népétől. – Krisztus példázatai, 299–300. o.

Lehet, hogy az imaház, ahová összegyűlünk, nagyon szerény hely, de ez nem jelenti, hogy Isten kevésbé ismeri el azt. Ha lélekben, igazságban és szentségben imádjuk Őt, akkor ez lesz számunkra a menny kapuja. Ha azon a helyen Isten csodálatos műveit emlegetik, ha kifejezik szívük háláját imában és énekben, akkor a mennyei angyalok is csatlakoznak az Istent dicsőítők hálaadáshoz. Ezek a gyakorlatok verik vissza Sátán hatalmát. Elűzik a zúgolódást és a siránkozást, így Sátán teret veszít. – In Heavenly Places, 288. o.

A zsoltáros mondja: „Adjatok az Úrnak tiszteletet és dicséretet! Adjátok az Úrnak neve tiszteletét, imádjátok az Urat szent ékességben… Zengedezzetek az Úrnak, ti hívei! Dicsőítsétek szent emlékezetét!”

Isten ránk árasztott irgalommal teljes áldásaiban végtelen szeretetének számtalan bizonyítékát találjuk, és olyan gyöngéd irgalmat, amely felülmúlja egy édesanya ragaszkodó szeretetét megátalkodott gyermeke iránt… János apostolhoz hasonlóan felkiálthatunk: „Lássátok milyen nagy szeretetet adott nékünk az Atya, hogy Isten fiainak neveztetünk!” – Reflecting Christ, 284. o.