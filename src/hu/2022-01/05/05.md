---
title:  Belépés Az Ő Nyugalmába
date:  26/01/2022
---

`Olvassuk el Zsid 3:11 és 4:1, 3, 5, 10 verseit! Hogyan jellemzi Isten a nyugalmat, amire hív bennünket?`

Arra szólít a szombat parancsolata 2Móz 20:8-11 versében, illetve 5Móz 5:12-15 szakaszában, ahol Mózes újból kijelenti azt, hogy emlékezzünk Isten értünk vállalt tetteire. A teremtés munkájának a befejezésére mutat, amit Isten a kőtáblára írt, ahogyan láttuk is (2Móz 31:18; 34:28). Mózes ötödik könyvében Isten megparancsolja Izraelnek, hogy tartsák meg a szombatot, gondolva az egyiptomi szolgaságból való szabadításra. Az Egyiptomból való kivonulás a bűntől való végső szabadítás munkájára mutat előre, amit Krisztus végzett el a kereszten. Kijelentette: „Elvégeztetett” (Jn 19:30)! Tehát a keresztények számára a szombat kétszeresen is áldott és különösen gazdag jelentéstartalommal bír.

`Olvassuk el Zsid 4:9-11, 16 részét! Mire szólít itt bennünket Pál?`

A szombati nyugalom annak ünneplése, hogy Isten befejezte a teremtő (1Móz 2:1-3; 2Móz 20:8-11) és megváltó (5Móz 5:12-15) munkáját. Hasonlóképpen Jézusnak a mennyei templomban való trónra lépése annak az ünnepe, hogy elvégezte értünk a tökéletes áldozatbemutatás munkáját (Zsid 10:12-14). Figyeljük meg, hogy Isten csupán akkor pihen meg, amikor már gondoskodott a jólétünkről! A teremtéskor megnyugodott, miután befejezte a világ teremtését. Később csak akkor nyugodott meg a templomban, amikor az izraeliták Dávid győzelmei révén meghódították az Ábrahámnak megígért földet, a népnek pedig „békessége volt” (1Kir 4:21-25; vö. 2Móz 15:18-21; 5Móz 11:24; 2Sám 8:1-14). Az Úr csak akkor engedte, hogy házat építsenek neki, miután Izraelnek és a királynak is volt saját hajléka.

`Hogyan léphetünk be már most az Ő nyugalmába? Azaz hogyan találhatunk hit által nyugalmat az üdvbizonyosságban, amit Krisztus által, nem pedig a saját érdemeink miatt nyerhetünk?`

---

#### Ellen G. White idézetek

Krisztusban békességes lehet az életünk. Nem fellengzős érzelmek fognak hatalmukba keríteni, hanem tartós béke és bizalom érzése nyugszik meg rajtunk. Reménységed nem önmagadban, hanem a Fiúban van. Gyengeséged az Ő erejével egyesül, tudatlanságod az Ő bölcsességével, törékenységed pedig az Ő hatalmával. (…)

Ne önmagunkkal foglalkozzunk, ne aggódjunk, és ne legyenek kételyeink az üdvösséggel kapcsolatban. Ezek távolítják el a szívet erőnk Forrásától. Szíved biztonságát bízd Istenre, és bízz benne. Beszélj Jézusról, és elmélkedj róla. Érd el, hogy az éned megsemmisüljön előtte! Távolíts el minden kételyt, űzd el a félelmeidet! Mondd Pál apostollal együtt: „Élek pedig többé nem én, hanem él bennem Krisztus; amely életet pedig most testben élek, az Isten Fiában való hitben élem, aki szeretett engem, és önmagát adta értem.” (Gal 2:20) Nyugodj meg Istenben. Ő meg tudja oltalmazni mindazt, amit rábízol. Ha az Ő karjára hagyatkozol, akkor győzni fogsz általa, aki annyira szeretett. – A New Life, 40. o.

Hála legyen az Úrnak a szemünk elé tárt kellemes és barátságos emlékekért! Úgy gyűjtsük össze szeretetből fakadó ígéreteit, hogy azok minden időben a szemünk előtt legyenek. Isten Fia elhagyja Atyja trónját, és istenségét emberi formába öltözteti, hogy az embert Sátán hatalmából megválthassa; győzelme megnyitja számunkra az eget, és bepillantást enged az isteni dicsőség birodalmába; az elbukott emberiség megmenekül az örvényből, melybe bűnei sodorták; Istennel való közösségének újból helyre lesz állítva, amikor a Megváltóba vetett hit által kiállja a hit próbáját; Krisztus igazságát ölti magára, és trónjához emeltetik fel – mindezek olyan képek, melyeket Isten azért tár elénk, hogy gondolkozzunk róluk. – Jézushoz vezető út, 118. o.

Sokáig vártunk Megváltónk visszatérésére. De az ígéret biztos. Hamarosan megígért otthonunkban leszünk. Ott Jézus az élő folyam mellett vezet bennünket, amely Isten trónjából folyik (Jel 22:1), és megmagyarázza gondviselésének homályos útjait, amelyeken átvitt bennünket e földön jellemünk tökéletesítése céljából. Ott tisztán látjuk és szemléljük a helyreállított Éden szépségeit. Mikor Megváltónk lábához tesszük a koronánkat, amelyet Ő helyezett a fejünkre, aranyhárfáinkon játszva az egész mennyet betöltjük a trónon ülő dicséretével. – Boldog otthon, 544. o.