---
title:  Jézus, Aki Nyugalmat Ad
date:  22/01/2022
---

### E heti tanulmányunk
1Mózes 15:13-21; 5Mózes 5:12-15; Zsidók 3:12-19; 4:1-11

> <p></p>
> `„Annakokáért megvan a szombatja az Isten népének” (Zsid 4:9).`

A zsidókhoz írt levél 1-2. fejezetei úgy tekintenek Jézusra, mint aki Isten népé­nek Uraként és Szabadítójaként lép a trónra. A 3. és 4. fejezet bemutatja, hogy Ő ad nyugalmat nekünk. Ez a sorrend értelmet nyer, ha visszaemlékezünk arra, hogy Isten a megígért királynak és népének „nyugalmat” ígért az ellenségeiktől a dávidi szövetség szerint (2Sám 7:10-11, RÚF). Mivel Jézus már az Atya jobbján ül, most elérhető a számunkra ez a nyugalom.

A zsidókhoz írt levél ezt Istenhez tartozó, valamint szombati nyugalomként is jellemzi (Zsid 4:1-11). Az Úr alkotta, az Övé volt és Ádám és Éva is tapasztalhatta. Az első szombat tökéletesen telt annak a társaságában, aki lehetővé tette a tökéletességet. Isten azért is ígér szombati nyugalmat, mert a valódi szombatünneplés megtestesíti az ígéretet, hogy újból visszahozza a tökéletességet.

Szombatot tartva arra emlékezünk, hogy Isten tökéletesen gondoskodott mindenről, amikor megteremtette a világot és amikor megváltott a kereszten. A valódi szombatünneplés azonban amellett, hogy legfőképpen visszamutat a teremtésre, az Úr által megígért jövőnek az előízét is adja már itt, a tökéletességét elveszített világban.

---

#### Ellen G. White idézetek

Isten emléket emelt teremtői hatalmának, és az embernek adta, hogy meglássa Őt keze munkáiban. A szombat arra tanít, hogy teremtett műveiben szemléljük a Teremtő dicsőségét. Jézus ugyanezt akarja. Ezért merítette mélységes tanításait a természet szépségéből. Tanulmányozzuk jobban a természetbe írt tanításokat a szent nyugalomnapon, mint bármely más napon! Tanulmányozzuk a Megváltó példázatait ott, ahol elmondta őket: a mezőn, a berekben, a szabad ég alatt, a pázsiton és a virágok között. Amikor kimegyünk a természetbe, Krisztus valóságossá teszi jelenlétét számunkra, és figyelmünket a maga békességére és szeretetére irányítja. – Krisztus példázatai, 25. o.

Isten a szombatot a teremtéskor szentelte meg. Az emberért rendeltetett, és abból az időből ered, amikor „együtt örvendeztek a hajnalcsillagok, és Istennek minden fiai vigadoztak” (Jób 38:7). Békesség nyugodott meg a világon, mert a föld összhangban volt a mennyel. „Látta Isten, hogy minden, amit teremtett, ímé, igen jó” (1Móz Jézus, aki nyugalmat ad 1:31), és befejezett műve feletti örömében megnyugodott.

Mivel szombatnapon megnyugodott, „megáldotta Isten a hetedik napot, és megszentelte azt” (1Móz 2:3) – vagyis szent célra különítette el. A nyugalom napjaként adományozta Ádámnak. A teremtés művére emlékeztetett, ezáltal Isten hatalmának és szeretetének jele lett. Az Írás így szól: „Emlékezetet szerzett az Ő csodálatos dolgainak.” (Zsolt 111:4) „Az Ő alkotásaiból” megérthető „az Ő örökkévaló hatalma és istensége”, ami „láthatatlan a világ teremtésétől fogva” (Róm 1:20). (…)

Mindazoknak, akik a szombatot Jézus teremtő és megváltó hatalmának jeleként fogadják el, örömük lesz benne. Krisztust látják általa, benne gyönyörködnek. A szombat rávilágít a teremtés művére, mint az Ő hatalmas, megváltó erejének bizonyítékára. – Jézus élete, 281, 289. o.

Isten országában a megváltás tervének újabb mélységeit fogjuk felfedezni. Az üdvözült szentek úgy láthatják és értékelhetik majd az Atya és a Fiú szeretetét, ahogy sosem volt alkalmuk korábban megtapasztalni, ezért halhatatlan ajkukról dicsőítő énekek fognak hangzani. Ő szeretett minket, és az életét adta értünk. Megdicsőült testtel, megtisztult szívvel és ajakkal fogjuk dicsőíteni a megváltó szeretet gazdagságait. A mennyben többé nem lesznek szenvedők, sem kétkedők, akiket meg kell majd győznünk az örök lakhelyek valóságáról, és nem lesznek kiirtandó előítéletek sem. Az Úrnak hála, ott örök nyugalomban lesz Isten népe, Jézus füves legelőkre és az élő víz forrásaira fogja vezetni megváltottait. Akkor nyer választ az Üdvözítő imája, amit Atyjához intézett: „Akiket nékem adtál, akarom, hogy ahol én vagyok, azok is énvelem legyenek.” – That I May Know Him, 371. o.