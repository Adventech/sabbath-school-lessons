---
title:  Tanítói melléklet
date: 28/01/2022
---

Alapigék: 1Móz 15:13-21; 5Móz 5:1-3; Zsid 3:12-19; 4:1, 3, 5-11

#### Áttekintés

A dávidi szövetség nyugalmat ígért a megkoronázott királynak és né­pének. A zsidókhoz írt levél logikai felépítése egybecseng ezzel a felfogással. Az 1. és 2. fejezetben Krisztus elsőbbségét látjuk, aki népének isteni uralkodója és szabadítója. A 3. és 4. fejezet Mózeshez és Józsuéhoz viszonyítva bemutatja Jézus, az isteni vezető elsőbbségét, aki nyugalmat biztosít. A 3. és 4. fejezetben a megígért nyugalom leírását találjuk. A szombati nyugalmat az Ószövetség a Tízparancsolat két leírásában mutatja be (2Mózes 20. és 5Mózes 5. fejezet). A zsidókhoz írt levél 3. és 4. fejezetében Pál a kivonulás nemzedékét említi a hitetlenség és engedetlenség példáiként (Zsid 3:19), bemutatva, milyen káros következménye van annak, ha az ember nem mehet be a nyugalom földjére. Pál a 95. zsoltár idézetével buzdítja hallgatóságát: „Ma, ha az ő szavát halljátok, ne keményítsétek meg a szíveteket” (Zsid 4:7)! Arra szólította őket, hogy menjenek be az Ő nyugalmába (Zsid 4:9). Mi ez a nyugalom (a görögben sabbatismos), amiről Pál beszél? Miért bátorítja hallgatóságát az apostol, hogy menjenek be a nyugalomba? Ezek azok a kérdések, amelyekkel foglalkozni fogunk.

#### Kommentár

Megvan a szombatja Isten népének

Kezdjük azzal, hogy meghatározzuk Zsid 4:9 „nyugalmát”! A Hetednapi Adventista Bibliakommentár szerint a nyugalomként visszaadott szó Zsid 4:9-ben a görög sabbatismos, ami megnyugvást jelent (korábbi tevékenységektől). A későbbiekben ez a szombat megtartását jelenti, a sabbatizō igéből, ami „pihenést”, „abbahagyást” és a „szombat megtartását” jelenti.

A „sabbatizō” hétszer szerepel a LXX-ban (Septuaginta, az Ószövetség görög fordítása), egyszer a hetednapi szombat értelmében (2Móz 16:30), egyszer egyéb szombatokat jelöl (3Móz 23:32), ötször pedig a termőföld szombatévi nyugalmát jelenti (3Móz 26:34-35; 2Krón 36:21). Ezek szerint a sabbatizō által kifejezett alapvető gondolat: abbahagyni a munkát és egyéb tevékenységeket. A görög és héber rokon szavak használata arra utal, hogy a sabbatismos főnév jelölheti akár a szó szerinti szombati „pihenést”, akár egyszerűen a „pihenést” vagy általánosabb értelemben a „szünetet”. Így a Zsid 4:9-ben szereplő sabbatismos szó nyelvészeti vizsgálata bizonytalanságban hagy afelől, hogy itt a heti szombati „pihenésről” van-e szó, vagy egyszerűen csak általános értelemben „pihenésről”, esetleg „szünetről”. Egyedül a szövegösszefüggés dönthet a kérdésben.

A zsidókhoz írt levél szerzője többé-kevésbé szinonimaként használja a sabbatismos és a katapausis (abbahagyni a munkát – lásd Zsid 3:11) kifejezéseket:

1)  Mivel Józsué nem tudta lelki „nyugalomra” (katapausis – 8. vers) vezetni Izraelt, a sabbatismos megmarad a keresztények számára. A következetesség miatt ami megmarad, annak ugyanannak kell lennie, mint ami kezdetben ott volt.

2)  Az 1. és 6. versekből világosan látszik, hogy Isten népének megmarad az újszövetségi időkben a katapausis, a 9. vers pedig elmondja, hogy a sabbatismos marad meg. Az állítás, miszerint „Isten népe” számára megmarad a heti szombat, azt jelenti, hogy Józsué nem tudta bevezetni Izraelt a heti szombatba.

3)  A LXX-ban, az újtestamentumi egyház Bibliájában a katapauō (1Móz 2:2-3; 2Móz 20:11) és a sabbatizō felváltva szerepel a hetedik napi szombatra vonatkozóan, ami kizárja, hogy A zsidókhoz írt levél szerzője különbséget akarna tenni e szavak főnévi formái között a 3. és 4. fejezetben.

„Továbbá megjegyezhetjük, hogy a Pál korabeli zsidók, akár keresztények voltak, akár nem, messzemenőkig ragaszkodtak a negyedik parancsolat megtartásához. A zsidókhoz írt levél szerzője nem tartotta szükségesnek nekik bizonygatni, hogy a szombatünneplés »marad meg«. Ha a 3:7-tel kezdődő kiterjesztett érvelés következtetése az, hogy megmarad a szombat megtartása Isten népe számára, akkor úgy tűnik, A zsidókhoz írt levél írója érvelési hibát követ el, mivel a konklúzió nem következik logikusan az érvelésből. Nem lett volna értelme ilyen fáradságos erőfeszítéseket tenni azért, hogy a zsidókat rávegye arra, amit már addig is gyakoroltak – a hetedik napi szombat megtartására. Ráadásul az apostoli időkben minden keresztény, zsidó és pogány egyaránt megtartotta a szombatot, tehát értelmetlen lett volna minden olyan érv, amely a szombat érvényességét bizonyítaná a korai keresztények idejében. Megfigyelhető továbbá, hogy A zsidókhoz írt levél 3. és 4. fejezete felhívással kezdődik: »figyelmezzetek a mi vallásunknak apostolára és főpapjára, Krisztus Jézusra« (3:1), és azzal a komoly felszólítással zárul, hogy »járuljunk bizodalommal« elé, »hogy irgalmasságot nyerjünk és kegyelmet találjunk, alkalmas időben való segítségül« (4:16). Valóban homályos, hogy egy hosszadalmas érvelés – amelynek célja annak bizonyítása, hogy a szombat megtartása továbbra is a keresztény egyház kötelessége – milyen kapcsolatban állhat a 3. és 4. fejezet deklarált témájával: Krisztusnak, nagy Főpapunknak a mennyei szentélyben végzett szolgálatával. A nyugalom, amelyről itt szó van, a kegyelem nyugalma” (Ellen White kiegészítő magyarázata Zsid 4:9-hez, GC 253). Ez a „hit igazi nyugalma” (MB 1).

„Akkor megyünk be ebbe a nyugalomba, amikor figyelünk Jézusra (3:1) és hallgatunk szavára (3:7, 15; 4:7), hiszünk benne (4:2-3), leteszünk arról, hogy saját erőfeszítésünkkel szerezzük meg az üdvösséget (10. vers), ragaszkodunk a hitvallásunkhoz (14. vers) és a kegyelem királyi székéhez járulunk (16. vers). Vigyázzunk, hogy senkinek se legyen »hitetlen, gonosz szíve« (3:12), senki se keményítse meg a szívét (3:8, 15; 4:7), hanem igyekezzünk bemenni Isten »nyugalmába« (4:11)!

Akik bemennek Isten »nyugalmába«, ragaszkodni fognak hitvallásukhoz (14. vers), bátran járulnak a kegyelem királyi székéhez, hogy irgalmat nyerjenek és kegyelmet találjanak idejében jövő segítségül (16. vers)” (SDA Bible Commentary. 7. köt. 422-423. o., Zsid 4:9 nyugalmának magyarázata).

Ellen G. White a Zsid 4: 9-ben említett nyugalommal kapcsolatos gondolatait a nagy angol reformátor, John Wesley életéből vett illusztrációval keretezi: „a mélységes lelki sötétség idején Whitefield és a két Wesley jelent meg Isten világosságának hordozójaként. Az államegyház uralma alatt Anglia lakóinak vallási élete olyan mélypontra jutott, hogy alig lehetett megkülönböztetni a pogányságtól. A természetvallás a papság kedvenc kutatási témája volt, és ez egész teológiájukra kihatott. A magasabb osztályok megmosolyogták a kegyességet, és azzal büszkélkedtek, hogy felette állnak annak, mert szerintük az fanatizmus. Az alsóbb osztályok mérhetetlenül tudatlanok voltak és gátlástalanul bűnöztek. Az egyháznak pedig többé már nem volt bátorsága, sem hite arra, hogy perbe szálljon a meggyalázott igazságért.

A hit általi megigazulás nagy jelentőségű tana, amelyet Luther oly világosan tanított, majdnem feledésbe ment, és a katolikusoknak az a dogmája foglalta el a helyét, amely szerint a jó cselekedetek üdvösségszerző voltában kell bízni. Whitefield és a két Wesley, akik az államegyház tagjai voltak, őszintén vágytak arra, hogy Isten tetszését elnyerjék. Azt tanulták, hogy ezt erényes élettel és a vallási előírások betartásával érhetik csak el…

Wesley és társai felismerték, hogy az igaz vallás székhelye a szívben van. Látták, hogy Isten törvénye kiterjed a gondolatokra éppúgy, mint a szavakra és tettekre. Meggyőződtek arról, hogy a szív szentségére éppúgy szükség van, mint a helyes magatartásra, és buzgón új életet kezdtek. Nagy kitartással és imádkozó élettel igyekezték szívük bűneit legyőzni. Önmegtagadó, könyörületes, alázatos életet éltek, nagyon szigorúan és pontosan betartva minden olyan szabályt, ami véleményük szerint hozzásegítette őket az Isten tetszését kiérdemlő, hőn óhajtott szentséghez. De nem érték el azt a célt, amire törekedtek. Hiába próbáltak megszabadulni a bűn kárhoztatásától, és hiába igyekeztek megtörni a bűn hatalmát. Épp olyan küzdelem volt ez, mint amilyet Luther vívott erfurti cellájában. Ugyanazt kérdezték ők is, mint amit Luther: »Hogyan is lehet igaz a halandó ember Istennél« (Jób 9:2)?

Wesley egy morva prédikátor tanítása nyomán jobban megértette a Biblia vallását. Meggyőződött arról, hogy saját cselekedetei alapján egyáltalán nem számíthat az üdvösségre. Teljesen rá kell magát bíznia Isten Bárányára, »aki elveszi a világ bűneit«. Londonban egy morva társaság összejövetelén felolvasták Luther egyik kijelentését, amely azt ecsetelte, hogy Isten Lelke milyen változást hoz létre a hívő szívében. Ezt hallva, Wesley szívében hit ébredt: »Különös melegséget éreztem a szívemben – mondta. – Éreztem, hogy Krisztustól várom az üdvösséget, egyedül tőle. Biztos lettem abban, hogy elvette bűneimet, még az enyémet is, és megváltott engem a bűn és a halál törvényétől.«

Ezt megelőzően Wesley hosszú éveken át keményen és vigasztalanul küszködött. A szigorú önmegtagadás, a szégyen és megalázottság évei voltak ezek. De Wesley rendületlenül hű maradt egyetlen szándékához: kereste Istent. És most megtalálta. Ráébredt arra, hogy a kegyelem, amelynek elnyeréséért imával és böjttel, jótettekkel és lemondással küzdött, ajándék, »pénz nélkül és ingyen«” (Ellen White: A nagy küzdelem. Budapest, 1985, H. N. Adventista Egyház, 230-233. o.).

#### Gyakorlati alkalmazás

Elgondolkodtató kérdések:

1)  Hogyan szemlélteti John Wesley története a különbséget aközött, hogy kizárólag Krisztus érdemeiben nyugszunk meg, vagy üdvösségünk szempontjából a saját cselekedeteinkben bízunk, ami hiábavaló?

2)  Mit jelent Zsid 4:9 nyugalma a keresztények számára?

3)  Ellen G. White szerint a kegyelem nyugalmáról beszél Pál Zsid 4:9-ben. Hogyan jutunk be a kegyelem nyugalmába?

`Jegyzetek`