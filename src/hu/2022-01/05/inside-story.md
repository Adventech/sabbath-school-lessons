---
title: Történet
date: 28/01/2022
---

#### BÉKÉT TALÁLNI

_Andrew McChesney_

Ez volt Yean életének legrosszabb napja.

A boszorkánydoktor odament hozzá szülőfalujában, Laosz déli részén, és kijelentette, hogy meg fog halni. „És senki sem segíthet rajtad!” – mondta a sámán jelentőségteljesen.

Yean megrémült. A falubeliek komolyan hitték, hogy a sámán mindig igazat szól, nem tud hazudni. Yean azonban nem akart meghalni. Annyira rettegett, hogy sem enni, sem aludni nem tudott. Hamarosan a felesége is észrevette, hogy valami nagyon nincs nála rendjén. „Mi történt?” – kérdezte. Yean elmondta az asszonynak, hogy mit mondott a sámán. Egyikük sem tudta, mitévők legyenek.

_Hallottak egy kis keresztény csoportról, akik szombatonként gyűltek össze istentiszteletre. A férfi sosem volt még keresztény templomban vagy gyülekezetben, de elhatározta: megkérdezi a keresztényeket, megkérnék-e az Istenüket, hogy segítsen rajta. A következő szombaton el is ment a feleségével együtt a hetednapi adventista gyülekezetbe. Elmondták a tagoknak, mit mondott a sámán. Beszéltek arról is, hogy Yean fél a haláltól. Miután a gyülekezeti tagok figyelmesen végighallgatták a történetet, beszéltek nekik Jézusról. Azt mondták, neki nemcsak ahhoz van hatalma, hogy megóvja Yeant a sámán halálos jövendölésétől, hanem még örök életet is adhat. A Bibliájukban ott volt az ígéret: „Mert úgy szerette Isten a világot, hogy az ő egyszülött Fiát adta, hogy aki hisz őbenne, el ne vesszen, hanem örök élete legyen” (Jn 3:16, ÚRK)._

_Yean nagyon boldog volt, hogy hallott Jézusról. Most már tudta kérni az általa felajánlott békét: „Békességet hagyok nektek, az én békességemet adom nektek, de nem úgy adom, ahogy a világ adja. Ne nyugtalankodjék a szívetek, s ne féljen” (Jn 14:27, ÚRK)! Amikor kilépett a gyülekezetből, nem tudta magában tartani a jó hírt. Boldogan osztotta meg mindenkivel, akivel csak találkozott. Széles mosollyal ment hazafelé. Ez volt élete legjobb napja!_

Yean ma is jól van, abba a gyülekezetbe jár, ahol először hallott Jézusról.

