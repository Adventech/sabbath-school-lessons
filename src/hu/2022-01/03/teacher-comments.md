---
title:  Tanítói melléklet
date: 14/01/2022
---

Alapigék: 2Móz 24:16-17; Ézs 2:2-3; 44:24; Lk 1:31; Zsid 1:5, 10; 4:1-4

#### Áttekintés

A tanulmány témái:

A történelem folyamán az emberek mindig várták az eljövendő Megváltót. A bűneset után Ádám és Éva úgy gondolták, hogy elsőszülött fiúk, Kain lesz a megígért Szabadító. Ábrahám azt az ígéretet kapta, hogy fia, Izsák által a föld minden nemzetsége áldásban részesül. Dávidnak Isten fiút ígért, akinek uralkodása örökre megmarad, ha hűséges lesz. Azonban egyikük sem gondolta, hogy maga Isten lesz a megígért Megváltó.

Az Ószövetségben a próféták időnként rejtélyes messiási jövendöléseket mondtak az „utolsó napokban” kifejezéssel élve (pl. 4Móz 24:14-17). Ez különbözik azoktól az ószövetségi próféciáktól, amelyekben a „vég idején” kifejezést találjuk (pl. Dán 8:17, 19). Jézus eljövetelével beköszöntöttek az „utolsó napok”. Az intertestamentumi kornak nevezett hosszú idő után Isten újra szólt, ekkor azonban a legvilágosabban és a legteljesebb módon, Jézus Krisztus által. Jézus egyenlő az Istennel, Ő az Isten „dicsőségének visszatükröződése és valóságának képmása” (Zsid 1:3), a Teremtő, a világmindenség fenntartója. Valaki megkérdezheti, hogy ha Krisztus egyenlő az Istennel, hogyan írhatja Pál az Atya nevében szólva Jézusról, hogy „én Fiam vagy te, ma szültelek téged” (Zsid 1:5)? Azt jelentheti ez, hogy Jézus született és nem örökkévaló? Fejtsük ki a válaszunkat!

#### Kommentár

Krisztus természete

A bevezető végén feltett kérdés különböző magyarázatokat váltott ki. Az előző szakasz (Zsid 1:1-3) a prófétákhoz viszonyította Jézust és különb voltát bizonyította. A következő szakaszban (Zsid 1:4-14) Pál azt kívánta kiemelni, hogy Krisztus feljebbvaló az angyaloknál. Felsőbbrendűsége hangsúlyozásának oka lehet a hallgatóság élénk érdeklődése az angyalok iránt vagy akár az angyalok tisztelete, mint ami a kolossébeli gyülekezetben volt (Kol 2:18).

Zsid 1:5 két ószövetségi részt idéz az érvelés alátámasztásához. Ezek közül az első Zsolt 2:7. Eredeti összefüggésében ez a zsoltár földi királyokról és uralkodókról szól, akik összeesküdtek Isten ellen, Ő azonban neveti és megrémiszti őket. Végül az Úr trónra emeli isteni királyát a Sionon (Zsolt 2:6), majd kijelenti: „Én fiam vagy te; én ma nemzettelek téged” (Zsolt 2:7 KAR). Pál a pizzidiai Antiókhiában elmondott prédikációjában Jézus feltámadására alkalmazza ezt a szöveget (ApCsel 13:33). A kereszténység korszakain át ennek a zsoltárnak krisztológiai értelmet tulajdonítottak. Azt jelentené ez, hogy Isten a feltámadáskor nemzette Jézust? Ezt a kérdést tettük fel a bevezető végén.

Egyáltalán nem. Isten egyszerűen előhívja Fiát a sírból Gábriel angyal, „Isten seregének leghatalmasabb harcosa” által, aki „betöltötte azt a helyet, amelyből Sátán kibukott”, aki elhengerítette a követ Krisztus sírjának bejáratától, mintha csak egy kis kavics lenne. A sírt őrző katonák „hallották őt kiáltani, »Isten Fia, jöjj elő, Atyád hív téged«” (Ellen G. White: Jézus élete. Budapest, 2010, Advent Kiadó, 688-689. o.). Az Atya így hívta elő a Fiát. Hasonlóan ahhoz, ahogyan 1Kor 4:15-ben mondja Pál a korinthusiaknak: „a Krisztus Jézusban én nemzettelek az evangélium által” (a szerző fordítása). Ez azt jelenti, hogy Pál nemzette volna az egyházat? Természetesen nem, hanem lelki életre hívta őket; lelki értelemben nemzette őket (ugyanaz a kifejezés, mint Onézimusz [Filem 1:10] és a keresztények esetében, lásd 1Jn 2:29 és 3:9 stb.).

A második idézettel, ami 2Sám 7:14-ből származik, Pál bizonyítja Krisztus felsőbbrendűségét az angyalokhoz képest. Az eredeti összefüggésben arról van szó, hogy Dávid templomot tervez építeni, de Nátán közli vele, hogy az Úr házát a fia, Salamon fogja felépíteni. Az Úr ezt ígéri: „Atyja leszek, és ő a fiam lesz” (2Sám 7:14). A vers eredeti összefüggésében nem vonatkozhat Krisztusra, mert így folytatódik: „mikor gonoszul cselekszik, megfenyítem őt férfihoz illő vesszővel és emberek fiainak kijáró büntetéssel” (2Sám 7:14). Nyilvánvalóan ez a bűnös Salamonra, nem pedig a bűntelen Krisztusra vonatkozik.

Zsolt 2:7-ben és 2Sám 7:14-ben azonban van valami közös: mindkettő azt hangsúlyozza, hogy Izrael királya és Salamon is Isten fia: „Én fiam vagy te; én ma nemzettelek téged” és „Atyja leszek, és ő a fiam lesz.” A hangsúly nem a nemzésen van, hanem a Dávid házából való király adoptálásán és fiának királyságán, amely később, A zsidókhoz írt levélben áthelyeződik Krisztusra. A bevezető szakasz Zsid 1:5-ben felveti a kérdést: „Mert kinek mondta valaha az angyalok közül: „Én Fiam vagy te, ma szültelek téged” (Zsid 1:5)? A nyilvánvaló válasz, hogy egy angyalnak sem. Csak Krisztus lett „Annyival feljebb való az angyaloknál, amennyivel náluk különb nevet örökölt” (Zsid 1:4). Az „én Fiam” olyan cím, amelyet nem lehetett alkalmazni egyetlen angyalra sem. Egyiküknek sem mondta Isten: „Ülj az én jobbomra, amíg ellenségeidet lábad zsámolyává teszem” (Zsid 1:13).

Valaki azonban tiltakozhat az ellen, hogy ebben az összefüggésben az atyaságot örökbefogadásnak tekintsük: „Amikor pedig behozza elsőszülöttjét a világba” (Zsid 1:6). A tiltakozó megkérdezheti: vajon ez a vers nem azt bizonyítja, hogy Jézus elsőszülött volt? Jó kérdés. Az „elsőszülött” kifejezés valóban az elsőszülöttséget jelenti olyan szövegekben, mint 1Móz 25:13, 27:19 és 35:23, de az Ószövetség Izraelt is elsőszülöttnek nevezi (2Móz 4:22-23), szemben Egyiptom elsőszülöttjével. Zsolt 89:28 Dávidot elsőszülöttnek nevezi, noha tudjuk, hogy a nyolc testvér között ő volt a legfiatalabb, így egyáltalán nem lehetett elsőszülött. Az Újszövetségben Jézus Mária elsőszülöttje (Lk 2:7), elsőszülött a sok testvér között (Róm 8:28), minden teremtménynek elsőszülöttje (Kol 1:15) és elsőszülött a halottak között (Kol 1:18; Jel 1:5). Ezek a szövegek azt mutatják, hogy az „elsőszülött” cím Krisztusnak az egyházban, a teremtésben, a világmindenségben és a feltámadottak között való elsőbbségére utal. Összekapcsolva Zsid 1:5-6 verseit arra a megállapításra jutunk, hogy Krisztus az a dávidi király, akit Isten ezzel a felszólítással mutatott be a világnak: „És imádja őt Isten minden angyala” (Zsid 1:6). Az 1. fejezet további szakasza veszi ezeket a bizonyítékokat a Szentírásból és négy megállapítást tesz: 1) Isten csak egyvalakit nevez „Fiúnak” (Zsid 1:5), Ő pedig Krisztus. 2) Az angyalok imádják a Fiút (Zsid 1:6). 3) A Fiú a változatlan, igaz és felkent Király, aki a mennyet és a földet teremtette (Zsid 1:8-10). 4) A Fiú Isten jobbján uralkodik, míg az angyalok szolgáló lelkek azok érdekében, akik üdvözülnek (Zsid 1:11-14).

Összefoglalásképpen elmondhatjuk, hogy Krisztust nem az Atya nemzette, hanem az Ő testet öltése révén örökbe fogadta az emberi családot abban, „aki minket szeretett” (Ef 1:6). Így Krisztus az „elsőszülött” címet kapta. A státusza messze felette áll az angyalokénak, Ő méltó az imádatra. Ellen G. White a következőt mondja Krisztus örökkévalóságáról, amikor tanácsot ad az egyháznak, hogyan lehet a legjobban elérni a többi keresztényt: „Ne emeljük ki az üzenetnek azokat a vonásait, amelyek az emberek szokásait és gyakorlatát elítélik, amíg nincs lehetőségük megismerni, hogy mi hiszünk Krisztusban, hiszünk az Ő istenségében és az Ő preegzisztenciájában” (Testimonies for the Church. 6. köt. 58. o.). Ellen G. White segített a fiatal Hetednapi Adventista Egyháznak megtalálni a bibliai egyensúlyt Krisztus preegzisztenciáját illetően. Lázár feltámasztása kapcsán ezt írta Krisztus természetéről: „Krisztusban van az eredeti, nem kölcsönvett, nem mástól származó élet” (Jézus élete. Budapest, 2010, Advent Kiadó, 447. o.).

Az utolsó napok és a végidő

A korai keresztény írók hitték, hogy elérkeztek az utolsó napok, amelyek csúcspontja Jézus második eljövetele lesz. Ezért mondja Pál: „ez utolsó időkben (a próféták napjaihoz viszonyítva) Fia által szólt hozzánk” (Zsid 1:2). Hasonlóképpen, amikor Pétert és a többi apostolt azzal vádolják pünkösdkor, hogy részegek, Péter kijelenti, hogy a nyelveken szólás ajándéka a próféciák beteljesedése: „És az utolsó napokban – ezt mondja Isten – kitöltök Lelkemből mindenkire, és prófétálnak fiaitok és leányaitok, és ifjaitok látomást látnak, véneitek pedig álmokat álmodnak” (ApCsel 2:17). Jóel 2. fejezetének próféciája az utolsó napok kezdetén vált valóra. Péter ezt írja Jézus testet öltéséről: Krisztus „az idők végén jelent meg értetek” (1Pt 1:20). Az utolsó napokban a csúfolódók jellemzően megkérdőjelezik Jézus második eljövetelét (2Pt 3:3-4), kizsákmányolják a szegényeket, hogy meggazdagodhassanak (Jak 5:3). Az utolsó napokra az antikrisztusok megjelenése is jellemző (1Jn 2:18).

Az utolsó napok Krisztus megtestesülésével elérkeztek, de van-e különbség az „utolsó napok” és az „idők vége” között, ahogyan azt Dániel és A jelenések könyve leírja? Gondoljunk a 2300 este és reggel idői próféciájára Dán 8:14-ben! Ez az idői prófécia jóval túlmutat Jézus korán. Más próféciák is utalnak eseményekre a mi korunk nézőpontjából tekintve, mint például az utolsó hét csapás (Jel 15:1; 21:9). Végső soron az „utolsó ellenség” (1Kor 15:26) még nem szenvedte el a végső vereséget, még nem hallottuk az „utolsó trombitaszót” (1Kor 15:52). Összefoglalva elmondhatjuk, hogy az utolsó napok elérkeztek Krisztussal, de a vég idején történő, utolsó nagy esemény még hátravan. E két eljövetel között még be nem teljesült prófétai eseményeknek kell bekövetkezniük.

#### Gyakorlati alkalmazás

A zsidókhoz írt levél 1. fejezetét nézve megértjük, hogy Pál számos teológiai gondolatot közölt itt. Melegszívű, odaadó, gyakorlatias kereszténységre van szükség. Azonban ortopraxiánk (helyes gyakorlatunk) ortodoxiánkból (tanításhoz való ragaszkodásunkból) ered. A szilárd teológia az alapja a helyes keresztényi életvitelnek.

Megbeszélendő kérdések:

1)  Ma is egyensúlyt kell teremtenünk a teológia és a keresztény gyakorlat között? Ha igen, hogyan?

2)  Hogyan tudunk különbséget tenni ma is vallási és kulturális „csomagjaink” és a bibliai igazság között?

3)  Korunkban, amikor a kultúrában és az egyházban egyaránt tekintélyválság van, milyen útmutatást ad A zsidókhoz írt levél 1. fejezete?

`Jegyzetek`