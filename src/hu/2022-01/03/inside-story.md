---
title: Történet
date: 14/01/2022
---

#### EGYÜTT ITTAM A FALU LAKÓIVAL

_Koo Mingji_

Észak-Tajvan egyik falujának a lakói látszólag nem érdeklődnek a Biblia tanulmányozása iránt. Néhányan eljártak a falu egyik keresztény templomába, mások azonban ivással töltötték az idejüket. A templomba járók megvetették az iszákosokat.

_Mit tehettem volna? Elhatároztam, hogy Jézus példáját követem és én is mindenkivel barátkozni fogok, még a részegesekkel is. „Egyedül Krisztus módszere vezet igazán eredményre az emberekkel való kapcsolatfelvételben. A Megváltó az emberek között járt, mint aki a javukat akarja. Együttérzést tanúsított, szolgálatával megadta azt, amire szükségük volt és elnyerte bizalmukat. Azután így szólt: »Kövessetek engem!«” (Ellen G. White: A Nagy Orvos lábnyomán. Budapest, 2001, Advent Kiadó, 91. o.)._

_Úgy döntöttem, én is együtt fogok inni a falu lakóival, hiszen Pál kijelentette: „Mert én, noha mindenkivel szemben szabad vagyok, mégis mindenki szolgájává lettem, hogy minél többeket megnyerjek” (1Kor 9:19-23, ÚRK). Az alkoholistáknak nem volt probléma, hogy velem igyanak. Sőt, szívesen fogadtak. Én azonban teát adtam nekik alkohol helyett. Miután bőségesen teleitták magukat teával, nem maradt hely az alkoholnak. Fokozatosan abbahagyták az alkoholizálást, azután elkezdték tanulmányozni velem a Bibliát. Néhány hónap múlva két korábbi részeges ember átadta életét Jézusnak, 2019 augusztusában meg is keresztelkedtek. Hat hónappal később ütött be a tragédia. Az egyik frissen megkeresztelt adventista, egy fiatalember, megbetegedett és meghalt. A halála nagyon lesújtott. Felkiáltottam Istenhez: „Miért?” Nem sokkal a temetése után az elhunyt édesanyja és öccse váratlanul megkerestek engem, és kérték, hogy tanulmányozzam velük a Bibliát. A példájukat követte a falu több lakója is. 2020 végén ők és a barátaik is eljöttek az egészségnapra, amit az Egészségügyi Osztály szervezett. Később öten keresztelkedtek meg abból a faluból. „Mert az én gondolataim nem a ti gondolataitok, és a ti útjaitok nem az én útjaim, így szól az ÚR” (Ézs 55:8, ÚRK)! Dicsőség Istennek!_

