---
title:  A Testvérünk A Megváltónk
date:  16/01/2022
---

`Olvassuk el 3Móz 25:25-27, 47-49 szakaszát! Ki válthatta meg azt, aki a szegénysége miatt elveszítette a birtokát vagy a szabadságát?`

Mózes törvénye kikötötte: ha valaki olyan szegény, hogy a túlélése érdekében el kell adnia a birtokát – vagy akár önmagát is –, az ötvenedik, jubileumi évben visszakaphatja a birtokát, a szabadságát. A jubileumi év volt a „nagy” szombatév, amikor az adósságokat elengedték, a birtokokat visszaváltották és szabadulást hirdettek a foglyoknak.

Viszont a várakozás ötven éve hosszú idő. Mózes törvénye ezért határozta meg, hogy a legközelebbi hozzátartozó megfizethette az adósságból fennmaradt részt, így hamarabb megválthatta a rokonát.

A legközelebbi hozzátartozó volt az is, aki biztosította, hogy igazságot szolgáltattak emberölés esetén. Ő volt a bosszúálló, aki üldözőbe vehette és megbüntethette közeli rokona gyilkosát (4Móz 35:9-15).

`Olvassuk el Zsid 2:14-16 szakaszát! Hogyan jellemzi Pál ebben az igeszakaszban Jézust?`

Ez a rész az ördög rabszolgáinak nevez bennünket, de Jézus a Megváltónk. Ádám bűnbeesésével az emberek Sátán uralma alá kerültek. Ennek következtében nem volt erőnk ellenállni a bűnnek (Róm 7:14-24). Ám ami ennél is rosszabb, a vétkünk halálbüntetést követelt, amiért nem fizethetnénk váltságot (Róm 6:23), tehát reménytelen volt a helyzetünk.

Jézus viszont magára vette emberi természetünket, hús-vér emberré lett. Ő a legközelebbi hozzátartozónk, aki megváltott bennünket. Nem szégyellt minket a „testvéreinek” (Zsid 2:11, RÚF) nevezni.

Paradox módon az isteni természetét is kinyilvánította Jézus azzal, hogy magára vette a mi természetünket és megváltott bennünket. Az Ószövetség Jahvét nevezi Izrael valódi Megváltójának, a legközelebbi hozzátartozónak (pl. Zsolt 19:15; Ézs 41:14; 43:14; 44:22; Jer 31:11; Hós 13:14).

`Miként tapasztalhatjuk még jobban, hogy milyen közel tud hozzánk kerülni Krisztus? Miért olyan fontos ez a hitünk szempontjából?`

---

#### Ellen G. White idézetek

Krisztusnak a népéhez fűződő viszonyát gyönyörűen szemlélteti az Izraelnek adott törvény. Ha egy elszegényedett zsidó kénytelen volt megválni vagyonától, s magát is el kellett adnia szolgának, legközelebbi rokonának kötelessége volt kiváltani őt és örökségét (lásd: 3Móz 25:25, 47–49; Ruth 2:20). Így a bűn következtében elveszített örökségünk és magunk megváltásának műve ráhárult, aki „közeli rokonunk”. Megváltásunkért lett a hozzátartozónk. Megváltó Urunk közelebb áll hozzánk, mint apánk, anyánk, testvérünk, barátunk, hitvesünk. „Ne félj – mondja –, mert megváltottalak, neveden hívtalak téged, enyém vagy!” „Mivel kedves vagy az én szememben, becses vagy, és én szeretlek: embereket adok helyetted, és népeket a te életedért.” (Ésa 43:1, 4)

Krisztus szereti a trónját körülvevő mennyei lényeket, de mi magyarázza azt a nagy szeretetet, mellyel bennünket szeret? Nem érthetjük meg, csak tapasztalhatjuk, hogy így van. – Jézus élete, 327. o.

Krisztus egyetlen ember mellett sem ment el közömbösen, és nem tekintette méltatlannak, hanem minden léleknek felkínálta a gyógyító balzsamot… Igyekezett reményt nyújtani még a legfaragatlanabb és legkevésbé ígéretes embernek is, akit mindig arról biztosított, hogy bűntelenné és tisztává válhat, és olyan jellemre tehet szert, amellyel méltóvá lesz arra, hogy Isten gyermekének nevezzék.

Sok esetben találkozott olyanokkal, akik Sátán uralma alá vetették magukat, és nem volt erejük kiszabadulni a hálójából. Némelyeket ezen elkeseredett, beteg, megkísértett és elbukott emberek közül Jézus az irgalom leggyöngédebb szavaival szólította meg, mivel erre volt szükségük, és mivel meg tudták érteni szavainak értelmét. Másokra pedig olyan állapotban talált, hogy épp élet-halál harcot vívtak a lelkek ellenségével. Kitartásra buzdította és arról biztosította őket, hogy győzhetnek, mivel Isten angyalai állnak mellettük, és biztosítják a győzelmüket. – The Faith I Live By, 98. o.

Krisztus egész élete során szelíd és alázatos szívű volt. Azért választotta ezt az életmódot, hogy így az emberi nemzetség segítségére lehessen. Nem egy trónt foglalt el, mint a földi uralkodók, hanem levetette királyi palástját, egy időre lemondott királyi koronájáról, hogy az emberi család egyik tagjává válhasson. Még angyali természetet sem öltött magára. És az emberi rendelkezések alapján még nem is papi szolgálatot végzett. Ember fel sem foghatná Jézus magas beosztását, ha a Szentlélek nem nyilatkoztatta volna ki. Az érdekünkben Krisztus emberi testtel takarta el istenségét, és szállt le királyi trónjáról. Lemondott a menny parancsnokának kijáró pozíciójáról, értünk szegénnyé lett, hogy az Ő szegénysége révén gazdagodjunk meg. Ekképp rejtette dicsőségét emberi alak mögé, hogy átformáló, mennyei erejét hozhassa el az emberiségnek. – The Upward Look, 67. o.