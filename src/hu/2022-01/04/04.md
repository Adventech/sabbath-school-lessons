---
title:  Hozzánk Hasonló Test És Vér
date:  18/01/2022
---

A zsidókhoz írt levél kijelenti, hogy Jézus magára vette az emberi természetet, mert így képviselhetett bennünket és halhatott meg értünk (Zsid 2:9, 14-16; 10:5-10). Ez a megváltás tervének alapja és az egyetlen reménységünk az örök életre.

`Olvassuk el Mt 16:17, 1Kor 15:50, Gal 1:16 és Ef 6:12 verseit! Az emberi természet mely hiányosságaira utalnak ezek az igeszövegek a „test és vér” kifejezéssel?`

A „test és vér” kifejezés hangsúlyozza az emberi természet törékenységét, gyengeségét (Ef 6:12), értetlenségét (Mt 16:17; Gal 1:16) és a halálnak való alávetettségét (1Kor 15:50). A zsidókhoz írt levél kifejti, hogy Jézus „mindenben hasonlóvá” (Zsid 2:17, RÚF) lett a testvéreihez. Ez azt jelenti, hogy Jézus teljes mértékben emberré lett. Nem csupán „úgy néz ki”, nemcsak „olyannak tűnik”, mint egy ember, hanem valóban emberré lett, egy lett közülünk. A zsidókhoz írt levél viszont azt is megemlíti, hogy Jézus különbözött tőlünk a bűn tekintetében. Először is, Ő nem követett el bűnt (Zsid 4:15). Másodszor, olyan emberi természete volt, ami „szent, ártatlan, szeplőtlen, aki bűnösöktől elkülönített” (Zsid 7:26, HUNB). Mi mindannyian követtünk el bűnt és vannak bűnös hajlamaink. A bűntől való megkötözöttségünk a természetünk legmélyebb zugában kezdődik: „én pedig testi vagyok: ki vagyok szolgáltatva a bűnnek” (Róm 7:14, HUNB; lásd még 7:15-20) – fogalmazott az apostol. A büszkeség és más bűnös indulatok gyakran még a jó tetteinken is foltot ejtenek. Viszont Jézus természetét nem csúfította el a bűn. Amennyiben Ő is „testi, bűn alá rekesztett” lett volna, hozzánk hasonlóan, akkor neki is szüksége volna Megváltóra. Ehelyett Krisztus jött el Megváltóként, „szeplőtlen” áldozatul ajánlotta fel magát Istennek értünk (Zsid 7:26-28; 9:14). Az ördög hatalmát Jézus azzal rombolta le, hogy bűntelen áldozatként meghalt a bűneinkért. Így lehetővé tette, hogy Isten megbocsásson nekünk és megbékülhessünk vele (Zsid 2:14-17). Krisztus megtörte a bűn hatalmát, erőt ad nekünk az igaz életre, ami azért lehetséges, mert Ő beteljesítette az újszövetségi ígéretet: a szívünkbe írja a törvényt (Zsid 8:10). Sátán végső elpusztítása viszont az utolsó ítélet idején következik be (Jel 20:1-3, 10).

`Miért küszködünk olyan sokat a bűnnel annak ellenére, hogy Jézus által már megkaptuk a győzelem ígéretét? Hogyan kezdhetünk megtanulni a Krisztusban való elhívásunk magas szintje szerint élni?`

---

#### Ellen G. White idézetek

Mária fiának emberi természete vajon Isten Fiának isteni természetévé változott? Nem változott át. A két természet egyetlen személyben olvadt össze – az ember Krisztus Jézusban. Benne lakik az istenségnek egész teljessége testileg. Mikor Krisztus meghalt, emberi természete halt meg. Az istenség nem merült el, nem halt meg; lehetetlen lett volna. A bűntelen Krisztus megmenteni jött Ádám minden gyermekét, aki elfogadja a fölajánlott üdvösséget, aki hajlandó Isten gyermekévé válni. Az Üdvözítő a vérével váltotta meg a bukott emberiséget.

Nagy titok ez, melyet addig nem is értünk meg teljesen sokoldalú és fontos voltában, míg csak az üdvözültek el nem változnak. Akkor megértjük Isten ajándékának hatalmát, nagyságát és hatékonyságát. Az ellenség azonban eltökélte, hogy olyan titokzatosságba burkolja ezt az ajándékot, hogy mintegy semmivé váljon. – A Te Igéd igazság, V. köt., 1113. o.

A megváltás titka Krisztus testet öltésével és bűnért hozott áldozatával olyan téma, mely méltó, hogy a legbölcsebb emberi elme is kutassa, mígnem megjelenik Jézus az ég felhőin nagy hatalommal és dicsőséggel. Csakhogy bármennyire is törekedne az ember tökéletesen ábrázolni a Megváltót és az Ő munkásságát, a valósághoz képest csak gyenge képet tud bemutatni. (…)

A megváltás kérdése egy örökkévalóságon át az üdvözültek elméjét és ajkát fogja lefoglalni. Isten dicsősége örökké ragyogni fog az Üdvözítő ábrázatán. – Lift Him Up, 76. o.

Jézus Krisztus megalázta magát, hogy az emberiség élére álljon, szembeszálljon a kísértésekkel, elviselje a próbákat, amelyeket az embereknek is el kellett viselniük. (…)

Krisztus jellemére van szükségünk. Bárcsak az Úr segítene minket, hogy meghaljunk a bűnnek, és újjászülessünk, hogy Krisztus élhessen bennünk, mint élő, tevékeny alapelv – olyan erő, amely szentségben őriz meg bennünket. – Az én életem ma, 335. o.

Lelkünket a menny légköre járja át. Az emberek, férfiak és nők őrködjenek maguk fölött, szüntelenül legyenek éberek, nehogy egyetlen szavukat vagy jó cselekedetüket is félreértsék. Aki magát Krisztus követőjének vallja, őrizze meg magát tisztának lélekben, beszédben és cselekedetekben. Másokra legyen magasztos befolyással, élete pedig a fedhetetlenség Napjának ragyogó sugarait tükrözze.

Szükség van a titkos imára, az Istennel ápolt szoros közösségre. Csak így lehet győzelmet aratni. A folyamatos éberség szavatolja a biztonságot. – Counsels to Parents, Teachers and Students, 257–258. o.