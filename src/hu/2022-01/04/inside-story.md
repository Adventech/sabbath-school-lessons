---
title: Történet
date: 21/01/2022
---

#### JÉZUS, A CSODADOKTOR

_Andrew McChesney_

Sengphet köztiszteletben álló orvos volt Laosz egyik provinciájának legnagyobb városában, de a saját fiának betegségét képtelen volt meggyógyítani.

Felnőtt fiát akkor kezdte gyötörni a rejtélyes betegség, amikor még a thaiföldi Bangkokban dolgozott. A bangkoki orvosok kezelték, de nem lett jobban. Dr. Sengphet (nem az igazi neve) visszavitte a fiát Laoszba, ahol a saját kórházában kezelte, még sem javult az állapota. Dr. Sengphetnek azt tanácsolták a munkatársai, hogy Laosz fővárosába, Vientiane-ba vigye a fiát kezelésre. Így is tett. Sok vizsgálatot végeztek rajta, és az orvosok arra a következtetésre jutottak, hogy fizikai betegsége nincs, csak pszichés alapon lehetnek a tünetei. A vizsgálatok több mint egy évig tartottak. Dr. Sengphet és a felesége minden pénzüket a fiukra költötték, de hiába, akárcsak a vérfolyásos asszony az újszövetségi történetben. Ők akkor még nem ismerték a Bibliát. Végül hazavitték a fiukat, de akkor már a nagy Orvoshoz, Jézushoz fordultak. Hálószobájukban térdelve kérték, hogy gyógyítsa meg legnagyobb kincsüket, a gyermeküket.

Miközben imádkoztak, a fiú belépett a szobába. „Mi történt? – kérdezte. – Miért érzek hirtelen olyan nagy békességet?”

Dr. Sengphet és felesége folytatták az imát. A fiúnak ekkor mintha látomása lett volna. Látta, amint egy gonosz lélek elhagyja a testét és így szól hozzá: „Nem maradhatok tovább, mert Jézus visszaigényelte az életedet. Most már hozzá tartozol.” Azon a napon a fiatalember meggyógyult, és Dr. Sengphet a családjával Jézust kezdte szolgálni. A doktor nem titkolta Jézus iránti szeretetét, mindenkinek elmondta, aki csak meghallgatta: „Jézus Krisztus, a nagy Orvos meggyógyította a fiamat, és én a családommal együtt elfogadtam Őt Megváltómnak.”

Egy idő múlva azonban Dr. Sengphet már nem imádta Jézust. Úgy tűnt, mintha elfelejtette volna, hogyan gyógyította meg a fiát a Megváltó. Visszatért régi életmódjához. Kérünk, imádkozzatok érte és a többiekért is, akiket megérintett Jézus, de már nem követik Őt. Imádkozzunk értük, hogy mindnyájan térjenek vissza hozzá!

