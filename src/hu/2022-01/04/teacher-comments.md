---
title:  Tanítói melléklet
date: 21/01/2022
---

Alapige: 4Móz 25:25-27; 1Kor 15:50; Zsid 2:14-16; 5:8-9; 11:24-26; 12:1-4

#### Áttekintés

A tanulmány témái:

A zsidókhoz írt levél 1. és 2. fejezetének összehasonlítása az ellentétek képét mutatja. Az 1. fejezetben Krisztus feljebbvaló az angyaloknál (Zsid 1:6), míg a 2. fejezetben kisebb az angyaloknál – legalábbis egy bizonyos ideig (Zsid 2:9). Az 1. fejezetben Krisztus Isten közelében, a jobbján van (Zsid 1:13), a 2. fejezetében viszont közel van hozzánk, nem szégyell bennünket testvéreinek mondani (Zsid 2:11). Krisztusnak a testet öltése előtti létét az emberi természettel összehasonlítva A zsidókhoz írt levél elmondja: azért lett test és vér, hogy hozzánk hasonlóvá váljon (Zsid 2:14). A nagy különbség azonban az Ő halála és a miénk között az, hogy Ő megvalósította azt, amit a mi halálunk soha nem érhetne el: felszabadított bennünket, „akik a haláltól való félelem miatt egész életükben rabok voltunk” (Zsid 2:15). Krisztus olyan, mint mi, mégis különbözik tőlünk. Valóban ember volt, de bűn nélkül (Zsid 4:15). Mózeshez hasonlóan, aki a hírnév helyett a szégyent választotta (Zsid 11:25), Jézus sem szégyellt emberré lenni és meghalni a kereszten, mindenképpen elvállalta ezt. Olyan lett, mint mi, hogy mi hasonlóak lehessünk hozzá. Ehhez arra volt szükség, hogy ne szégyelljen bennünket (Zsid 2:11), még akkor sem, amikor „nyilvánosan megcsúfoltuk az Isten Fiát” (Zsid 6:6). Az emberek próbákon és nehézségeken mennek keresztül, amelyek kitartást eredményeznek, végül pedig érett jellemet. Pál így írt Jézusról: „szenvedéséből tanulta meg az engedelmességet” és „tökéletességre” jutott (Zsid 5:8-9). Hogyan tanulta meg Jézus az engedelmességet? Életének egy bizonyos pontján engedetlen lett volna? Ez ellentétben állna Zsid 4:15-tel, miszerint megkísértetett hozzánk hasonlóan, de bűn nélkül maradt.

#### Kommentár

„Tökéletességre jut”

Zsid 5:7-9 több problémát felvet. „Aki az ő testének napjaiban könyörgésekkel és esedezésekkel, hangos kiáltás és könnyhullatás közben járult ahhoz, aki képes megszabadítani őt a halálból, és meghallgattatott istenfélelméért. Jóllehet Fiú, szenvedéséből tanulta meg az engedelmességet, és tökéletességre jutva örök üdvösség szerzője lett mindazok számára, akik engedelmeskednek neki” (Zsid 5:7-9).

Legalább három kérdést felvet ez a szakasz, ami válaszra vár. Először, Pál azt mondja, hogy Krisztus imádkozott Istenhez, aki képes volt megszabadítani a haláltól, és imája meghallgatásra talált. Mit jelent az, hogy Jézus imája meghallgatásra talált: Ő megmenekült a haláltól? Másodszor, Jézus megtanulta az engedelmességet. Hogyan tanulta meg? Erre azért volt szükség, mert egy bizonyos ponton engedetlen lett volna?  Harmadszor, Jézus tökéletességre jutott. Ezek szerint nem volt mindig bűn nélküli, tökéletes? Vegyük sorra ezeket a kérdéseket!

Meghallgattatott Jézus imája, ezért megszabadult a haláltól. A 7. vers így kezdődik: „Aki az ő testének napjaiban” (Zsid 5:7), ami világos utalás Krisztus emberi létére. A Gecsemáné előtti és alatti tapasztalatairól az evangéliumok csak annyit árulnak el, hogy szomorkodott és gyötrődött. Mt 26:38-ban kijelenti: „szomorú az én lelkem mindhalálig”, Mk 14:33-34-ben és Jn 12:27-ben pedig elmondja: „Most az én lelkem háborog”, de egyik beszámoló sem mondja, hogy „hangos kiáltás és könnyhullatás közben járult” (Zsid 5:7) Istenhez. Ez a részlet az, amivel A zsidókhoz írt levél hozzájárul a Gecsemánéban történtek elbeszéléséhez. Jézus ahhoz imádkozott és könyörgött, „aki képes megszabadítani őt a halálból” (Zsid 5:7), de nem azért, hogy Isten mindenáron szabadítsa meg a haláltól. Hogyan hallgatta meg akkor Isten? Jézus nem a haláltól való szabadulásért imádkozott, hanem azért, hogy legyen meg az Isten akarata (Mt 26:39). Az Atya nem szabadította meg Jézust a keresztre feszítéstől, hanem a feltámadás által kiszabadította a halál hatalmából. Isten meghallgatta az imáját. Meglett az Atya akarata, Jézus visszajött a halálból az életre. Pál azt is elmondja, hogy az Atya miért hallgatta meg az imáját: az Ő „istenfélelméért” (Zsid 5:7). Mivel engedelmesen meghajolt Isten akarata előtt, Krisztus imája meghallgatásra talált, Ő feltámadt.

Hogyan tanulta meg Jézus az engedelmességet? Azt sugallná ez a kérdés, hogy valaha engedetlen volt? Ezt a lehetőséget teljesen kizárja Zsid 4:15. Jézus egész életében engedelmes volt. Az engedelmességet önmaga alárendelésével (Zsid 5:7) és szenvedés által tanulta meg (Zsid 5:8). A görög nyelv egy szójátékot alkalmaz a 8. versben: emathen/epathen (megtanult/szenvedett). Jézus az engedelmességet részben abból tanulta meg, hogy teljesen alárendelte magát Isten akaratának a Gecsemáné-kertben. Mivel azonban nemcsak Isten, hanem ember is volt, megváltói hivatásában is meg kellett tanulnia az engedelmességet. Istenként szent volt, aki gonosszal nem kísérthető (Jak 1:13), de emberként meg kellett tanulnia az engedelmességet és az Isten akaratának való alárendeltséget, ahogy nekünk, embereknek is. Istenként Jézusnak sohasem kellett megtanulnia az engedelmességet. Emberi tapasztalatában azonban, amikor megkellett halnia, le kellett győznie az életösztönét – „Atyám, ha lehetséges, múljék el tőlem ez a pohár” (Mt 26:39). Alárendelte magát Isten akaratának. Így Jézus megtanulta az alázatos engedelmességet. Pál kijelenti a Filippi levélben, hogy „engedelmes volt halálig, mégpedig a kereszthaláláig” (Fil 2:8).

Az Egyiptomból kivonult nemzedéket azonban az Isten elleni lázadás, Isten kísértése (Zsid 3:8), szívük megkeményítése (Zsid 3:8) jellemezte és az, hogy nem ismerték Isten útjait (Zsid 3:10). A zsidókhoz írt levél ezt hitetlenségként és bűnként (Zsid 3:12-13, 17, 19), valamint engedetlenségként (Zsid 3:18) jellemzi. Lázadás, engedetlenség, bűn, hitetlenség – mind együtt haladnak. A zsidókhoz írt levél azonban egészen más kifejezéseket alkalmaz Jézusra. Ő bűntelen (Zsid 4:15) és hűséges (Zsid 2:17; 3:2, 6) volt, pedig hozzánk hasonlóan megkísértetett. Ezért képes segíteni nekünk a kísértésben (Zsid 2:8). Zsid 5:8-ban Krisztus engedelmességét ezeknek az ellentétes jellemzőknek a fényében kell értenünk, szemben a pusztai nép történetével Zsid 3:8-11, 15-19 szerint. Ezután könnyen megértjük, hogy Krisztus engedelmessége példa a nevelésben, a hitünk és az Istenbe vetett bizalmunk szerves része (vö. Róm 1:5; 16:26). Emberként Krisztus megtanult engedelmeskedni azáltal, hogy alávetette magát Isten akaratának, bízott benne, tehát nekünk is így kell tennünk (Jel 14:12).

Az utolsó kérdés: Miért mondja Zsid 5:9, hogy Krisztus tökéletességre jutott? Nem volt már addig is tökéletes? Hogyan jutott tökéletességre? Az előző vers összefüggéssel szolgál a kérdés megválaszolásához: „Jóllehet Fiú, szenvedéséből tanulta meg az engedelmességet” (Zsid 5:8). Pál így zárja a gondolatmenetet: „és tökéletességre jutva örök üdvösség szerzője lett mindazok számára, akik engedelmeskednek neki” (Zsid 5:9). Jézus tökéletessége az engedelmességének az eredménye volt, amelyet szenvedés által tanult meg és ami alkalmassá tette Őt arra, hogy mennyei Főpapunk legyen.

Összefoglalásképpen elmondhatjuk, hogy meghallgatásra talált Krisztus imája, amikor ahhoz fordult, aki meg tudta Őt szabadítani a haláltól. Azért imádkozott, hogy legyen meg Isten akarata, és feltámadt. Úgy tanult meg engedelmeskedni, hogy alávetette magát Isten akaratának és bízott benne. Végül Krisztus tökéletes, engedelmes Főpapunk lett, azért, hogy „örök üdvösség szerzője legyen mindazok számára, akik engedelmeskednek neki”, beleértve bennünket is (Zsid 5:9).

Megbeszélendő kérdések:

1)  Krisztus vállalta az engedelmességet, megtanulta azt emberi élete során, számunkra tehát mennyire fontos az engedelmesség?

2)  Hogyan járhatnánk az új földön az Édenben, ha soha nem tapasztaljuk meg a Gecsemáné kertjét (vagyis azt, hogy itt és most Isten akarata legyen meg)? Hogyan függ össze ez a két tapasztalat?

3)  Mit gondolsz, miért van az emberekben egy bizonyos zsigeri ellenállás szinte bármilyen tekintély akaratával szemben? Vajon hogyan lehet gyógymódot találni az ilyen helytelen hozzáállásra az isteni tekintélynek való meghajlás esetében?

4)  Miért lehet feszültség az emberi szívben Isten szeretete és az engedelmesség között? Hogyan segíthet Jn 14:15 megoldani ezt a problémát?

Krisztus hasonló hozzánk, mégis más

Ahogyan láttuk, Krisztus különb az angyaloknál. Ő Isten valóságának képmása (Zsid 1:3). Ezért A zsidókhoz írt levél 1. fejezete szerint méltó az imádatra (Zsid 1:6). A 2. fejezet leírja, hogy egy időre kisebbé tétetett az angyaloknál. Jézus nem csak kissé lett alsóbbrendű az angyaloknál. Amikor vállalta, hogy „testté és vérré” lesz, valamint az ezzel a tapasztalattal járó szenvedést is, teljes mértékben osztozott az emberek, a testvérei sorsában (Zsid 2:14). Jézus „alacsonyabb lett az angyaloknál”, ami nem egyszerűen a megtestesülése által történt, hanem a halála és a szenvedése folytán is (Zsid 2:9). A Fiú az emberi világ mélyére hatolt le, magára vette a halandóságot, ellentétben az angyalokkal, akiknek nem kell szembenézniük a halállal.

Jézus a tettei révén alkalmassá lett arra, hogy „irgalmas és hű főpap lehessen az Isten előtti szolgálatban, hogy engesztelést szerezzen a nép bűneiért” (Zsid 2:17).

Elgondolkodtató kérdés: E kommentár megírásának idején az emberek világszerte attól félnek, hogy megfertőződnek koronavírussal és meghalnak. A fenyegetésekkel és halálos betegségekkel szembenézve hogyan segíthet nekünk az, amit Krisztus tett, hogy magára vette hús-vér természetünket és osztozott a sorsunkban?

#### Gyakorlati alkalmazás

Fontoljuk meg Ellen G. White kijelentését Krisztus emberi természetével kapcsolatosan! „Sokan azt állítják, hogy lehetetlen lett volna a kísértőnek Krisztust legyőznie. Ez nem igaz, mert akkor hogyan képviselhette volna az Üdvözítő a bűnös embert? Nem szerezhette volna meg azt a győzelmet sem, amely Ádámnak nem sikerült. Ha bármilyen tekintetben súlyosabb próbával kellene megküzdenünk, akkor Ő nem tudna segíteni rajtunk. De Megváltónk emberi testet öltött, annak összes tehertételével együtt. Emberi természetet vett magára, azzal a lehetőséggel, hogy enged a kísértésnek. Semmi olyat nem kell elviselnünk, amit neki ne kellett volna elszenvednie” (Jézus élete. Budapest, 2010, Advent Kiadó, 88-89. o.).

Elgondolkodtató kérdés: Milyen vigaszt és reményt ad az a tudat, hogy Jézus elviselt mindent, amit nekünk el kell viselnünk?

`Jegyzetek`