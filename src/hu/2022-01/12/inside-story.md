---
title: Történet
date: 18/03/2022
---

#### TELJES EGÉSZSÉG

_Andrew McChesney_

Noy gazdag asszony, aki több mint 100 munkást foglalkoztatott a családi kávéültetvényen Laoszban. Rejtélyes betegség támadta meg, az orvosa nem tudta diagnosztizálni a kórt. Egyre rosszabb állapotba került, míg már járni sem tudott, ágynak esett. Úgy tűnt, az agyműködése is romlott. Sokszor nem ismerte meg saját családja tagjait sem.

Minden munkása otthagyta, mert nem fizette ki a járandóságukat. A falu lakóinak az volt a véleménye, hogy nem fog már sokáig élni.

Noy életének ezen a mélypontján egy látogató érkezett Laosz fővárosából, Vientiane-ból. A látogató – Noyhoz hasonlóan – nem volt keresztény, de a fia és a menye hetednapi adventisták voltak. Ő beszélt az asszonynak Jézusról.

„Talán Jézus meg tudja menteni az életedet” – mondta neki. Noy megszerezte egy délen dolgozó adventista lelkész számát és segítséget kért. A lelkész elutazott Noy falujába és imádkozott vele. Az asszony erőt nyert az ima által, és elhatározta, hogy ideiglenesen Vientiane-ba költözik. Adventista gyülekezeti tagokkal akart találkozni, hogy megismerje őket. Amikor megérkezett, képtelen volt leszállni az ágyról, és csak nagy nehézségek árán tudott tisztán gondolkodni. A gyülekezeti tagok meglátogatták és rendszeresen imádkoztak vele. Az egészsége fokozatosan helyreállt. Felült, felállt, majd járni kezdett. 5 hónappal azután, hogy elkezdődött a betegsége, Noy teljesen egészségesen tért vissza a falujába. A falu lakói meglepődtek azon, amit láttak. Azt gondolták, hogy meg fog halni, mégis életben, teljes egészségben látták viszont. Kíváncsian kérdezgették, hogy mi történt. „Jézus megmentett a haláltól” – tett bizonyságot Noy. A falu sok lakója érdeklődik Jézus iránt, meg akarják ismerni Őt, aki képes meggyógyítani bárkit, aki hozzá fordul és tőle kéri a gyógyulást.

Köszönet és hála a szombatiskolai adományokért, amelyek segítenek az evangélium terjesztésében Laoszban és a Dél-ázsiai Divízió többi országában!

