---
title:  Legyünk Hálásak!
date:  17/03/2022
---

A zsidókhoz írt levél azzal zárja ezt a szakaszt, hogy rámutat: úgy felelhetünk jól Istennek mindazért, amit értünk tett, ha helyesen tiszteljük Őt.

`Vessük össze Zsid 12:28 és 13:15-16 verseit! Milyen a megfelelő istentisztelet?`

Az ószövetségi rendszerben az emberek állatáldozatokkal mutatták ki a bűnbánatukat és a hálájukat, de ezeknek csupán jelezniük kellett a hálát és bűnbánatot a hívő szívében. Isten tehát egyértelművé tette A zsoltárok könyvében és a prófétákon keresztül, hogy neki nem az állatok vére, hanem az emberek hálája, igazságossága, illetve jó cselekedetei vannak a kedvére (Zsolt 50:7-23; Ézs 1:11-17).

Tehát Pál arra hív bennünket, hogy imádjuk az Urat a mennyei szentélyben, hozzunk hálaáldozatokat neki, valljuk meg bűneinket, mondjunk köszönetet neki és tegyünk jót, mert ez az igazi istentiszteletet, ami kedves előtte. Áldozatunkat itt a földön ajánljuk fel, Isten pedig a mennyben neki tetsző ajándékként fogadja. Ez a buzdítás összefoglalja mindazt, amit Pál levele egészében megfogalmazott Jézus nevének megvallásával (Zsid 3:1; 4:14; 10:23), illetve a jó cselekedetek folytatásával kapcsolatban (Zsid 6:10-12; 13:1-2, 16).

Amikor Pál hívja a levele olvasóit: „szolgáljunk az Istennek tetsző módon” (Zsid 12:28), azzal azt üzeni, hogy a hívőknek már valóban papi nemzetségként kell élni, mint akik Krisztus áldozata által tökéletesedtek és megszentelődtek (Zsid 10:10-14, 19-23). Ezzel beteljesül Istennek Izrael népére vonatkozó eredeti terve, ami szerint rajtuk keresztül hirdetheti a világnak a megváltás jó hírét (2Móz 19:4-6; 1Pt 2:9-10; Jel 1:6; 5:10).

Zsid 13:1-6 szakasza gyakorlatiasan elmondja, hogy mit jelent jót cselekedni és megosztani azt, ami a miénk. Ennek része, hogy kimutatjuk testvéri szeretetünket, ahogyan Jézus is tette velünk (Zsid 2:11-12). Ide tartozik a vendégszeretet, a foglyok vagy bántalmazottak meglátogatása (Zsid 13:3), továbbá a paráznaságtól és a kapzsiságtól való tartózkodás is.

`Miért fontos úgy gondolni a jó cselekedetekre és a javaink másokkal való megosztására, hogy azok az istentiszteletünk részét képezik? A gyakorlatban hogyan „romolhatnak meg” az Úrnak szánt lelki áldozataink (Ézs 1:11-17)?`

---

#### Ellen G. White idézetek

„Annakokáért mozdíthatatlan országot nyervén, legyünk háládatosak, melynél fogva szolgáljunk az Istennek tetsző módon kegyességgel és félelemmel” (Zsid 12:28). (…)

A kereszténynek arra a munkára kell felkészülnie, ami jóságról, ön­fegyelemről, hosszútűrésről, kedvességről és türelemről tesz bizonyságot. E drága ajándékok ápolása legyen része az életének, hogy amikor Mestere munkára szólítja őt, legyen kész felhasználni legmagasztosabb erőit annak érdekében, hogy segítséget és áldást nyújthasson a körülötte élőknek. – In Heavenly Places, 330. o.

Sokan állítják, hogy Krisztus követői, de még nem élnek úgy, mint az Ige betöltői. Nem lelik örömüket az Igében, mivel olyan szolgálatot vár el tőlük, amit nem kedvelnek. (…)

Az igazi engedelmesség jó illata a belső elvek külső megnyilvánulását jelenti, ami nem más, mint a fedhetetlenség és az Isten törvényei iránti szeretet. A fedhetetlenség lényege a Megváltónk iránti hűség, valamint törekvés a jóra, csupán azért, mert az a helyes. (…)

Amikor Krisztus szeretete beköltözik a szívbe, akkor igyekszünk az Ő jellemét utánozni… Minél inkább tanulmányozzuk Jézus életét, és szívünk minél készségesebb a tanulásra, annál inkább hasonlóvá válunk Őhozzá. Az Ige igazi megtartójának elméjébe a Szentlélek ad tiszta megértést. Minél inkább keresztre szegezzük önző tetteinket, és minél inkább megosztjuk másokkal a kapott áldásokat felhasználva mindazt, amit Istentől kaptunk, annál inkább megerősödik és gyarapodik bennünk a mennyei kegyelem. Növekedni fogunk a lelkiekben, türelmesebbek leszünk, és lelkünk megerősödik az alázatban és a szelídségben. – That I May Know Him, 118. o.



Istenünk szeretetteljes, irgalmas Atya. Ne essék nehezünkre neki szolgálni. Ellenkezőleg, örüljünk és ujjongjunk, hogy szolgálhatunk és részt vehetünk munkájában. Isten nem akarja, hogy gyermekei, akiket oly dicsőn megváltott, kegyetlen és zsarnok munkaadónak tekintsék. Legjobb barátjuk Ő, és mikor Őt imádják, Isten velük van, tőle vigaszt és áldást várhatnak, mely szívüket örömmel és szeretettel tölti be. Isten azt akarja, hogy gyermekei a szolgálatából vigaszt merítsenek, és inkább örömnek, mint tehernek tekintsék az Ő szolgálatát. Legbensőbb vágya, hogy mindazok, akik Őt imádják, szeretetének és előrelátásának számos jelét véve mindennapi munkájukhoz erőt merítsenek, és kegyelmet nyerve, hűségesen és becsületesen járhassanak el minden dologban. (…)

Szívünk az imának, hálaadásnak szárnyain jöhet közelebb az éghez. A mennyben hálával magasztalják, és gyönyörű énekekkel dicsőítik Istent, és amint kifejezzük szívünk háláját, az istentiszteletünk mindinkább hasonlóbb lesz a mennyei seregéhez. „Aki hálával áldozik, az dicsőít engem” (Zsolt 50:23), mondja az Úr. Lépjünk tehát mindnyájan tiszteletteljes örömmel Alkotónk elé hálával és dicsénekekkel (Ésa 51:3)! – Jézushoz vezető út, 103–104. o.