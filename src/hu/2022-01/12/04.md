---
title:  Isten Megrázza A Mennyet És A Földet
date:  15/03/2022
---

Pál leírja a mennyei ünnepséget, majd figyelmezteti az olvasóit, hogy hallgassanak az Úr szavára: „Még egyszer megrázom nemcsak a földet, hanem az eget is” (Zsid 12:26). Az apostol elmondja, hogy bár Jézus trónra lépett a mennyben, az üdvösségünk még nem teljesedett be. Oda kell figyelnünk, mert egy fontos eseménynek be kell még következnie.

`Vessük össze Zsolt 96:9-10, 99:1, Agg 2:6-9, 20-22 és Zsid 12:26-27 verseit! Mi a célja Istennek azzal, hogy megrázza a mennyet és a földet? Mit jelent ez?`

Az Ószövetségben a föld rázkódása gyakran jelképezte Isten jelenlétét, amint megszabadítja népét. Amikor Debóra és Bárák harcolt Sisera ellen, az Úr a mennyből küzdött értük (Bír 5:20). Ezt hatalmas földrengésként írták le, mert a föld és a hegyek megremegtek Isten jelenlétében (Bír 5:4-5). Ugyanezt a képvilágot látjuk az Ószövetségben, amikor az Úr megjelenik, hogy megszabadítsa az elnyomottakat (Zsolt 60:4; 68:8-9; 77:17-19). Tehát a földrengés Isten ítéletének a jele lett, amivel megerősíti a föld népei fölött való hatalmát. A próféták megjövendölték, hogy ez az Úr napján is meg fog történni (Ézs 13:13; 24:18-23).

A zsidókhoz írt levélben a föld rázkódása Isten ellenségeinek a pusztulására utal. Az Úr ezt ígérte meg Jézus trónra lépésekor: „Ülj az én jobbomra, amíg ellenségeidet lábad zsámolyává teszem” (Zsid 1:13, HUNB). Krisztus tehát legyőzte az ellenséget (Zsid 2:14-16) és trónra lépett (Zsid 1:5-14), de az ellenfelei még nem semmisültek meg (1Kor 15:23-25; Zsid 10:11-14).

A jövőben azonban Isten el fogja pusztítani az ellenségeket, amikor megrázza a mennyet és a földet. Ez tehát a népét üldöző földi hatalmak, illetve, ami még fontosabb, a földi hatalmak mögött álló és azokat irányító gonosz erők (Sátán és angyalai) pusztulását jelenti.

`Ígéretet kaptunk, hogy Isten egy nap igazságot fog szolgáltatni és a földünket betöltő gonoszságot el fogja pusztítani. Miért reményteljes ígéret ez mindenki számára, de főleg azoknak, akik szenvedtek a gonoszság miatt?`

---

#### Ellen G. White idézetek

1848. december 16-án látomást adott nekem az Úr, amelyben megmutatta az ég erősségeinek megrázkódását. Látomásomban meggyőződést szereztem róla, hogy midőn az Úr a végidők jeleinek megadásánál Máté, Márk és Lukács evangéliumában „eget” említ, akkor tényleg az eget is érti, és ha „földet” említ, akkor ezalatt a földet érti. A menny erősségei: a nap, hold és a csillagok. Ezek uralják az eget. A föld erős­ségei a földet uralják. Az ég erősségeit Isten szava rázza meg. Akkor a nap, a hold és a csillagok kimozdulnak helyükről. Nem semmisülnek meg, csak megrendülnek Isten szavára.

Sűrű sötét felhők tornyosultak, és egymásba ütköztek. A légkör kettévált és visszagördült; a kinyílt űrön át az Orionba tekinthettünk, ahonnan Isten szava hangzott felénk. E nyitott űrön át száll alá Isten szent városa is. Láttam, hogy a föld erősségei most rendülnek meg, s az események egymást követik. Háború, háborús hírek, fegyver, éhség és ragályok rendítik meg a föld hatalmasságait, majd Isten szava megrázza a napot, holdat, csillagokat, sőt magát a földet is. – Tapasztalatok és látomások, 41. o.

Már nincs sok hátra, amikor vihar csap le a bűnben alvó világra… Amikor a föld ittas emberként meginog, amikor az egek megrendülnek, és eljön az Úr nagy napja, ki fog tudni megállni? Az emberek rémülten tekintenek majd arra a jelenségre, amit szerettek volna elkerülni: „Ímé eljő a felhőkkel; és minden szem meglátja őt” (Jel 1:7). (…)

A Bárány rettenetes haragja árad ki azokra, akik megvetették kegyelmét, de irgalommal, feddhetetlenséggel, szeretettel és áldásokkal viszonyul azokhoz, akik befogadták Őt. A felhőoszlop, amely az egyiptomiak számára a sötétséget és a bosszúálló harag fenyegetését jelentette, Isten népe számára dicsőséges tűzoszlopot jelentett. Így lesz az utolsó napokban is az Úr gyermekei számára. Isten dicsősége világosságot áraszt a parancsolatait megtartó népre, de sötétséget a hitetlenek számára, akik akkor jönnek majd rá, hogy milyen rettenetes dolog az élő Isten kezébe esni. Kinyújtja erőteljes karját, hogy megszabadítsa azokat, akik Őhozzá járultak, de ugyanolyan erőteljes karral hozza el büntetését mindazokra, akik nem akartak hozzá jönni, hogy életük legyen. Isten arról biztosít bennünket, hogy míg van kegyelem, amíg még hallható hívó szava, addig az Úrhoz térhetünk. Mindent megtett annak érdekében, hogy bármely lélek menedéket találjon, és akik megtartották parancsolatait, azok oltalmat nyerjenek, míg elmúlik a harag ideje. – That I May Know Him, 356. o.

Isten irgalmas volt a világhoz, amikor kiirtotta Noé gonosz kortársait. Kegyelemből pusztította el Sodoma romlott lakóit is. Sátán meg­tévesztő befolyására a gonosztevők rokonszenvet és csodálatot váltanak ki az emberekből, és így másokat is szüntelenül lázadásra indítanak. Így volt ez Kain és Noé korában, Ábrahám és Lót idejében. Így van ez napjainkban is. Isten a világegyetem iránti irgalomból pusztítja el végül az Ő kegyelmének elutasítóit. – A nagy küzdelem, 543. o.