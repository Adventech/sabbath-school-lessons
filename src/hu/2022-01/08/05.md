---
title:  Az Új Szövetség Jobb Ígéretei
date:  16/02/2022
---

Kísértést érezhetünk arra, hogy azt gondoljuk, az új szövetség „jobb ígéreteket” tartalmaz, mivel a régi szövetségnél nagyobb jutalmakat kínál (mennyei otthon, örök élet stb.). Azonban az az igazság, hogy Isten ugyanazt ígérte az ószövetségi hívőknek is, mint nekünk (lásd Zsid 11:10, 13-16). Zsid 8:6 versében a „jobb ígéretek” kifejezés másfajta ígéretekről szól.

Az Úr és Izrael közötti szövetség a két fél egymásnak tett ígéreteinek a hivatalos jegyzéke. Isten magára vállalta a kezdeményezés szerepét és megszabadította a népet Egyiptomból, továbbá megígérte, hogy elvezeti őket az ígéret földjére.

`Vessük össze 2Móz 24:1-8 és Zsid 10:5-10 részeit! Milyen hasonlóságokat és eltéréseket veszünk észre e két ígéret között?`

Az Isten és Izrael közötti szövetséget vérrel iktatták be. A vért az oltárra, illetve az alá hintették. Izrael népe megígérte, hogy engedelmeskedik mindannak, amit az Úr megmondott.

„Az örök élet feltételei ma is ugyanazok, mint mindig voltak, mint amelyek ősszüleink paradicsomi bukása előtt voltak: tökéletes engedelmesség Isten törvénye iránt, tökéletes igazság, életszentség. Ha ezek megtartása nélkül is elnyerhetnénk az örök életet, akkor az az egész világegyetem boldogságát veszélyeztetné. A bűn útja, összes kínjával és nyomorával együtt nyitva állna az örökkévalóságon át” (Ellen G. White: Jézushoz vezető út. Budapest, 2008, Advent Irodalmi Műhely, 46-47. o.).

Isten teljesítette az új szövetség szigorú követelményeit, mert odaadta a Fiát, hogy tökéletes életet éljen közöttünk és így a szövetség ígéretei benne teljesedhessenek – amelyeket Jézusba vetett hit által mi is elnyerhetünk. Krisztus engedelmessége garantálja a szövetségi ígéreteket (Zsid 7:22). Ő részesül a szövetség áldásaiban, amelyeket utána ránk ruház. Aki „Krisztusban” van, vele együtt élvezi majd az áldásokat. Isten a Szentlelkét is adja, hogy képessé tegyen minket a törvény betartására.

`Krisztus eleget tett a szövetség feltételeinek, így nem lehet kétséges, hogy Isten beteljesíti az ígéreteit. Hogyan segít ez nekünk 2Kor 1:20-22 szakaszát megérteni? Milyen nagyszerű reménységet találunk ebben?`

---

#### Ellen G. White idézetek

A próféták tanításaiban az Úr érthetően kinyilatkoztatta szeretetét és a megváltásukra készített tervet. A menny követei, akiket egyházához küldött, Izrael elhívásának, sikereinek, kudarcainak, Isten kegyeibe való visszafogadásának, a szőlőskert Gazdájától való elfordulásának történetéről, valamint arról beszéltek, hogy a korszakokat átfogó tervet a maradék fogja megvalósítani, melynek életében minden szövetségi ígéret teljesedni fog. És ma Ő ugyanazt üzeni (…)

Izrael! Bízzál Istenben! A szőlőskert Gazdája még most is gyűjti régóta várt drága gyümölcseit a nemzetek és népek közül! Nemsokára eljön övéihez; és azon a boldog napon végre megvalósul Izrael házával való terve. – Próféták és királyok, 22. o.

A drága Szentírás Isten kertje, a mennyei ígéretek pedig a kert ­rózsái és liliomai.

Annyira szeretném, hogy bárcsak mindannyian elhinnénk az Úr ígéreteit… A mennyel való jó kapcsolatunkat nem a szívünkben levő öröm bizonyítja, hanem az, hogy a következő szavakkal viszonyulunk Isten ígéreteihez: „Ezek az enyémek. Az Úr kiárasztotta rám Szentlelkét. Én szüntelenül befogadom a világosságot, hiszen Ő megígérte: »Amit könyörgésetekben kértek, higgyétek, hogy mindazt megnyeritek, és meglesz néktek.« Hit által léphetek be a kárpit mögé, és szorosan kapaszkodom Krisztusban, az én erősségemben. Hálás vagyok Istennek, hogy van Megváltóm.” (…)

Az Igében található ígéretekben Isten mindannyiunkat személyesen szólít meg, és teszi ezt oly közvetlenül, hogy szinte hallhatjuk a hangját. Az ígéretek által Krisztus kegyelmet és erőt ad nekünk arról a fáról, amelynek a levelei a „pogányok gyógyítására” valók. Ha ezeket elfogadjuk és magunkévá tesszük, akkor megerősödik a jellemünk, és az életünkre nézve ihletést és támogatást nyerünk. – The Faith I Live By, 9. o.

Krisztus eljött a földre, és az örökkévalóságban felhalmozott szeretettel állt az emberek fiai elé. Ez az a kincs, amelyet a vele való kapcsolat útján kell megkapnunk, bemutatnunk és továbbadnunk.

Isten művében az emberi erőfeszítést csak odaszentelt, imádkozó élettel, a krisztusi kegyelem életet átformáló hatalmának megmutatásával lehet eredményessé tenni. Különböznünk kell a világtól, mert Ő ránk nyomta pecsétjét; mert bennünk nyilatkoztatja ki saját szeretetét és jellemét. Megváltónk pedig betakar minket igazságával. – A nagy Orvos lábnyomán, 37. o.