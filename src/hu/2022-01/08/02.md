---
title:  Az Új Szövetség Igénye
date:  13/02/2022
---

`Olvassuk el Zsid 7:11-19 szakaszát! Miért volt szükség az új szövetségre?`

A zsidókhoz írt levél szerint új szövetség lépett életbe azzal, hogy Jézus a Melkisédek rendje szerinti pap lett. Az régi szövetség a lévita papság alapján állt (Zsid 7:11). A lévita papok közvetítettek Isten és Izrael között, a törvény pedig kizárt mindenki mást ebből a szolgálatból. Pál ezután arra a következtetésre jut, hogy a papság megváltozása az arra vonatkozó törvény, illetve a szövetség megváltozását is jelenti (Zsid 7:12, 18-19).

Az régi szövetséggel az volt a baj, hogy nem tehette tökéletessé az embert (Zsid 7:11). Pál itt a lévitai papságról és annak szolgálatáról beszél (áldozatok, ünnepek stb.). Az állatáldozatok nem biztosíthattak igazi, teljes tisztulást a bűntől, sem közvetlen utat Istenhez (Zsid 9:13-14; 10:1-4, 19-23).

Szükség volt az új szövetségre, ami nem jelenti azt, hogy Isten igazságtalanul járt volna el Izraellel a régi szövetség alapításával. Az volt a célja a léviták szolgálatával és a szentély rítusaival, hogy védje a népet a bálványimádástól és Jézus jövőbeli szolgálatára mutasson előre. A zsidókhoz írt levél hangsúlyozza, hogy az áldozatok csupán „a mennyei dolgok” árnyékai (Zsid 10:1, RÚF) voltak.

Az áldozatoknak azzal kellett segíteniük a népet, hogy Jézusra mutattak és „ama bárány” felé fordították a bizalmukat és a hitüket, „aki elveszi a világ bűneit” (Jn 1:29, vö. Ézsaiás 53). Pál ezért mondja: a törvény „Krisztusra vezérlő mesterünkké lett, hogy hitből igazuljunk meg” (Gal 3:24) és „a törvény végcélja Krisztus, minden hívő megigazulására” (Róm 10:4, RÚF).

Más szóval még a jó és tökéletes Tízparancsolat sem képes üdvözíteni (Róm 3:20-28; 7:12-14). Az igazságosság tökéletes mércéjét mutatja meg, de igazzá nem tehet, ahogyan nem tűnnek el éveink ráncai sem attól, ha a tükörbe nézünk. A tökéletes megigazuláshoz Jézusra, a Helyettesünkre van szükségünk.

`Miért nem menthet meg minket a törvény? Miért nem elég az, ha betartjuk az összes parancsolatot, még ha elég jól, akár hibátlanul is tennénk azt?`

---

#### Ellen G. White idézetek

A nép bűnét jelképesen a szolgálattevő papra, a nép közbenjárójára hárították. A pap maga nem tehette önmagát bűnéért való áldozatul, nem végezhetett engesztelést élete odaadásával, hiszen ő is bűnös ember volt. Ezért ahelyett, hogy maga szenvedte volna el a halált, hiba nélküli, ép bárányt áldozott föl; a bűn büntetését az ártatlan állatra hárították át, mely így közvetlen helyettes lett, s Jézus Krisztus későbbi tökéletes áldozatát jelképezte. Az áldozat vérén keresztül az ember hit által Krisztus vérére tekintett, mely majd elfedezést fog végezni a világ bűneiért. – A Te Igéd igazság, I. köt., 1111. o.

Pál azon is fáradozott, hogy hallgatói gondolatait a bűnért hozott egyetlen áldozatra irányítsa. Előbb utalt azokra a véráldozatokra, amelyek az eljövendő nagy, értékes áldozatnak csak előrevetített jelképei voltak, azután pedig Krisztust szemléltette, mint akiben a törvény összes ceremóniái beteljesedtek; akire utaltak, aki az elbukott ember életének és reménységének egyetlen forrása. Az ősidők, az ókor szent emberei is a Krisztus vérébe vetett hit által üdvözültek. Mikor látták az áldozati állatok haláltusáját, pillantásuk áthatolt a korszakokon, fel­tekintettek Isten szent Bárányára, „aki elveszi a világ bűneit”.

Az Úr jogosan igényli valamennyi teremtménye szeretetét és engedelmességét. Törvényében a jog, az igazság tökéletes zsinórmértékét adta. Igen sokan azonban megfeledkeznek Teremtőjükről, és akaratának ellenére saját utaikat követik. Ellenségeskedéssel viszonozzák szeretetét, amely magas, mint a menny, és széles, mint a világegyetem. Isten nem csökkentheti törvénye követelményeinek szintjét a bűnös ember akarata szerint; az ember viszont saját erőből nem tehet eleget a törvény követelményeinek. Tehát a bűnöst csak a Jézusba vetett hit tisztíthatja meg minden bűnétől, és teheti képessé arra, hogy engedelmeskedjen Teremtőjének. – Az apostolok története, 424–425. o.

Az ember olyan lelki vakságban sínylődött, hogy már teljesen hatástalannak tartotta Isten Igéjét. A hagyományok befolyására azt hangoztatta, hogy a nagy megváltási terv csupán azért lett kitalálva, hogy hatályon kívül helyezze és hasztalanná tegye Isten törvényét, pedig épp a Golgota bizonyítja a legerőteljesebben Jehova rendeleteinek változhatatlan jellegét… A jellemet össze kell vetni a tökéletesség nagy erkölcsi mércéjével. Különösen azokat a bűnöket kell megvizsgálni, amelyek megbántották Istent, szégyent hoztak a nevére, elutasították Szent­lelkének világosságát, és a lélekből kiölték az első szeretetet. A győzelmet a hit és az engedelmesség által érhetjük el… A győzelem nem lett csupán a vértanúk idejére korlátozva. Küzdelmet kell vívnunk a vilá­giasság, a hamis biztonságérzet, a büszkeség, a kívánságok, a hamis tanítások és az életünkben levő erkölcstelenség aljas kísértése ellen… Vajon talpon fogunk maradni, amikor Isten próbára tesz bennünket? – That I May Know Him, 256. o.