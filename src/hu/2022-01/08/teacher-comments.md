---
title:  Tanítói melléklet
date: 18/02/2022
---

Alapigék: 2Móz 24:1-8; Jer 31:31-34; Ez 36:26-27; Zsid 7:11-19; 8:1-6, 10-12

#### Áttekintés

A tanulmány témái:

Az Úr a lévita papság alapján adta népének az új szövetséget. E megegyezés szerint csak a léviták lehettek közbenjárók Isten és az izraeliták között. A zsidókhoz írt levél azonban elmondja, hogyan lett Jézus a Főpapunk, Melkisédek rendje szerint. Továbbá Pál felidézi, hogy Jézus nem Lévi (Zsid 7:14), hanem Júda törzséből származott. Ennélfogva a lévitákra vonatkozó törvények szerint nem lett volna jogosult a papi szolgálatra, azonban maga az Atya nevezte ki Főpapnak: „te örökké pap vagy” (Zsid 7:21).

Jogosan tehetjük fel a kérdést, tekintettel a lévitákra vonatkozó törvényekre, hogy Júda törzséből hogyan lehet valaki pap. Csak a léviták végezhettek templomi szolgálatot. A logikus az lenne, hogy ezt megelőzően valamilyen változtatás történt. Pál kijelenti, hogy ez szükségessé tenne egy vonatkozó változást a papságot illető törvényekben is (Zsid 7:12), ami viszont változáshoz vezet a szövetségben is. Az első szövetségben a léviták szerepeltek, a másodikban Krisztus. Mi a teljes változás magyarázata? A heti tanulmány világossá teszi, hogy a régi szövetség nem tisztíthatja meg a lelkiismeretet a bűntől (Zsid 9:14; 10:4), a megtisztítás Krisztus igazságából származik, amit nekünk tulajdonít. Az állatáldozatok Krisztusra mutattak előre, az igazira, Isten Bárányára, „aki elveszi a világ bűneit” (Jn 1:29). Az új szövetségben nemcsak egy új bírónak, közbenjárónak vagy tanúnak van szerepe, hanem egy kezesnek is, aki biztosítja a szövetségi ígéretek teljesedését. Továbbá az új szövetségben a nép magáévá teszi Isten törvényeit, hiszen Ő írja azokat „szívük tábláira” (Zsid 8:10).

#### Kommentár

Melkisédek felsőbbrendűsége

A zsidókhoz írt levél (Zsid 5:6, 10; 6:20) többször is Melkisédek rendje szerinti papként ábrázolja Krisztust. A 7. fejezetben Pál elidőz Melkisédek papnál, hozzá vezeti vissza Krisztus papságát, ugyanakkor megállapítja, hogy Krisztus papsága felsőbbrendű a lévita papságnál.

Az Ószövetségben csak két esetben történik utalás Melkisédekre: 1Móz 14:18 és Zsolt 110:4 verseiben. A zsidókhoz írt levél összefoglalja Mózes első könyvének beszámolóját, hangsúlyozva, hogy Melkisédek pap (Zsid 7:1), hasonló Krisztushoz (Zsid 7:3) és különb Ábrahámnál (Zsid 7:4). Mózes első könyvének beszámolója ír a Bibliában elsőként feljegyzett háborúról, bemutatja Ábrahámot, amint üldözi a négy országdúló királyt, akik fogolyként magukkal vitték unokaöccsét, Lótot. A foglyok kiszabadítása után Ábrahám hazaindul. Az úton Melkisédek, Sálem (Jeruzsálem) királya kenyérrel és borral vendégeli meg – ez a részlet hiányzik A zsidókhoz írt levél beszámolójából. Előző megáldja az utóbbit, utóbbi pedig tizedet ad az előbbinek (Zsid 7:1-2). Mi teszi különbbé Melkisédeket a lévita papságnál? Három dolog, amint láthatjuk.

Először, Melkisédek „apa nélkül, anya nélkül, nemzetség nélkül való; sem napjainak kezdete, sem életének vége nincs” (Zsid 7:3). A görög-római világban, ha valakiről azt mondták, „apa nélkül való”, az azt jelentette, hogy törvénytelen gyerek. Az „anya nélkül való” arra utalt, hogy alacsony társadalmi réteghez tartozó anyától származik. A zsidó világban azonban „nemzetség nélkül valónak” lenni azt jelentette, hogy az illető nem alkalmas a lévita papságra. Vajon Melkisédek természetfeletti személy volt, ahogyan egyesek képzelik? Nem! Hirtelen jelenik meg a színen (1Mózes 14. fejezet) és éppolyan gyorsan el is tűnik, az Írás nem említi a családi hátterét. Mivel Mózes első könyvének beszámolójában nem szerepel apja, anyja, nemzetsége, Pál Krisztus örökkévaló természetének tökéletes példájaként hozza fel. Ezt alátámasztja a kijelentés: „sem napjainak kezdete, sem életének vége nincs, de miután hasonlóvá lett az Isten Fiához, pap marad örökké” (Zsid 7:3).

Továbbá Zsid 7:8 is megemlíti, hogy egyik esetben halandó léviták szednek tizedet izraelita testvéreiktől, Melkisédek esetében pedig az fogadja el a tizedet, „akiről azt valljuk, hogy él”. Itt, a léviták halandósága áll szemben azzal, hogy Melkisédek halálát egyáltalán nem említi 1Mózes 14. fejezete.

Vajon Melkisédek sosem halt meg? Nem arról van szó, hanem mivel a halálát nem jegyzi fel a Szentírás, Krisztus örökkévalóságának tökéletes példájaként utal rá Pál. Az ókori írók a feljegyzés hiányát alapelvként vették. Ha a Szentírás hallgatott egy bizonyos tényről, azt bizonyítéknak vették, hogy az a valami nem létezik, nincs, nem történt meg. Melkisédek úgy lép be a feljegyzésbe, mint akinek nincs nemzetsége és úgy lép ki, hogy haláláról nem történik említés, ami tipológiai szempontból az Örökkévalóra mutat. Mivel Melkisédek az örökkévalóságra mutat, a léviták pedig halandók voltak, Melkisédek feljebbvaló náluk.

Másodszor, Melkisédek azért is különb a lévitáknál, mert megáldotta Ábrahámot, a pátriárkát, akiről azt mondja az Írás, hogy ő kapta az ígéretet (Zsid 6:13; 7:6). „Márpedig minden vitán felül áll, hogy a nagyobb áldja meg a kisebbet” (Zsid 7:7). Melkisédek nemcsak a folyamatos papsága miatt nagyobb a lévitáknál, hanem azért is, mert megáldotta Ábrahámot, aki nála kisebb, nomád pásztor volt és tizedet fizetett neki.

Harmadszor, Melkisédek azért nagyobb a lévitáknál, mert „Ábrahám, a pátriárka zsákmányából tizedet is adott” neki (Zsid 7:4). A dédunoka, Lévi és az utódai lényegében Ábrahámon keresztül fizettek tizedet Isten e nem lévita papjának, Melkisédeknek (Zsid 7:9-10). A lévitai nemzedékvonal hiánya nem gátolta, hogy Melkisédek elfogadja a tizedet Ábrahámtól. Hasonlóképpen Jézus is pap, még ha nem is Lévi törzséből való. A lévitáknak úgy szólt a törvény parancsa, hogy fogadják el a tizedet izraelita testvéreiktől, majd a kapottakból ők is fizessenek tizedet (4Móz 18:21-26). Erről a hagyományról Pál is beszámol (Zsid 7:5). Az érvelés logikája nyilvánvaló. Melkisédek nagyobb, mint Ábrahám, következésképpen Lévinél is nagyobbnak kell lennie. Tágabb értelemben: Melkisédek papsága feljebbvaló a lévita papságnál, Krisztus papsága pedig feljebbvaló bármely földi papságnál, akár a szent sátorban, akár a templomban szolgáltak: „Te pap vagy örökké, Melkisédek rendje szerint” (Zsid 7:17).

Összefoglalásként: Melkisédek a folyamatos papsága miatt feljebbvaló a lévitáknál. Megáldotta Ábrahámot, a léviták elődjét, és a léviták Ábrahámon keresztül fizettek tizedet neki.

Krisztus papságának magasabb rendű volta

Mindazok alapján, amit eddig fejtegettünk, Krisztus papsága több okból is különb a lévita papságnál.

Először, Krisztus „a romolhatatlan élet ereje által” lett pappá, Isten felhatalmazása alapján, ahogy ezt Zsolt 110:4 versében is látjuk, nem fizikai származás szerint, az ároni törvény követelményei alapján (2Mózes 29. fejezet). Krisztus papsága szorosan összefügg azzal, hogy Ő kicsoda. Igen, Krisztus meghalt, de feltámadt (Zsid 13:20), „az egeknél magasságosabb lett” (Zsid 7:26), „a Magasságos trónjának jobbjára ült a mennyekben” (Zsid 8:1) és „mindenkor üdvözítheti is azokat, akik általa járulnak Istenhez” (Zsid 7:25).

A lévita papság örökségi alapon működött. Senki nem a folytonosság elve alapján viselte a papi tisztet, „mert a halál miatt nem maradhattak meg” (Zsid 7:23). Velük ellentétben Krisztusnak, „mivel örökké megmarad, változatlan a papsága” (Zsid 7:24), „mindenkor él, hogy közbenjárjon értük” (7:25). Őt úgy jellemzi A zsidókhoz írt levél, mint aki „örökké megmarad”, „mindenkor üdvözíthet”, „mindenkor él” (24-25. v.). Krisztus tehát felsőbbrendű a lévita papságnál, mert örökkévaló, ellentétben azzal, hogy ők halandók voltak.

Másodszor, Krisztust maga az Atya erősítette meg papi tisztében szent esküvel: „Megesküdött az Úr, és nem bánja meg, te örökké pap vagy” (Zsid 7:21). Az eskü ünnepélyes ígéret, és az esküt tevő személyek gyakran Istent idézik meg tanúnak. Isten nem esküdhet nagyobb isteni erőre, ezért amikor Ábrahámnak utódokat ígért, „önmagára esküdött, és így szólt: Bizony megáldalak téged, és bizony megsokasítlak téged” (Zsid 6:13-14). Az Egyiptomból kivonult nemzedéknek Isten esküvel fogadta: „nem fognak bemenni az én nyugodalmamba” (Zsid 3:11). Amikor Isten esküt tesz, hűséggel be is tartja azt. „Ezért Jézus jobb szövetségnek lett kezesévé” (Zsid 7:22). A lévitákat isteni parancs által iktatták be tisztükbe (2Móz 28:1), nem eskütétellel, Krisztus ebből a szempontból is felsőbbrendű náluk.

Végül Krisztus azért is különb a lévita papságnál, mert erkölcsileg tökéletes. Áron vonalának papjai naponként áldoztak, bár végeredményben nem hatékonyan (Zsid 10:1-4). Előbb a maguk bűneiért kellett áldozatot bemutatniuk, mielőtt másokért vihettek volna áldozatot. Velük ellentétben Krisztus önmagát ajánlotta fel mindenkiért bűntelen áldozatként (Zsid 7:27). Az a Főpap segíthet nekünk, aki „szent, ártatlan, szeplőtelen, a bűnösöktől elkülönített és aki az egeknél magasságosabb lett” (Zsid 7:26). Bár ezek a kifejezések rokonértelműnek tűnnek, mégis mindegyik egy kicsit mást hangsúlyoz. Krisztus erkölcsi értelemben mindenkinél különb, ártatlan, a bűnnek egy foltja sem található rajta. E tulajdonságai teszik nagyobbá az ároni papságnál (lásd ApCsel 2:27; Zsid 4:15).

Összegezve tehát, Krisztus különb, mint a léviták, mert Ő erkölcsileg tökéletes, halhatatlan és az Atya esküvel hatalmazta fel.

#### Gyakorlati alkalmazás

Gondoljuk át, hogyan hasonlítja Krisztust Melkisédekhez A zsidókhoz írt levél 7. fejezete! Melkisédek Sálem királya és a magasságos Isten papja (Zsid 7:1).

1)  Vajon miért ábrázolja itt az Írás kettős szerepben Melkisédeket? Hasonlítsuk össze a szerepeit Krisztuséval, aki először is Melkisédek rendje szerinti pap, másodszor pedig Júda királyi törzsének tagja.

2)  Júda törzsét alapvetően mivel hozza összefüggésbe a Szentírás (lásd 1Móz 49:10)? Hogyan tölti be Krisztus mindkét szerepet?

3)  Hogyan viszonyulnánk a bűnhöz, ha minden alkalommal, amikor vétkezünk, társadalmi státuszunktól függően egy bárányt vagy egy bikát kellene áldozatul vinnünk (talán egy kerékpárt vagy autót a mai fogalmaink szerint)?

`Jegyzetek`