---
title:  Jézus, Az Új Szövetség Közvetítője
date:  12/02/2022
---

### E heti tanulmányunk
2Mózes 24:1-8; Jeremiás 31:31-34; Ezékiel 36:26-27; Zsidók 7:11-19; 8:1-6, 10-12

> <p></p>
> „Most azonban a mi főpapunk annyival különb szolgálatot nyert, amennyivel annak a különb szövetségnek lett a közbenjárója, amely jobb ígéretek alapján köttetett” (Zsid 8:6, RÚF).

Tökéletes életével és helyettünk vállalt halálával Jézus új, különb szövetségért járt közben ember és Isten között. Áldozatával eltörölte a halálbüntetést, ami a törvényszegéseink miatt fenyegetne, és lehetővé tette az új szövetséget.

Ezt az igazságot Zsid 10:5-10 szakasza magyarázza. Úgy jellemzi Jézust, mint aki tökéletesen engedelmes volt, amint a szövetség megkövetelte. A 40. zsoltárra hivatkozik, amelyben Dávid kifejezte a vágyát, hogy teljes mértékben Istennek akar engedelmeskedni: „Íme, megjelentem, a könyvtekercsekben írva van rólam. Abban telik kedvem, Istenem, hogy akaratodat teljesítsem, törvényed szívemben van” (Zsolt 40:8-9, RÚF). „Az eredeti szövegösszefüggésben ez a kifejezés [»hogy akaratodat teljesítsem«] az Isten akaratának való erkölcsi engedelmességet mutatta be. A zsidókhoz írt levél szerzője azért élt ezzel a kifejezéssel, hogy érzékeltesse: Krisztus az áldozatával Isten akaratát teljesítette, elfogadható engesztelést végzett, amit az állatáldozatok nem biztosíthattak” (The SDA Bible Commentary. 7. köt. 460. o.).

Pál számára ez a zsoltár különleges jelentőségűvé vált Jézus testet öltésével, aki megtestesítette az új szövetség engedelmességét. Ő a mi példaképünk. Megmentett bennünket nemcsak halála, hanem tökéletes engedelmessége által is.

---

#### Ellen G. White idézetek

Gyorsan közeledett Krisztus földi munkásságának vége. Éles körvonalakkal rajzolódtak ki előtte az események, melyek felé léptei vezettek. Még mielőtt emberi testet öltött volna, végig látta az utat, amelyen haladnia kell, hogy megmentse, ami elveszett. A szívét gyötrő minden fájdalom, a fejére szórt minden sértés, minden elszenvedett nélkülözés ismeretes volt előtte, mielőtt letette koronáját és királyi palástját, leszállt a trónjáról, hogy emberi ruhát öltsön istenségére. Szeme elé tárult a bölcsőtől a Kálváriáig vivő ösvény. Ismerte a rá váró kínokat. Mindent tudott, mégis ezt mondta: „Ímé, jövök; a könyvtekercsben írva van felőlem, hogy teljesítsem a te akaratodat; ezt kedvelem, én Istenem, a te törvényed keblem közepette van.” (Zsolt 40:8–9)

Előre látta küldetésének eredményét. Küzdelmes, önfeláldozással teli földi életét megvidámította a kilátás, hogy munkája nem lesz hiábavaló. Életét adja az ember életéért, s ezzel visszanyeri a világot az Isten iránti hűségnek. Bár először a vér keresztségében kell részesülnie, bár a világ bűneit ártatlan lelkének kell hordania, bár kimondhatatlan gyötrelem árnyéka borul rá – mégis az előtte álló örömért keresztet szenved megvetve a gyalázatot. – Jézus élete, 410. o.

Krisztus azért jött, hogy egy hatalmas és csodás törvényt mutasson be. Jött, hogy magasba emelje a régi parancsolatot, ami már a kezdetektől a rendelkezésünkre állt. Szükségünk van a törvényre és a prófétákra. Szükségünk van az Ótestamentumra, hogy korszakokon át vezessen el az Újtestamentumig, mely nem veszi át az Ótestamentum helyét, hanem még inkább érthetővé teszi a megváltási tervet azáltal, hogy fontosságot tulajdonít az áldozati rendszernek, az adományoknak, valamint az Igének, amely kezdettől fogva a mienk volt. Minden lélek kedvét és örömét lelheti a tökéletes engedelmességben. Az Isten kinyilatkoztatott akarata iránti engedelmesség egységet teremt Krisztussal… Róla van megírva: „Ímé, jövök; a könyvtekercsben írva van felőlem, hogy teljesítsem a te akaratodat; ezt kedvelem, én Istenem, a te törvényed keblem közepette van.” (Zsolt 40:8–9) – Sons and Daughters of God, 48. o.



Isten olyan nagy érdeklődés tanúsított az általa teremtett lények iránt, és olyan nagy szeretettel viszonyult a világhoz, „hogy az Ő egyszülött Fiát adta, hogy valaki hisz őbenne, el ne vesszen, hanem örök élete legyen” (Jn 3:16). Krisztus eljött, hogy erőt hozzon az embernek, hogy felemelje, nemesebbé tegye és megerősítse, és képessé tegye arra, hogy az isteni természet részesévé váljon, ha elszakad a világi kívánságok okozta romlástól. Bebizonyította az elbukott világok lakóinak és az embereknek, hogy a törvény betartható. Emberi természetében engedelmesség volt a menny törvénye iránt, és ezzel bebizonyította, hogy az Úr joggal várja el a törvény iránti engedelmességet. Az ítélet napján az Ő élete lesz majd a legcáfolhatatlanabb érv Isten törvénye mellett. – In Heavenly Places, 38. o.