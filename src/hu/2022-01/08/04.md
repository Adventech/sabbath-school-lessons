---
title:  Az Új Szövetség Jobb Közbenjárója
date:  15/02/2022
---

`Olvassuk el Zsid 8:1-6 szakaszát! Miért jobb Közbenjáró Jézus?`

A görög mesitēs („közbenjáró”) kifejezés a mesos („közép”) szóból ered, és azt jelöli, aki középen áll vagy jár. Ez a kifejezés arra utal, aki egyet vagy többet betöltött a következő szerepek közül: 1) döntőbíró két vagy több fél között, 2) közvetítő vagy üzleti ügynök, 3) tanú, a szó jogi értelmében vagy 4) aki kezesként lép fel, biztosítva egy megállapodás végrehajtását.

A zsidókhoz írt levélben a mesitēs szónak túl szűk fordítása az, hogy „közbenjáró”, mert a görög kifejezésnek csak az első két vagy három alkalmazására összpontosít. A levél viszont a negyedik szerepet hangsúlyozza. Jézust nem abban az értelemben tekinti „közbenjárónak”, mint aki elsimítja a nézeteltérést az Atya és az emberek között vagy békéltetőként rendezi a kapcsolatot az eltávolodott felek között vagy tanúként hitelesíti a szerződés meglétét, annak teljesítését. Pál magyarázata szerint inkább Ő az új szövetség biztosítéka (kezese) (Zsid 7:22). A zsidókhoz írt levélben a „közbenjáró” kifejezés egyenértékű a „kezessel”. Ő kezeskedik azért, hogy a szövetségi ígéretek teljesüljenek.

Krisztus halála által vált lehetővé az új szövetség megalapítása, mert ezzel eleget tett az Izraellel (sőt Édenben az első emberpárral) kötött első szövetség igényeinek, amit azután megtörtek (Zsid 9:15-22). Ebben az értelemben Jézus a kezes, aki magára vállalta minden megszegett törvény jogos következményét. Másrészt Jézus mennybéli felmagasztalása garantálja, hogy teljesedni fognak Isten ígéretei, amelyeket az emberiségnek tett (Zsid 6:19-20). Ő kezeskedik a szövetségért, mert bemutatta, hogy az Úr ígéretei igazak. Az Atya megmutatta, amikor Jézust feltámasztotta és a jobbjára ültette, hogy bennünket is feltámaszt majd és magához vesz.

Jézus nagyobb Közbenjáró Mózesnél, mert a mennyei szentélyben szolgál és tökéletes áldozatként ajánlotta fel magát (Zsid 8:1-5; 10:5-10). Mózes arca visszatükrözte Isten dicsőségét (2Móz 34:29-35), Krisztus viszont maga az Úr dicsősége (Jn 1:14; Zsid 1:3). Mózes szemtől szemben beszélt az Úrral (2Móz 33:11), Jézus pedig Isten testté lett Igéje (Jn 1:1-3, 14; Zsid 4:12-13).

`Krisztus valóban eleget tett a szövetség feltételeinek az engedelmességével. Ennek fényében milyen szerepe van az engedelmességnek a mi életünkben? Miért olyan fontos ez még most is?`

---

#### Ellen G. White idézetek

Isten Fiának, az Atya egyszülöttjének halála felmagasztalta az isteni kormányzat törvényét. Krisztus viselte a világ bűnének terhét. Méltókká csak egyedül Isten Fiának testet öltése és halála tesz bennünket. Ő azért szenvedhetett helyettünk, mert az istenség támogatását élvezte. Azért tűrhetett, mert nem volt benne szennyfolt, hitetlenség vagy bűn. Az Üdvözítő győzött az ember helyett, s így magára vette a jogos büntetést, ekképpen biztosítva az embernek az örök életet, de egyúttal magasba emelte és felmagasztalta a törvényt.

Minden lélek köteles Krisztus, az emberiség nagy példaképének nyomdokaiba lépni. Ő mondta: „Megtartottam Atyám parancsolatait.” A farizeusok azt hitték, hogy Jézus lekicsinylően viselkedett Isten törvényével szemben, azonban a Megváltó így szólt hozzájuk: „Ne gondoljátok, hogy jöttem a törvénynek vagy a prófétáknak eltörlésére. Nem jöttem, hogy eltöröljem, hanem inkább, hogy betöltsem. Mert bizony mondom néktek, míg az ég és a föld elmúlik, a törvényből egy jóta vagy egyetlen pontocska el nem múlik, amíg minden be nem teljesedik.” (Mt 5:17–18) – Sons and Daughters of God, 48. o.

Pátmosz szigetén Isten kijelentette Jánosnak, amit közölni kívánt az emberekkel. Tanulmányozzátok e kijelentéseket. Itt találjátok az elmélyülésre méltó tárgyakat, nagy és átfogó tanításokat, melyeket az egész angyalsereg közölni igyekszik az emberekkel. Szemléljétek Krisztus életét és jellemét, tanulmányozzátok közbenjárói munkáját. Itt végtelen bölcsességet, végtelen szeretetet, végtelen igazságosságot, végtelen könyörületet találtok. Itt a mélység és magasság, a hosszúság és a szélesség, ezekben mélyedjetek el. Számtalan toll foglalkozott már a Fiú életének, jellemének, közbenjárói munkájának hirdetésével, s mégis minden olyan értelem, melyen át a Szentlélek tevékenykedett, friss és új megvilágításban tárja fel a tárgyakat.

Rá szeretnénk vezetni az embereket, hogy megértsék, mit jelent számukra Krisztus, és milyen felelősségek vállalására hívja fel őket. Mint képviselőinek és tanúinak, nekünk kell előbb teljesen megértenünk a megmentő igazságokat, amit tapasztalati tudásból nyerhetünk. – Bizonyságtételek, VI. köt., 59. o.