---
title: Történet
date: 18/02/2022
---

#### SZOMBAT VAGY ÖSZTÖNDÍJ?

_Andrew McChesney_

Ez egyszerűen olyan ajánlat volt, amit a hetednapi adventista diáklány nem utasíthatott volna vissza: teljes ösztöndíj egy nem keresztény magániskolában. Malevelev adventista családban nőtt fel, és már egészen kicsi korától arra tanították a szülei, hogy minden döntésében Istent tartsa a legfontosabbnak. A lány úgy tervezte, hogy amikor a hatodik osztályt elvégzi, a tajvani adventista középiskolában fog továbbtanulni. Ekkor jelentek meg a faluban a toborzók egy magániskolából, Tajvan déli területéről. Bátorították Malevelevet és a szüleit, akik a rukai bennszülött népcsoporthoz tartoztak, hogy fogadják el a teljes ösztöndíjat.

_Az adventista középiskolában magas volt a tandíj, amit a szülők igen nehezen tudtak volna kifizetni, ezért ők is arra kérték a lányukat, hogy menjen a magániskolába. A nyári vakációban Malevelev ellátogatott az iskolába, ahol tájékoztatták, hogy szombaton is van tanítás. Nem mehetne gyülekezetbe, istentiszteletre. Heves küzdelem dúlt a szívében, de tudta, hogy Istent kell választania az ösztöndíj helyett. A nyár vége felé a szülei még mindig ragaszkodtak ahhoz, hogy lányuk a magániskolában tanuljon tovább. Malevelev nagyon csalódott volt és tovább imádkozott. Aztán erőt vett magán és bátran kérte a szüleit, hogy engedjék az adventista iskolába, mert ő szombaton istentiszteletre akar járni, nem pedig tanórákra. Kifejezte, hogy szeretne hűséges lenni Istenhez, megtartani minden parancsolatot, beleértve a negyediket is: „Megemlékezzél a szombatnapról, hogy megszenteljed azt” (2Móz 20:8). Látva a lányuk határozottságát, a szülők beíratták a tajvani adventista középiskolába. Ma Malevelev a 11. osztályba jár. „Nagyon boldog vagyok, hogy itt egy nagy családra találtam. Csodálatos tanáraim vannak és sok a keresztény barátom. Reggel, este áhítatokat tartunk, együtt imádkozunk, tanulmányozzuk a Bibliát. Nagyon élvezek minden pillanatot ebben az iskolában. Nem tudom, mi történik a jövőben, de abban biztos vagyok, hogy Isten vezet és teljesíti az életemre vonatkozó tervét. Régóta bátorít engem ez az igevers, és mindenkinek ajánlom, aki nehéz döntés előtt áll, hogy higgyen Istenben és az akaratával megegyezően döntsön! »Emlékezzél meg Teremtődről ifjúságod idején, míg el nem jönnek a veszedelem napjai, és míg el nem jönnek azok az esztendők, melyekről azt mondod: nem szeretem ezeket« (Préd 12:3).”_

