---
title:  Jézus, A Tökéletes Áldozat
date:  19/02/2022
---

### E heti tanulmányunk
1Mózes 15:6-21; Jeremiás 34:8-22; Efezus 3:14-19; Zsidók 7:27; 9:15, 22-28; 10:10

> <p></p>
> „Mert egyetlen áldozattal örökre tökéleteseké tette a megszentelteket” (Zsid 10:14, RÚF).

Az ókori ember számára felháborító volt még a gondolat is, hogy Istenként tiszteljenek valakit, akit bűnösként elítéltek és keresztre feszítve kivégeztek. A római irodalomban ritkán található utalás a keresztre, ami mutatja, mennyire idegenkedtek ettől. A zsidók törvénye pedig kimondta, hogy „átkozott… aki fán függ” (5Móz 21:23).

A keresztény katakombákban talált első festmények olyan motívumokat jelenítettek meg, amelyek pávát (ami feltételezhetően a halhatatlanságot jelképezte), galambot, a sportolók győzelmi pálmáját és halat ábrázoltak. Később más témák is felbukkantak: Noé bárkája; Ábrahám, amint Izsák helyett feláldozza a kost; Dániel az oroszlánok vermében; Jónás, amikor partra veti a cet; a bárányt hordozó pásztor; avagy a gutaütött meggyógyítása; illetve különböző csodák ábrázolása, mint pl. Lázár feltámasztásása. Ezek mind az üdvösség, a győzelem és a gondviselés jelképei voltak. A kereszt ugyanakkor a vereség és a szégyen gondolatát közvetítette. Mégis a kereszt vált a kereszténység szimbólumává. Pál egyszerűen így nevezte az evangéliumot: „a keresztről való beszéd” (1Kor 1:18).

Ezen a héten annak nézünk utána, hogyan jelenik meg A zsidókhoz írt levélben a kereszt.

---

#### Ellen G. White idézetek

A kínos és szégyenteljes keresztfa hozott üdvösséget és reménységet a világnak. A tanítványok, ezek az egyszerű férfiak minden vagyon és vértezet nélkül indultak az evangélium terjesztésére. Krisztus erejével hirdették a jászolról és a keresztről szóló csodálatos történetet, és győztek le minden ellenállást. Világi kitüntetés vagy elismerés nélkül is igazi hősök voltak. A hit hősei. Ajkukról isteni beszéd áradt szét, mely megrendítette a világot. – Az apostolok története, 77. o.

Pál idejében azonban undorral és borzalommal tekintettek az emberek a keresztre. Az emberiség Üdvözítőjének hirdetni valakit, aki kereszthalált szenvedett, természetszerűen csak gúnyt és ellentmondást válthatott ki. (…)

Az apostolnak azonban a kereszt az egyetlent és mindent jelentette. Amióta a keresztre feszített Názáreti üldözőjéből hű követőjévé vált, pályájának Isten tűzött ki célt; azóta sohasem szűnt meg dicsekedni a kereszttel... Abban az időben nyilvánult meg előtte Isten végtelen szeretete, ahogy Jézus halálában megvalósult. Élete ezáltal csodálatos változáson ment át, amely minden tervét és szándékát a mennyeivel hangolta össze. Ettől az órától kezdve új emberré lett Krisztusban. Saját tapasztalatából tudta, hogy a bűnös – mihelyt megismeri az Atya szeretetét, ahogy az a Fia odaadásában megnyilvánult, és átadja magát az isteni befolyásnak: szívében olyan változást él át, hogy ezentúl számára Krisztus lesz minden mindenben. – Az apostolok története, 245. o.

A golgotai kereszt erőteljes felhívást intéz hozzánk, és eggyel több okot szolgáltat arra, hogy szeressük Megmentőnket, és hogy Ő legyen számunkra mindenben az első és az utolsó. Alázatos, megtérő lélekkel foglaljuk el a minket megillető helyet a kereszt lábánál. Ott, miközben látjuk Üdvözítőnk kínszenvedését, Isten feddhetetlen Fiának a bűnösökért hozott áldozatát, megtanuljuk a szelídség és az alázatos szív leckéjét. Tekintsünk rá, hiszen Ő egyetlen szavával angyalsereget hívhatott volna segítségül, mégis megalázták és kigúnyolták, közutálat és gyűlölet tárgyává lett. Nem fenyegetőzött, miközben bántották, és a száját nem nyitotta meg, amikor hamis vádakkal illették. A kereszten függve imádkozott hóhéraiért. Értük is életét adta. Végtelen árat fizetett minden emberért. Zúgolódás nélkül tűrte az ember bűnének büntetését. Ő, az áldozat, aki egyáltalán nem panaszkodott, maga Isten Fia, akinek trónja örök, és országának nem lesz vége. – Lift Him Up, 233. o.