---
title:  Jézus Tökéletes Áldozata
date:  22/02/2022
---

`Olvassuk el Zsid 7:27 és 10:10 verseit! Hogyan jellemzik ezek az igeversek Jézus áldozatát?`

A lévita papok – akik „többen lehettek papokká, mert a halál miatt meg nem maradhattak” (Zsid 7:23) – különböztek Jézustól, hiszen Ő örökké él és a papsága is örök (Zsid 7:24-25). A lévita papok „napról-napra” (Zsid 7:27) és „évenként” (Zsid 9:25) ajánlottak fel olyan ajándékokat és áldozatokat, amelyek „nem képesek lelkiismeret szerint tökéletessé tenni a szolgálattevőt” (Zsid 9:9; 10:1-4).

Krisztus ugyanakkor „egyszer s mindenkorra” „egy áldozattal” (Zsid 10:10, 12-14) adta oda magát, hogy megtisztítsa a lelkiismeretünket (Zsid 9:14; 10:1-10) és eltörölte a bűnöket (Zsid 9:26). Az áldozata felsőbbrendű az állatáldozatoknál, mert Ő Isten Fia (Zsid 7:26-28), aki tökéletesen eleget tett Isten akaratának (Zsid 10:5-10).

Több fontos következtetést von maga után az a kitétel, hogy Krisztus áldozata „egyszer s mindenkorra” szólt. Először is, Jézus áldozata tökéletesen eredményes és nem lehet azt túlszárnyalni. A lévita papok áldozatát azért kellett megismételni, mert nem volt olyan hatásuk. „Különben megszűnt volna az áldozás, mivelhogy az egyszer megtisztult áldozók többé semminemű bűntudattal nem bírtak volna” (Zsid 10:2). Másodszor, az összes ószövetségi áldozati típus beteljesedett a keresztnél. Így Krisztus nemcsak megtisztít a bűneinktől (Zsid 9:14), hanem meg is szentel bennünket (Zsid 10:10-14) azzal, hogy elveszi a bűnt az életünkből (Zsid 9:26). Mielőtt a papok Isten elé járulhattak volna a szentélyben és szolgálhattak volna az embertársaik érdekében, nekik is meg kellett tisztulniuk, az Úrnak kellett magukat szentelniük (3Mózes 8-9. fejezetek). Jézus áldozata megtisztít és megszentel minket (Zsid 10:10-14), hogy bátran léphessünk Isten színe elé (Zsid 10:19-23) és „királyi papságként” (Zsid 9:14; 1Pt 2:9) szolgálhassuk Őt.

Végül pedig Krisztus áldozata lelki táplálékot biztosít. Példát mutat, amit megfigyelhetünk és követhetünk. A zsidókhoz írt levél hív, hogy szegezzük a tekintetünket Jézusra, főként a kereszt eseményére és kövessük Őt, amerre vezet (Zsid 12:1-4; 13:12-13).

`A kereszt az alapja Isten minden áldásának. Megtisztít a bűntől, felszentel a szolgálatra és táplál, hogy fejlődhessünk. Hogyan tapasztalhatjuk meg még jobban azt, amit Jézus által kaptunk?`

---

#### Ellen G. White idézetek

Miközben az Úr arra próbálta megtanítani az embert, hogy az Ő szeretete által elnyerheti az Istennel való megbékélés ajándékát, az emberek örökös ellensége úgy próbálta bemutatni Őt, mint aki örül az emberek pusztulásának. Ily módon igyekezett félremagyarázni a menny által előírt rendeleteket és áldozatokat.

A Messiás a szavai és a cselekedetei által ezen a földön ki kellett, hogy nyilatkoztassa az Atya dicsőségét az embereknek. Életének minden egyes cselekedete, szava és csodája Isten végtelen szeretetét tárta az elbukott emberiség elé. (…)

A pátriárkák és a próféták által, valamint a jelképek és az előképek által az Úr a Szabadító eljövetelét hirdette a világnak. – Lift Him Up, 26. o.

A Krisztusban nyert reménységünk alapja, hogy elismerjük bűnös voltunkat és azt, hogy megváltásra és helyreállításra van szükségünk. Mivel bűnösök vagyunk, bátran kérhetjük, hogy legyen Ő a Szabadítónk. Ezért tehát vigyázzunk, hogy a tévelygővel ne oly módon bánjunk, aminek következtében azt mondhatná másoknak, hogy nincs szükségünk megváltásra. Ne vádaskodjunk, ne ítélkezzünk és ne romboljunk, mintha bűntelenek lennénk. Krisztus munkája az igazítás, a gyógyítás és a helyreállítás volt. Isten a szeretet… Ő egyetlen esélyt sem ad Sátánnak, hogy győzedelmeskedjen, hogy meglássa a rosszat, vagy hogy feltárja ellenségeink előtt a gyengeségeinket.

Krisztus azért jött, hogy minden embernek felkínálja az üdvösséget… Nem ment el közömbösen még a legeltévelyedettebb vagy legbűnösebb ember mellett sem. Legnagyobb erőfeszítést azok irányában fejtett ki, akiknek a legnagyobb szükségük volt szabadításra. Minél inkább szükségük volt megjobbításra, annál mélyebb érdeklődést és kedvességet tanúsított irántuk, és annál buzgóbban munkálkodott az érdekükben. Hatalmas és szerető szíve mélyen gyötrődött azokért, akik elkeseredett állapotban voltak, és szükségét érezték átformáló kegyelmének. – In Heavenly Places, 291. o.

A keresztény nem pihenhet meg az örökkévalóságon innen. A parancsoknak engedelmeskedni azt jelenti, hogy helyesen cselekszünk, és csakis helyesen. Ez a keresztény férfiasság. Sokaknak azonban fontos leckéket kell megtanulniuk Krisztus életéből, aki hitünk szerzője és bevégzője. „Gondoljatok csak rá, aki a bűnösöktől ilyen szembeszegülést viselt el, hogy ne lankadjatok el véretek ontásáig!” (Zsid 12:3) Növekednetek kell a keresztény erényekben. Ha szelíden viseljük el a sértést, ha egyre távolabbra húzódunk a világiasságtól, akkor a bennünk lakó Üdvözítőről teszünk tanúságot. Akkor minden gondolatunk, szavunk és tettünk Jézushoz, nem pedig magunkhoz vonzza az embereket. Sok munka vár ránk, de kevés az időnk. Az legyen az életművetek, hogy arra a gondolatra ihletitek az embereket, hogy Krisztus munkát vár el mindannyiunktól. Ha olyan kötelességeket láttok, amelyeket mások nem értenek, mert nem akarják felismerni életfeladatukat, fogadjátok el magatokénak, és végezzétek el.

Isten népe nem emeli elég magasra az erkölcsi mértéket. Sokan, akik bár azt állítják, hogy megtartják és védelmezik a menny parancsait, áthágják azokat. – Bizonyságtételek, V. köt., 597. o.