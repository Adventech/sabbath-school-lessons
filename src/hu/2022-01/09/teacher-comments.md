---
title:  Tanítói melléklet
date: 25/02/2022
---

Alapigék:  1Móz 15:6-21; Jer 34:8-22; Ef 3:14-19; Zsid 7:27; 9:15, 22-28; 10:10

#### Áttekintés

A tanulmány témái:

A zsidókhoz írt levél világossá teszi, hogy Jézus helyettes halála feltétlenül szükséges volt a megváltásunkhoz, mert „vérontás nélkül nincs bűnbocsánat” (Zsid 9:22). A vér az áldozat életét jelenti. Jézus tett eleget annak a követelménynek, hogy a törvényszegőnek meg kell halnia. Ő egyszer s mindenkorra meghalt az emberiségért.

Az Ószövetség az áldozatok több fajtáját is megkülönbözteti. Mózes harmadik könyve felsorolja a következőket: égőáldozat az engesztelésért, ételáldozat Isten gondviseléséért hálaként, közösségi áldozat a családi és baráti étkezésekhez, bűnért való áldozat a véletlen bűnök megbocsátásáért, jóvátételi áldozat kárpótlásért (lásd 3Mózes 1–6. fejezetek). Amint Pál rámutat, ezek az áldozatok – beleértve az engesztelési napon bemutatott áldozatokat is – végeredményben hatástalanok voltak, mert sosem törölhetnék el a bűnöket (Zsid 10:1-4). Csak Krisztus drága vére képes erre (Zsid 9:14; 1Pt 1:19), az áldozatok pedig erre mutattak előre.

#### Kommentár

Ahogy láttuk múlt héten, A zsidókhoz írt levél 7. fejezete Melkisédekről beszél, aki nagyobb volt Áron papi vonalánál. Következésképpen Krisztus is feljebbvaló a lévita papságnál, mert Melkisédek rendje szerinti Főpap. A 8. fejezet a második szövetség feljebbvalóságáról beszél, amelynek hatékonyságát tovább taglalja Zsid 9:15 verse. Az első szövetség a lévitákkal köttetett, ez nem volt tökéletes és nem távolíthatta el a bűnöket (Zsid 7:11; 9:9).

A 9. fejezetben Pál említi még Krisztus különb áldozatát. Miért különb? Először, Ő nem a földi szentélyben mutatja be áldozatát, hanem a mennyeiben (Zsid 9:23-24). Másodszor, a vér, amit bemutat, nem egy állattól származik, hanem az Ő saját vére (Zsid 9:25-26).

Végül Krisztus áldozata az állatáldozatokkal ellentétben (Zsid 10:1, 4) egyedi és egyszeri (Zsid 9:12, 28 – „egyszer s mindenkorra”), hatékony (Zsid 9:14 – „megtisztítja lelkiismereteteket”; Zsid 10:14 – „örökre tökéletessé tette a megszentelteket”).

A füstölőáldozati oltár a szentek szentjében

A zsidókhoz írt levél 9. fejezetében mintha ellentmondás lenne. A 3-4. vers így szól: „A második kárpiton túl pedig volt az a sátorrész, amelyet a szentek szentjének neveztek. Ebben volt az arany füstölőoltár és a szövetség ládája, minden oldalán arannyal beborítva.” Ez a szakasz mintha ellentmondana 2Móz 30:6 versének: „Tedd a függöny elé (a füstölőoltárt)”, ami arra utal, hogy az nem a szentek szentjében volt, hanem azon kívül, a szentélyben, a gyertyatartóval és a szent kenyerek asztalával együtt. Áronnak ezen az oltáron kellett minden reggel tömjént füstölögtetnie (2Móz 30:7). Mózes öt könyvében más szakaszok is a szentélybe, nem pedig a szentek szentjébe helyezik a füstölőoltárt (2Móz 40:5, 26). Tehát miért írja Pál, hogy az arany füstölőoltár a szentek szentjében áll?

Hogyan oldhatjuk fel ezt a látszólagos ellentmondást?

Pál a következőképpen gondolkodhatott: „Bár a főteremben (értsd: a szentélyben) helyezték el, a füstölőoltár (vö. 2Móz 30:1-10; 1Krón 28:18) a szentek szentjéhez tartozott. Úgy tűnik, az azon végzett illatáldozati szertartás közvetlen hatással volt a szentek szentjére, ahol Isten a két kérub között nyilvánította ki jelenlétét. Az illat valószínűleg betöltötte a belső szobát is. Ez magyarázhatja, hogy A zsidókhoz írt levél miért helyezi a füstölőoltárt a szentek szentjébe (Zsid 9:4)” (The Seventh-day Adventist International Bible Commentary. 9:4-hez fűzött bejegyzés).

Azt is fontos megfigyelni, hogy a görög szerint A zsidókhoz írt levél szerzője valójában nem azt állítja, hogy a füstölőáldozati oltár a második helyiségben állt, hanem azt, hogy a szentek szentjének volt oltára. A szó, amit úgy fordítanak, hogy „volt”, azt is jelentheti, hogy a teremben található az oltár, de nem ez az egyetlen vagy szükségszerű jelentés.

„Talán az lehetett az oltár és a szentek szentje közötti kapcsolat, amit itt jelez az Ige, hogy az oltár szerepe szorosan összefüggött a szentek szentjével. A naponként felajánlott illatáldozat a kegyelem királyi székéhez, a szentek szentjébe szállt. Ott jelent meg Isten dicsősége a két kérub között, és az imádkozók könyörgéseivel szállt fel az illat, majd betöltötte a szentek szentjét és a szentélyt is. A két helyiséget elválasztó függöny nem ért fel egészen a mennyezetig, csak majdnem. Így amikor az illatáldozatot bemutatták a szentélyben – a főpap kivételével a papok csak oda léphettek be –, az illat mégis bejutott a második helyiségbe, ahová szánták” (SDA Bible Commentary. 7. köt. 449. o.).

Mindenesetre Pál nem annyira a helyiségekre és a berendezésre összpontosít, hiszen az 5. vers így szól: „Ezekről most nem szükséges részletesen szólni.” Ez arra utal, hogy a berendezésnél és annak elhelyezésénél sokkal fontosabb az, amit említésükkel ki akart fejezni, nevezetesen, hogy Krisztus áldozata különb, tökéletes.

„A tömjén, amelynek füstje és illata Izrael imáival együtt szállt fel a menny­be, Krisztus érdemeit és közbenjárását ábrázolja. Krisztus tökéletes igazságossága, amelyet Isten hit által a népének tulajdonít, teszi egyedül elfogadhatóvá Isten számára a bűnös emberek szolgálatát. A szentek szentjét elfüggönyöző kárpit előtt az állandó engesztelő áldozat oltára, a szentély előtt pedig a folyton égő áldozat oltára állt. Istent vérrel és tömjénezéssel kellett megközelíteni. Ezek a jelképek a nagy Közbenjáróra mutattak, aki által a bűnösök megközelíthetik Jahvét és aki által egyedül kaphatnak kegyelmet és üdvösséget a bűnbánatot tartó, hívő lelkek” (Ellen G. White: Pátriárkák és próféták. Budapest, 1993, Advent Kiadó, 311. o.).

Krisztus helyettes halála

A helyettesítés és elégtétel olyan kifejezések, amelyek körül sok vita folyt már. Miért volt szüksége Istennek helyettesítésre az emberiség bűneinek büntetését illetően? Mit jelent a helyettesítés? Ebben az összefüggésben azt jelenti, hogy valaki a másik helyére lép, azért, hogy elhordozza az illető büntetését és megmentse őt.

Ami a második kifejezést illeti – az elégtételt – fel kell tennünk a kérdést: miért és kit kellett kiengesztelni, kibékíteni? Támogatja-e a Biblia a helyettes halál fogalmát? Helyettesítés történt Ábrahám esetében. Amikor a Mórija hegyén volt, hogy fiát, Izsákot feláldozza, Ábrahám „odament, elhozta a kost, és azt áldozta föl égőáldozatul a fia helyett” (1Móz 22:13). A páska alapításának elbeszélésében is helyettes áldozat mentette meg az emberek életét. Azokban a családokban maradtak életben az elsőszülött fiúgyermekek, amelyek tagjai bárányt áldoztak, annak vérét pedig az ajtajuk szemöldökfájára kenték (2Móz 12:7, 13). Az egész áldozati rendszer a helyettes áldozatra épült. Mivel a bűn zsoldja halál, a helyettes áldozati állatot megölték, így megmentette a bűnös életét (3Móz 17:11).

Az Újszövetséghez fordulva azt olvashatjuk, hogy Keresztelő János úgy mutatja be Jézust, mint Isten Bárányát, „aki elveszi a világ bűneit” (Jn 1:29). Pál kijelentette: „Krisztus, a mi húsvéti bárányunk már megáldoztatott” (1Kor 5:7). Az Efezusi levelében Pál ismét határozottan fogalmaz: „amint Krisztus is szeretett minket, és önmagát adta értünk áldozati ajándékul, Istennek kedves, jó illatként” (Ef 5:2). A Biblia tele van a helyettes halálra, a bűnhordozásra vonatkozó kifejezésekkel (még több példa: Ézs 53:12; Mk 10:45; 2Kor 5:14; 1Tim 2:6; Zsid 9:28; 1Pt 2:24). A zsidókhoz írt levél megkoronázza ezt a témát a vitathatatlan, ugyanakkor gyakran figyelmen kívül hagyott kijelentéssel: „vérontás nélkül nincs bűnbocsánat” (Zsid 9:22). De milyen vérről van itt szó? Nem lehet állatok vére, „mert lehetetlen, hogy a bikák és bakok vére eltörölje a bűnöket” (Zsid 10:4). Ezért csak Krisztus véréről, életéről lehet itt szó.

Jézus hordozta bűneinket és meghalt értünk. Ezért nem szabad úgy tekintenünk rá, mint harmadik félre, aki Istentől és embertől különáll. Az ilyen nézet kegyetlenül eltorzítja az engesztelés értelmezését. Krisztust úgy ábrázolná, mint aki egyszerűen megbékíti az Atyát, aki viszont fenyíti és bünteti az ártatlan Jézust, csak azért, hogy a bűnös emberek élhessenek. Az Atya és Fiú közötti megtört egységet annak teljes drámai voltában érzékelteti Pál hatalmas erejű kijelentése a megbékélésről, amelyben az Atya a Fián keresztül cselekszik. „Mindez pedig (az új teremtés) Istentől van, aki megbékéltetett minket magával Jézus Krisztus által, és nekünk adta a békéltetés szolgálatát” (2Kor 5:18).

Helyettesünk sem egyedül Krisztus volt, nemcsak Isten volt az egyedül, hanem Isten volt a Helyettesünk Krisztusban, aki Isten és ember is volt egy személyben. Az Atya Krisztusban ajánlotta fel önmagát értünk, helyettesként. Így pedig már eltűnnek a helyettes engeszteléssel kapcsolatos ellenérzések. Nincs itt semmi erkölcstelen (törvényt sértő) dolog, mert a törvényt megszegők helyettese maga a Törvényadó, Ő tudott engesztelést szerezni a törvényszegésért. A kereszt nem üzleti alku az ördöggel. Isten megbékéltetett bennünket önmagával Krisztusban, aki „eleget tesz az áthágott törvény követeléseinek, így hidat épít a bűn okozta szakadék fölé” (Szemelvények Ellen G. White írásaiból. Budapest, 1999, Advent Kiadó, 1. köt. 314. o.)

#### Gyakorlati alkalmazás

1)  Krisztus helyettes áldozatával összefüggésben gondoljuk át, mit jelentenek számunkra a jól ismert ének sorai: „Én érted haltam meg/és ontám véremet... a súlyos keresztet már vittem helyetted…” Mit jelent ez személyesen nekünk?

2)  Miért központi téma a helyettes áldozat a megváltási terv egészét tekintve? Mit árul el a bűn rettenetes voltáról az, hogy a probléma megoldása miatt Istennek önmagát kellett feláldoznia Krisztusban, csakis így lehet reményünk az örök életre?

`Jegyzetek`