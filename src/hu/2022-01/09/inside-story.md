---
title: Történet
date: 25/02/2022
---

#### EVANGÉLIUMI ELHÍVÁS

_Andrew McChesney_

Khamla, aki a családja kenyérkeresője, az egyik nap elesett otthon, Laosz egy falujában. A lába megdagadt, nem tudott járni. Három hónapig fekvésre kényszerült. Mivel nem volt pénzük orvosra, Khamla (nem a valódi neve) mindenféle gyógyfüvekre és a falujában élő sámánra hagyatkozott, de semmi nem segített. Végül kétségbeesésében felhívta Sadua Lee hetednapi adventista lelkészt, hogy tőle kérjen segítséget. Nos, ez nem akármilyen telefonhívás volt. Akkoriban a telefonálás luxusnak számított, hiszen percenként 711 laoszi kipbe került (8 amerikai cent). A lakosság egyharmada napi 1,25 dollárnyi összegből élt, kétharmada pedig kevesebb, mint 2 dollárból. Ez a férfi viszont rááldozta a pénzt, és könyörgött Sadua lelkésznek, hogy gyógyítsa meg őt. „Én nem tudok gyógyítani – mondta a lelkész –, de az Istenem, Jézus képes meggyógyítani, ha az az Ő akarata. Csak meg kell kérnünk erre.”

Khamla kérte az imát, a lelkész pedig telefonon keresztül imádkozott érte. Khamla másnap felállt és ki tudott menni, hogy dolgozzon a földjén, ugyan három hónap után még gyengék voltak a lábai. Megkérdezte a lelkészt, hogyan szolgálhatja a Jézus nevű Istent, aki meggyógyította. A lelkész elmagyarázta, hogy igen, mindig imádhatja, szolgálhatja Jézust, de Jézus elkülönítette a hetedik napot, a szombatot az istentiszteletre. Khamla készségesen mondta, hogy nem fog szombatonként dolgozni, de továbbra is kérdés volt, hogyan vehet részt a közösségben, hiszen nagyon messze lakik a gyülekezettől. Megegyeztek, hogy a lelkész minden szombaton telefonon beszél vele. Khamla nem bánta a telefonhívások költségét sem, mert hitte, hogy Jézus, aki meg tudta őt gyógyítani, képes kirendelni a hívások költségét is a számára.

