---
title:  Gyengélkedés
date:  28/12/2021
---

A zsidókhoz írt levél olvasóinak az elutasítás és üldözés ellenére sikerült megtartaniuk a hitüket és a Krisztus iránti elkötelezettségüket. A küzdelem azonban hosszú távon megviselte őket. Megvívták a jó harcot, amiből győztesen kerültek ki, de bele is fáradtak.

`Olvassuk el Zsid 2:18, 3:12-13, 4:15, 10:25, 12:3, 12-13 és 13:1-9, 13 verseit! Milyen kihívásokkal néztek szembe a hívők?`

A levélből kitűnik, hogy az olvasóknak folyamatos nehézségekkel kellett küszködniük. Továbbra is szidalmazták őket, illetve egyéb módon gázoltak a becsületükbe (Zsid 13:13). Egyesek még mindig börtönben voltak (Zsid 13:3) – ez anyagilag is és lelkileg is kimeríthette a gyülekezetet. Elfáradtak (Zsid 12:12-13) és könnyen elcsüggedhettek (Zsid 12:3). Gyakran előfordul emberek és közösségek esetében, hogy a győzelem örömének elmúltával lanyhul a lelki és egyéb védelmi mechanizmusuk, így sebezhetőbbé válnak az ellenségeik támadásával szemben. Másodjára már sokkal nehezebb összeszedni az erőt a közvetlenül fenyegető veszély elhárítására, akár az egyének, akár a közösség esetében.

`Olvassuk el 1Kir 19:1-4 szakaszát! Mi történt Illéssel?`

„Attól az ellenhatástól, ami gyakran jár a nagy hit és fényes eredmények nyomában, Illés sem volt mentes. Attól félt, hogy nem lesz tartós a Kármelen elkezdődött reformáció, és erőt vett rajta a csüggedés. Korábban a Pisga csúcsáig emelkedett, most pedig lent volt a völgyben. Amíg a Mindenható ihlette, kiállta a hit legkeményebb próbáját. Most pedig, amikor elcsüggedt, elengedte Isten kezét. Jézabel fenyegetése csengett fülében, és úgy látszott, Sátán még mindig diadalmaskodik a gonosz asszony ármánykodása által. Illés végtelen magasra emelkedett, és a visszahatás rettenetes volt. Istent elfelejtve menekült. Addig ment, amíg egy kietlen pusztában nem találta magát – egyedül” (Ellen G. White: Próféták és királyok. Budapest, 1995, Advent Kiadó, 102. o.).

`Gondoljunk azokra az időkre, amikor kudarcot vallottunk a keresztényi életünkben! Próbáljuk megérteni, mely körülmények és tényezők okozták az összeomlást! Mit tehettünk volna másképp?`

---

#### Ellen G. White idézetek

Ha alázatos és tanítható leszel, ha engeded, hogy Lelke alakítson, akkor Ő lesz az erőd, igaz életed és szerfelett nagy jutalmad. Ha elrejtőzöl Istenben, ha hagyod, hogy Lelke meglágyítson, akkor sokat tehetsz testvéreidért. Kemény emberekkel kell szembeszállnod. Ezek keserű előítélettel telítettek, de nem keserűbbel, mint Saul. Isten hatalmasan tud munkálkodni testvéreiért, ha nem hagyod magadnak, hogy elálld az utat, és a magad ösvényét is elzárd. Amikor fáradozol, éljen szívedben túláradó szeretet, szánalom és gyöngédség. Ha Jézusra figyelsz, ha hagyod, hogy tapasztaltabb testvéreid tanácsoljanak, akkor letörheted az előítélet vasfalait.

Nem szabad könnyen elcsüggedned a nehézségek vagy a tüzes ellenállás miatt, hisz az Úr szolgája vagy. Törj előre – nem a magad nevében, hanem Izrael Istenének hatalmával és erejével. Mint Krisztus keresztjének jó katonája viseld el a nehézségeket, hiszen Jézus is elviselte, hogy a bűnösök ellene szóljanak. Gondolj az Ő életére, meríts belőle bátorítást, majd haladj előre hittel, bátran, reménykedve. – Bizonyságtételek, III. köt., 434. o.

A dolgok nem jó irányba haladnak, mert a gonosz emberek és a hamis tanítók egyre gonoszabbak lesznek önmagukat és másokat becsapva. Sokkal nagyobb ellenállásra kell számítanunk, mint amit eddig megtapasztalhattunk. Most pedig legyen Krisztus a menedékünk, különben az előttünk álló napokban lelkünkön el fog uralkodni a sötétség és a csüggedés. Az emberi segítségnek van egy határa, amelyen túl azonban már teljesen haszontalan. Mindenkinek hitben kell élnie, amikor heves és látszólag halálra menő küzdelmet vív a sötétség erőivel. Mindenki önmagáért állhat meg vagy bukhat el. Pusztulást hozó nyílvesszők állnak készen a hűségesekre zúdulni, és támadásukat egyetlen emberi erő sem védheti ki. Azonban ha szemünk megnyílna, akkor láthatnánk Isten angyalait, amint körülfogják az igazakat, hogy semmi se ártson nekik… Jézusra kell tekintenünk, az Ő szavait kell tanulmányoznunk, és az Ő Lelkéért kell könyörögnünk. Sokkal több időt kell töltenünk Istennel elmélkedés és ima által. Imádkozzunk többet, és beszéljünk kevesebbet. Saját bölcsességünkben, tapasztalatunkban nem bízhatunk, de még az igazság ismeretében sem, hanem minden nap tanítványként kell tekintenünk mennyei Tanítómesterünkre bölcsességet kérve tőle. Utána pedig már ne keressük a könnyebb, kellemesebb vagy előnyösebb utat, hanem menjünk előre, hisz hű az, aki elhívott bennünket. – Our High Calling, 362. o.

Valahányszor beborul valaki fölött az ég, ha nehéz helyzetbe kerül, vagy szegénység, esetleg nyomorúság sújtja, Sátán máris ott terem, hogy kísértéseivel elkeserítse. Jellemünk gyenge pontjait támadja. Megpróbálja megrendíteni bizalmunkat Istenben, aki ezen dolgokat beengedi az életünkbe. Megkísért, hogy ne bízzunk, hanem vonjuk kétségbe az Ő szeretetét. A kísértő gyakran úgy közelít hozzánk, mint annak idején Krisztus esetében. A gyengeségeinket és a hibáinkat helyezi előtérbe. Azt reméli, hogy elkeseríti a lelket, és megrontja a kapcsolatunkat Istennel. Ekkor már biztos lehet abban, hogy a prédájává válunk. Viszont ha úgy utasítjuk el Sátánt, ahogy Jézus is tette, akkor számos kudarctól mentesülhetünk. Ha azonban szóba elegyedünk az ellenséggel, akkor megadjuk neki a győzelem lehetőségét. – In Heavenly Places, 256. o.