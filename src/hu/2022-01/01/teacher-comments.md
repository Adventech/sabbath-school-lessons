---
title:  Tanítói melléklet
date: 31/12/2021
---

Alapigék:  4Mózes 13; 1Kir 19:1-18; Zsid 2:3-4; 3:12-14; 13:1-9, 13;  1Pt 4:14, 16

#### Áttekintés

Bevezető: A zsidókhoz írt levelet eredetileg az őskeresztény egyház Pál apostol leveleként kapta és olvasta. Az apostol szerzőségét jelöli, hogy a görög kéziratokban is az ő írásai közé sorolták. A legrégibb, fennmaradt kéziratokban, amelyeket Kr. u. 200 körülire datálnak, ezt az iratot közvetlenül a Római levél után találjuk az Újtestamentumban, de ma a Bibliánkban Jakab, Péter, János és Júdás levelei előtt szerepel.

Az irat nem a levelek megszokott stílusát követi (lásd Zsid 1:1-3). Hiányzik belőle Pál neve, mint ahogyan a konkrét címzettek, az üdvözlések, a köszönetnyilvánítás is (vö. Fil 1:1-11). A vége azonban valóban levélformára utal. Itt a szerző – aki Ellen White szerint nem más, mint Pál – időszerű tanácsokat ad hallgatóságának: „Kérlek pedig titeket, testvéreim, szívleljétek meg ezt az intő beszédet, hiszen csak röviden írtam nektek” (Zsid 13:22). Köszönti a gyülekezetet és a vezetőket is: „Köszöntsétek minden elöljárótokat és a szenteket mind. Köszöntenek titeket az Itáliából valók” (Zsid 13:24). Majd levelét befejező jókívánságával zárja: „Kegyelem mindnyájatokkal” (Zsid 13:25)! Így az általunk említett különbözőségek fényében azt mondhatjuk, hogy A zsidókhoz írt levél egy kissé szokatlan levél.

A tanulmány témái:

Az e heti tanulmány három dolgot emel ki: a levél „műfaját”, hallgatóságát és az „utolsó napokat”, amelyekben az olvasók élnek.

#### Kommentár

A zsidókhoz írt levél műfaja

A zsidókhoz írt levél stílusát keresztény hitszónoklatként vagy prédikációként azonosították. Milyen szövegbeli indokok szólnak amellett, hogy A zsidókhoz írt levelet prédikációnak tekintsük?

Először is, Pál „intő beszédként” jellemzi munkáját (Zsid 13:22), amelyet leginkább szóbeli előadásként lehet értelmezni. Hasonló ahhoz, mint amikor Pál és Barnabás az első misszióútjukon egy szombaton együtt látogattak el a zsinagógába a pizidiai Antiókhiában. A zsinagóga vezetői megkérdezték tőlük, hogy van-e valami buzdító szavuk a néphez (lásd ApCsel 13:15), mire Pál felállt és elmondta a zsinagógában az evangelizációs prédikációját, amelyet ApCsel 13:16-41 szakaszában találunk.

Másodszor, A zsidókhoz írt levél megkülönböztető módon használja a többes szám első személyű névmást (mi/minket/mienk), ami lehetővé teszi, hogy a beszélő azonosítsa magát a hallgatóival, miközben a tekintélyét is megerősíti.

Harmadszor, több utalást találunk a beszédre és a hallgatásra, mint az írásra és az olvasásra, ami egyébként más esetekben jellemző Pál fogalmazásmódjára. Figyeljük meg a következő példákat: „…amelyről szólunk” (Zsid 2:5); „Erről nekünk sok és nehezen megmagyarázható mondanivalónk van, mivel restek lettetek a hallásra” (Zsid 5:11); Az elmondottak lényege az…” (Zsid 8:1); „És mit mondjak még” (Zsid 11:32, a szerzőtől származó kiemelés).

Negyedszer, A zsidókhoz írt levélre jellemző a kifejtés és az intés mesteri váltakozása. A görög-római korban élő szónokok ezt a sémát használva úgy igyekeztek nyomatékosítani a mondandójukat, hogy közben ne veszítsék el a hallgatóság figyelmét. Megfigyelhető, hogy A zsidókhoz írt levél 1. fejezetének a kifejtése egyenesen elvezet Zsid 2:1-4 intéséhez. Zsid 2:5-1 érvelése azonnal átvált az alkalmazásra Zsid 3:1-ben. Zsid 3:2-6 tárgyalását hangsúlyozza az „azért tehát” kifejezés, amely Zsid 3:7-13 figyelmeztetéséhez csatlakozik. Azután Zsid 3:14-19 kifejtését Zsid 4:1 alkalmazza, miközben Zsid 4:2-10 kifejtése beletorkollik Zsid 4:11-16 szakaszába stb. (Többet is megtudhatsz A zsidókhoz írt levél kifejtéseinek és intéseinek váltakozásáról a következő könyvből: Donald A. Hagner: Encountering the Book of Hebrews: An Exposition, Encountering Biblical Studies. Grand Rapids, MI, 2002, Baker, 28. o.).

Ötödször, a szóbeli előadásmód mellett szól a stílus, ahogyan Pál a témákat bemutatja, a halmozás hatását kelti. Ezeket a témákat később teljesen kifejti. Például Jézus közössége az emberiséggel, amelyről Zsid 2:14-18 beszél, témája Zsid 5:1-10 szakaszának. Zsid 3:1-6-ban bemutatja a hitet, aminek a magyarázatát Zsid 12:1-3-ban találjuk. Jézus főpapi tisztségét (Zsid 4:14; 5:1-10) bővebben fejtegeti Zsid 7:1–9:28 szakaszában.

Összefoglalásképpen elmondhatjuk, hogy ha úgy tekintünk A zsidókhoz írt levélre, mint „intő beszédre”, elkerülhetetlen a következtetés, hogy eredetileg prédikációnak készült. Az utóbbi elemek is súlyt adnak ennek a következtetésnek: 1) a többes szám első személyű névmás megkülönböztető használata, 2) a hallásra és beszédre való utalások, 3) a kifejtés és az intés váltakozásai, valamint 4) az a mód, ahogyan Pál körültekintően bevezeti a témákat és később kidolgozza azokat.

Megbeszélendő kérdések: Hol vannak még a Bibliában vagy az Újszövetségben feljegyzett prédikációk? Hogyan viszonyulnak ezek A zsidókhoz írt levélhez? Milyen közös elemei vannak ezeknek a prédikációknak A zsidókhoz írt levéllel, és milyen elemek különböznek?

A zsidókhoz írt levél hallgatósága

A zsidókhoz írt levél közönségének pontos kiléte nem derül ki egyértelműen, mivel a könyvből hiányzik a szokásos levélírói bevezetés, amely megnevezné a hallgatóságot. A Biblia szövege alapján biztosan csak annyit mondhatunk, hogy a címzettek keresztények. Ez a következtetés egyértelműnek látszik Pál felhívásából, hogy tartsanak ki hitvallásuk mellett: „Mivel tehát nagy főpapunk van, aki áthatolt az egeken, Jézus, az Isten Fia, ragaszkodjunk hitvallásunkhoz” (Zsid 4:14; lásd még Zsid 10:23). Erősen vitatott, hogy a címzettek zsidó keresztények, pogány keresztények voltak vagy a közönség vegyes volt. A levél sehol nem említ zsidókat, sem keresztényeket. Nem említi a körülmetélkedést és a templomot sem (ne tévesszük össze a „szenttel”, amit szentélyenek fordítanak, sem a „sátorral”, amit szent sátornak, hajléknak fordítanak). Továbbá, a levél tartózkodik az olyan „megosztó” kifejezésektől is, mint a zsidó vagy pogány. Ezek arra utalnak, hogy a közönség vegyes lehetett. Így a „zsidókhoz” cím egy régi feltételezés a címzettekkel kapcsolatban. Bárkik voltak a címzettek, számukra az „Isten népe” (Zsid 4:9) volt a fontos meghatározás, hogy oda tartozhattak.

Az író olyan keresztény közösségnek szánta a levelet, amely átment egy legalább három szakaszból álló tapasztalaton.

Az első szakaszt a misszió jellemezte, amelyet Krisztus szem- és fültanúi végeztek (Zsid 2:3). Ezt a szakaszt az Istentől kapott jelek és csodák, valamint a Szentlélek kiáradása kísérték (Zsid 2:4). Akik ebben az időben lettek kereszténnyé, „megvilágosíttattak”, „megízlelték a mennyei ajándékot”, „részeseivé lettek a Szentléleknek” és „megízlelték az Isten jó beszédét és az eljövendő világ erőit” (Zsid 6:4-5). E tapasztalatok által a közösségben kialakult a csoportazonosság, megkülönböztették magukat a külvilágtól.

A második szakaszra a kívülről érkező üldözés volt jellemző, míg a közösségen belüli személyek szolidaritást mutattak egymás iránt (Zsid 10:32-33). Az üldözés szörnyen kegyetlenné vált, Pál mégis úgy emlékszik vissza, hogy hallgatósága örömmel fogadta vagyonának elrablását is (Zsid 10:34). Azonban a hosszabb időn át tartó ilyen fokú, kegyetlen üldözés kimerüléshez, kételyhez és rossz közérzethez vezethet.

Ezek az állapotok jelentették a problémát a harmadik szakaszban. Ezért mond Pál ilyen szenvedélyes prédikációt. Hallgatóságát bátorítani, buzdítani és figyelmeztetni akarja. Figyelmezteti őket, hogy el ne sodródjanak (Zsid 2:1), mert arra vágyik, hogy az élő Istentől senki el ne szakadjon (Zsid 3:12) és senki ne legyen engedetlen (Zsid 4:11), mint a pusztai nemzedék volt. Bátorítja hallgatóit, hogy inkább növekedjenek, mintsem visszafejlődjenek. Tudja, hogy hallgatói még „tejet” igényelnek a „kemény eledel” helyett (Zsid 5:12), továbbá elhanyagolják az „összejöveteleiket”, ami egyeseknek „szokásává” vált (Zsid 10:25). Pál arra buzdítja a hívőket, hogy ne dobják el bizodalmukat, „amelynek nagy jutalma van” (Zsid 10:35).

Összefoglalásképpen megállapíthatjuk, hogy A zsidókhoz írt levél hallgatósága olyan keresztényekből állt, akik átmentek a lelkes evangelizáció, majd a heves üldöztetés szakaszain, és eközben annyira elfáradtak és elcsüggedtek, hogy Pál már féltette örök üdvösségüket. A hívők közötti lelki kimerültség és csüggedés eluralkodása indította erőteljes prédikációja elmondására.

Elmélkedjünk: Gondoljunk vissza gyülekezetünk életszakaszaira! Vizsgáljuk meg, hol tartunk az Istennel való lelki utazásban, A zsidókhoz írt levél közönségével összehasonlítva! Készen állnánk még vagyonunk elrablását is örömmel fogadni? Az efezusi gyülekezet elveszítette kezdeti szeretetét (Jel 2:4). Hasonló megfigyelést tehetnénk A zsidókhoz írt levél hallgatóságáról is, akiknek lelki buzgalmuk alábbhagyott, amint szenvedésük fokozódott. Milyen következményei vannak az ilyen veszteségnek?

„Ez utolsó időkben”

Isten végső és döntő üzenete az emberiséghez az Ő Fia, Jézus által érkezik hozzánk, „ez utolsó időkben” (Zsid 1:1-2). Az „utolsó idők” Jézus testet öltésével kezdődtek el és második eljövetelével érnek véget, amikor ellenségei lábai zsámolyává lesznek (Zsid 1:13). „Ez utolsó időkben” Isten nemcsak Jézus szavai, hanem tettei által is szólt, különösképpen halála, feltámadása és felemeltetése által. Ezért van szüksége mind A zsidókhoz írt levél hallgatóságának, mind nekünk arra, hogy „még jobban figyeljünk a hallottakra, hogy valamiképpen el ne sodródjunk” (Zsid 2:1).

Megbeszélendő kérdés: Mit fejez ki Zsid 2:1 metaforája az „elsodródásról”?

#### Gyakorlati alkalmazás

Beethoven ötéves korában apja felügyelete alatt már hegedült, tizenhárom éves korára orgonakoncerteken játszott. Húszas éveiben olyan híres zeneszerzőknél tanult, mint Haydn és Mozart, képességeit fejlesztve termékeny zeneszerzővé vált. A zene iránti lelkesedéséből több fenséges szimfónia, zongoraverseny és számos kamaradarab született. A zene iránti szeretete egyre kiválóbb teljesítmények magasságába röpítette őt. Azonban Beethoven számára nem voltak ismeretlenek a nehézségek. Huszonévesen kezdte elveszíteni hallását, ötvenes éveiben teljesen megsüketült. Gondoljunk bele, mit jelenthetett ez neki mint zenésznek!

Képzeljük magunkat A zsidókhoz írt levél hallgatóinak a helyébe! Keresztényi lelkesedésünk csúcspontján váratlan baj ér. Hogyan reagálnánk ilyen helyzetben A zsidókhoz írt levél prédikációjára?

`Jegyzetek`