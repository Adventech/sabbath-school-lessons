---
title:  Dicső Kezdet
date:  26/12/2021
---

Meg kell ismernünk a gyülekezet történetét és a helyzetet, amiben az apostol levelének fogadásakor voltak, hogy értelmezhessük a prédikációt és magunkra alkalmazhassuk az üzenetét.

`Olvassuk el Zsid 2:3-4 szakaszát! Mit tapasztalt A zsidókhoz írt levél hallgatósága a megtérésük idején?`

Ez a rész arra utal, hogy a levél közönsége nem hallotta magát Jézust beszélni, az evangélium az evangélisták révén jutott el hozzájuk, ők hirdették nekik az „üdvösség” üzenetét. Pál azt is mondja, hogy az igehirdetők „megerősítették” (RÚF) számukra az üzenetet, amiről személyesen Isten tett bizonyságot „jelekkel meg csodákkal”. Ez azt jelenti, hogy az Úr jelekkel és hatalmas tettekkel támasztotta alá az örömhírt – többek között „a Szentlélek ajándékaival” (RÚF), azok kiárasztásával. Az Újszövetség feljegyzései szerint az új helyszíneken olyan jelek kísérték az evangélium hirdetését, mint csodálatos gyógyulások, ördögűzések és a lelki ajándékok kiárasztása.

A keresztény egyház kezdetekor Isten kiárasztotta Lelkét az apostolokra Jeruzsálemben, hogy képesek legyenek olyan nyelveken hirdetni az örömhírt, amelyeket korábban nem ismertek, illetve csodákat is tudjanak tenni (Az apostolok cselekedetei 2-3. fejezetei). Fülöp hasonló csodákat vitt végbe Samáriában (8. fejezet), Péter Joppéban és Cézáreában (9-10. fejezetek), Pál pedig egész szolgálata során Kis-Ázsiában és Európában (13-28. fejezetek). Ezek a hatalmas tettek tapasztalati bizonyítékul szolgáltak, megerősítették az üdvösség üzenetét, Isten országának megalapítását, valamint a szabadulást a kárhoztatástól és a gonosz erőktől (Zsid 12:25-29).

A Szentlélek adta a korai keresztény hívőknek a meggyőződést, hogy Isten megbocsátotta a bűneiket, így nem féltek az ítélettől, aminek következtében az imáik bátrak és határozottak lettek, a vallási életük pedig örömtelivé vált (ApCsel 2:37-47). A Lélek olyanokat is megszabadított, akik gonosz erők fogságában voltak, ami meggyőző bizonyítékát adta annak, hogy Isten hatalma nagyobb a gonosz erőkénél. Bemutatta azt is, hogy Isten már megalapította országát az életükben.

`Mi a saját megtérési történetünk? Hogyan győződtünk meg arról, hogy Jézus Krisztus a Megváltónk és az Urunk? Miért olyan jó időnként felidézni az emlékezetünkben, hogyan vezetett minket Isten magához először?`

---

#### Ellen G. White idézetek

Isten hangja a Szentlélek által szüntelenül figyelmeztet és tanít, hogy hitünk megerősödjön a prófétaság lelkében. Többször is utasítást kaptam: „Írd le mindazt, amit néked adtam, hogy népem hite megerősödjék mindabban, amit elfogadott.” Sem az idő, sem a megpróbáltatások nem helyezték hatályon kívül a kapott tanításokat, hanem a szenvedések és az önfeláldozás hosszú évei alatt még inkább igazolták a kijelentett bizonyságtételek igazát. Az üzenet hirdetésének első napjaiban adatott tanítást úgy kell hirdetni, mint az utolsó napokra szóló igen biztos igazságot… Ha figyelmesen tanulmányozzuk a Zsidókhoz írt levél második fejezetét, megtanuljuk, hogy mennyire fontos szilárdan megállni a kapott igazság minden egyes elvére vonatkozóan. – In: Advent Review and Sabbath Herald, 1907. július 18.

Jézus Krisztus a mennybemenetele után értékes ajándékot adott azoknak, aki hittek és hinni fognak őbenne. Ez az ajándék méltó Megváltónkhoz, a királyok Királyához, és azt tanúsítja, hogy visszatérve a mennybe Jézus elfoglalta helyét Atyja trónján mint közbenjárónk: az Ő képviselőjét, a harmadik isteni személyt adta az embereknek. Ezt az ajándékot nem lehet felülmúlni. Jézus Krisztus minden adományát egy ajándékban egyesítve kívánta nekünk adni, ezért Isten Lelkét, a meg­térítő, megvilágosító, megszentelő erőt ajándékozta nekünk. Szentlelke a maga teljességében és hatalommal érkezett, mintha korszakokon át visszatartották volna, és most kitöltötték a gyülekezetre.

A hívők újra megtértek. A bűnösök a keresztényekkel együtt keresték a nagy értékű gyöngyöt. Testvérében minden keresztény a szeretet isteni képmását látta. A közös cél minden egyéni érdeket felülírt, minden egyéni elképzelést félretettek, minden szív összhangban vert. Minden hívőnek az volt a vágya, hogy a legtökéletesebben mutathassa be Krisztus jellemét, és építhesse országát. – Az én életem ma, 36. o.

Ugyanígy nyilvánvalóvá válik a Lélek munkálkodása a szívben az olyan ember cselekedeteiben, aki átérezte a megmentő erőt. Amikor Isten Lelke átveszi az uralmat a szív felett, átalakítja az életet. Az ember elveti a bűnös gondolatokat, lemond a gonosz cselekedetekről; szeretet, alázatosság és béke lép a harag, irigység és összeférhetetlenség helyébe. A bánatból öröm lesz, az arcon égi fény tükröződik. Senki sem láthatja a kezet, amely leemeli a terhet, nem láthatja a mennyei udvarokból alászálló fényt. Az áldás akkor jön, amikor a lélek hittel aláveti magát Istennek. Ekkor az emberi szem számára nem látható hatalom új lényt hoz létre az Úr képmására.

Lehetetlen, hogy véges elme felfoghassa a megváltás művét. Titokzatossága meghaladja az emberi tudást, aki azonban átmegy a halálból az életre, az megérti, hogy ez isteni valóság. A megváltás kezdetét személyes tapasztalatból ismerhetjük meg. Eredményei pedig kihatnak az örökkévalóságra. – Jézus élete, 173. o.