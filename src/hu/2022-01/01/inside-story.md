---
title: Történet
date: 31/12/2021
---

#### MEGLEPETÉS-ŐRSÉG

_Andrew McChesney_

A házasságkötés általában boldog alkalom, amikor a családok ünnepelnek. Khome és férje, Eung azonban csak szenvedtek a mindentől távol eső falujukban, Laoszban. Khome a laven népcsoporthoz tartozik, és egy spiritiszta médium lánya. Arra a sorsra nevelték, hogy majd átveszi anyja helyét. Ő azonban megtalálta az Urat, és a szülői akarat ellenére átadta neki a szívét. Amit pedig még rosszabbnak tartott az anyja, feleségül akart menni egy másik népcsoportbeli keresztény férfihoz. Úgy tűnt, mindenki a házasság ellen van, még a gonosz démonok is.

Egy nap megjelent Khoménak egy gonosz lélek és ránevetett. Khome gyorsan letérdelt és imádkozott. Felállt, kézbe akarta venni a Bibliáját, hogy olvassa. A Biblia csak pár lépésnyire volt tőle, de a lába annyira elnehezedett, hogy alig tudott megmozdulni, mintha földbe gyökerezett volna. Miközben küszködött, hogy elinduljon, imádkozni kezdett: „Istenem, védj meg engem! Szabadíts meg!” Végül odaért a Bibliához, kinyitotta, olvasott belőle néhány igeverset, imádkozott Jézus nevében és a gonosz lélek elmenekült.

A gonosz erőkkel való küzdelem még évekig folytatódott. Szüleik, rokonaik mind nyíltan kifejezték gyűlöletüket irántuk. Hamis vádakkal feljelentették őket. Amikor a rendőrök kiérkeztek, hogy letartóztassák őket, a ház előtt rejtélyes alakokat láttak. Rémülten elrohantak. A második letartóztatási kísérlet is kudarcba fulladt, mert akkor pedig a házon belül találkoztak a különös lényekkel. Elterjedt a hír, hogy a házaspárnak természetfeletti őrei vannak, ezért tisztelni kezdték őket. Khome és a férje mindenkinek segített, akinek csak tudott. A betegek és megszállottak hozzájuk jöttek segítségért. Egyenként elfogadták Jézust, és a házaspár otthonában házi gyülekezet alakult. Khome lánytestvére egy ideig ellenállt az evangéliumnak, de egy éjjel különös fényt látott ragyogni a házukból. A faluban senkinek a házában nem volt áram. Khome nem tudta testvérének megmagyarázni a jelenséget, hiszen mivel aludtak, nem láttak semmit. Ezután Khome nővére is elfogadta Jézust. Khome és a férje a mai napig fényesen ragyogó lámpásként szolgálnak a laven népcsoport tagjai között Laoszban.

