---
title:  Ezekben Az Utolsó Napokban
date:  30/12/2021
---

`Olvassuk el Zsid 1:1-2, 9:26-28, 10:25, 36-38 és 12:25-28 verseit! Mit hangsúlyoz itt Pál, különösen az idővel kapcsolatban?`

Van egy nagyon fontos elem, amit az apostol kiemel, ami az intésének sürgetést kölcsönöz: az olvasók az „utolsó időkben” élnek (Zsid 1:1-2), nemsokára beteljesednek az ígéretek (Zsid 10:36-38). Érdekes módon Pál az egész írásban a pusztai nemzedékhez hasonlítja a hallgatóságát, akik Kánaán határán álltak, készen arra, hogy belépjenek az ígéret földjére. „Mert még egy igen-igen kevés idő, és aki eljövendő, eljön, és nem késik” (Zsid 10:37, RÚF) – emlékeztet. Majd így buzdít: „De mi nem a meghátrálás emberei vagyunk, hogy elvesszünk, hanem a hitéi, hogy életet nyerjünk” (Zsid 10:39, RÚF). Ez az utolsó bátorítás arra figyelmeztette az olvasókat és minket is, hogy milyen veszélyeket tapasztalt Isten népe a történelem során közvetlenül az ígéretek teljesedése előtt.

Mózes negyedik könyve pontosan erről szól. A Biblia feljegyezte, hogy Izrael kétszer is nagy vereséget szenvedett, mielőtt belépett volna az ígéret földjére. Az első alkalmat Mózes negyedik könyve 13-14. fejezetei örökítik meg, amikor több vezető elbizonytalanította a népet, és Izrael hite emiatt elcsüggedt, így épp, mielőtt beléphettek volna Kánaán területére, a közösség úgy döntött, hogy új vezetőt választanak és visszatérnek Egyiptomba.

A második alkalom az volt, amikor az izraelitákat magával ragadta az érzékiség és a bálványimádás Baál-Peórnál (Mózes negyedik könyve 24-25. fejezetei). Bálám nem volt képes átkot szórni az izraelitákra, de Sátánnak sikerült szexuális jellegű kísértésekkel hamis istentiszteletre és bűnbe vezetni Izraelt, amivel Isten rosszallását vonták magukra.

Az apostol mindkét veszélytől óvja a levél olvasóit. Először is inti őket, hogy maradjanak meg a hitvallásuk mellett és tartsák a tekintetüket Jézuson (Zsid 4:14; 10:23; 12:1-4). Másodszor pedig tanácsolja őket, hogy ne essenek az erkölcstelenség és a kapzsiság bűnébe (Zsid 13:4-6). Végül arra bátorítja hallgatóságát, hogy figyeljenek a vezetőikre, engedelmeskedjenek nekik (Zsid 13:7, 17).

`Miért mondhatjuk azt a holtak állapotával kapcsolatos hitünk alapján – miszerint amikor az ember lecsukja a szemét és meghal, a következő, amiről tud a második advent lesz –, hogy mindenki az „utolsó időkben” él?`

---

#### Ellen G. White idézetek

Jézus ott volt Jánossal a száműzetés idején, és éppen így lesz hűséges gyermekeivel is, akiknek szenvedniük kell a hitükért és bizonyságtevésükért… Az üldözések viharai miatt a sziklák hasadékaiba rejtőztek, de a korszakok Sziklája volt a védelmük. A hegyek és a barlangok menedékében az Üdvözítő megmutatta nekik jelenlétét és dicsőségét. Még vajmi kevés idő, és aki eljövendő, eljön, és nem késik. Az Ő tekintete tűzlángként hatol be a legmélyebb börtöncellákba, hogy kimentse gyermekeit, mert nevük be van írva az élet könyvébe. Az Úr szeme rajtunk nyugszik, körülvesz bennünket, látja minden nehézségünket, észlel minden veszélyt. Nincs olyan hely, ahová ne hatolna be, gyermekeit nem érheti olyan szenvedés vagy baj, amelyet az Ő szeretete ne érne utol. – That I May Know Him, 360. o.

„Tartsd meg!” Tarts ki. Ez nem bűneink melletti kitartást jelent, hanem tarts ki a megnyugvás, a hit, a reménység mellett, melyet Isten nyújtott számodra Igéjében. Sohase csüggedj el. A csüggedt ember semmire se képes. Az ősellenség elcsüggeszteni törekszik, fülünkbe súgva, hogy semmi értelme Istent szolgálnunk, hogy több értelme lenne élvezetekkel és örömökkel élnünk a világban. De hát „mit használ az embernek, ha az egész világot megnyeri is, lelkében pedig kárt vall”? Világi élvezetekkel élhetsz az eljövendő világ elvesztése árán; de megengedheted-e magadnak, hogy ekkora árat fizess érte?

„Tarts ki.” Ki kell tartanunk, és élnünk kell az összes mennyből nyert világossággal. Miért? Mert az Úr azt akarja, hogy ragadjuk meg az örökkévaló igazságot, és segítő keze legyünk – hirdessük a világosságot azoknak, akik nem tudnak irántuk való szeretetéről. Mikor Krisztusnak adtátok magatokat, az Atya, Fiú és Szentlélek jelenlétében tettetek ígéretet. A menny három hatalmának jelenlétében. „Tartsd meg” ezt az ígéretet. – A Te Igéd igazság, VII. köt., 959. o.

Te döntöd el, hogy ki vezesse a szívedet, és ki uralja az elmédet. Ha úgy döntesz, hogy ajtót nyitsz a gonosz sugallatai előtt, akkor elmédet a kétely és a lázadás kérdései fogják elárasztani. Hangot adhatsz az érzéseidnek, azonban minden kimondott kétely egy elhintett mag, ami egyszer majd kicsírázik, és valakinek az életében olyan gyümölcsöt terem, amit sosem fogsz tudni helyrehozni. Megtörténhet, hogy te egyszer majd kigyógyulsz a megkísértés pillanataiból… azonban mások, akiket tévelygésre késztettél, meglehet, hogy sosem fognak megszabadulni az általad elhintett hitetlenségtől. Fontos tehát, hogy csak olyat mondjunk embertársainknak, amivel lelki erőt nyújtunk, és világosságot árasztunk a szívükbe. – That I May Know Him, 228. o.