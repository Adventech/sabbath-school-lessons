---
title:  Lehetetlen Helyreállítani
date:  07/02/2022
---

`Vessük össze Mt 16:24, Róm 6:6, Gal 2:20, 5:24, 6:14 és Zsid 6:4-6 verseit! A hasonlat alapján tehát mit jelent az, hogy „megfeszítik Krisztust”?`

Az eredeti görög szövegben hangsúlyos a „lehetetlen” szó. Lehetetlen, hogy Isten helyreállítsa azokat, akik „elestek”, mert „újra megfeszítik önmaguknak az Isten Fiát” (Zsid 6:6, RÚF). Pál ki akarja emelni, hogy Krisztuson kívül nem vezet más út a megváltáshoz (ApCsel 4:12). Nem lehet másképp üdvözülni, mert „lehetetlen, hogy az Isten hazudjon” (Zsid 6:18), illetve „Hit nélkül… lehetetlen Istennek tetszeni” (Zsid 11:6).

Isten Fiának ismételt megfeszítése jelképes kifejezés, azt írja le, hogy mi történik a Jézus és a hívő közötti személyes kapcsolatban.

A vallási vezetők azért feszítették keresztre Jézust, mert fenyegetőnek vélték a hatalmukra és az önrendelkezésükre nézve. El akarták pusztítani Krisztus személyét, hogy megszabadulhassanak attól, akiben hatalmas és veszélyes ellenséget láttak. Hasonlóképpen az ember a legalapvetőbb módon kihívásnak érezheti az evangéliumot is az önállóságára és önrendelkezésére nézve. A keresztényi élet lényege, hogy felvegyük a keresztet és megtagadjuk önmagukat (Mt 16:24). Ez azt jelenti, hogy megfeszítjük a világot (Gal 6:14), az óembert (Róm 6:6), illetve a testet is az „indulataival és kívánságaival” (Gal 5:24). A keresztényi élet célja, hogy bizonyos értelemben meghaljunk: ha nem halunk meg az énünknek, nem kaphatjuk meg az új életet, amit Isten akar nekünk adni (Róm 6:1-11)!

A halálig megy a harc Jézus és az énünk között (Róm 8:7-8; Gal 5:17). Nehéz küzdelem, amit nem lehet egyszerre megnyerni. Ez a szakasz nem arra utal, aki időnként elbukik az „óemberrel” és a „testtel” vívott küzdelemben. Azokra vonatkozik, akik már őszintén megtértek és üdvösségre jutottak (Zsid 6:4-5), később azonban úgy döntenek, hogy Jézus veszélyezteti azt az életet, amire vágynak, ezért véget akarnak vetni a vele való kapcsolatuknak. Vagyis amíg az illető el nem határozza, hogy végleg elfordul Krisztustól, addig még van reménye az üdvösségre.

`Mit jelent meghalni az „énnek” és felvenni a keresztet? Életünk mely területe felett a legnehezebb átadnunk az uralmat Krisztusnak?`

---

#### Ellen G. White idézetek

A büszke szív ki akarja érdemelni az üdvösséget, ezzel szemben mind a mennyre való jogcímünk, mind alkalmasságunk Krisztus igazságában rejlik. Az Úr semmit sem tehet az ember megmentéséért, amíg az meg nem győződik saját gyengeségéről, le nem vetkőzi minden önelégültségét, s alá nem veti magát Isten irányításának. Ekkor kaphatja meg az ajándékot, amit Isten kíván neki nyújtani. Ő semmit sem tart vissza a szükségét átérző lélektől. Az ilyen embernek szabad bejárása van hozzá, akiben a teljesség lakozik. „Mert így szól a magasságos és felséges, aki örökké lakozik, és akinek neve szent: Magasságban és szentségben lakom, de a megrontottal és alázatos szívűvel is, hogy megelevenítsem az alázatosok lelkét, és megelevenítsem a megtörtek szívét.” (Ésa 57:15) – Jézus élete, 300. o.

Krisztus elárulásának, megtagadásának és megfeszítésének eseményei újra lejátszódtak, és újra le fognak játszódni súlyos jelenetekben. Isten és ember főellenségének csalásai nagy hatalommal bírnak. Akik Krisztuson kívül bármilyen más vezetőhöz adták magukat, azok testi, lelki és szellemi valóját olyan elbűvölő révület uralma hatja át, melynek hatalma által a lelkek elfordulnak az igazságtól, és helyette hazugságot fogadnak el. Csapda hálójába esnek, és minden tettükkel azt kiáltják: „Bocsásd el Barabbást, és feszítsd meg Krisztust!”

Azokban az egyházakban, melyek eltávolodtak az igazságtól és a szentségtől, napvilágra kerül, hogy mivé válik és mire képes az emberi természet, amikor Isten szeretete nem lakik a lélekben. Semmi ne érjen meglepetésként bennünket! Ne csodálkozzunk az aljasság semmilyen megnyilatkozásán! Akik megszenteletlen lábuk alá tiporják Isten törvényét, ugyanazzal a lelkülettel rendelkeznek, mely Jézust zaklatta és elárulta. – Szemelvények, III. köt., 415–416. o.

A menny nagyon olcsó, ha szenvedések árán elérhetjük. Legyünk önmegtagadók mindvégig, haljunk meg naponként az énnek, tekintsünk állandóan Jézusra, s az Ő dicsőségét tartsuk állandóan szem előtt. Láttam, hogy azoknak, akik nemrég fogadták el az igazságot, tapasztalniuk kell, mit jelent Krisztusért szenvedni. Rögös pályán kell haladniuk, hogy végül megtisztulhassanak, és a szenvedések teszik majd őket alkalmasakká arra, hogy az élő Isten pecsétjét elnyerhessék, a szomorúság idején megállhassanak, a Királyt szépségében szemléltessék, s hogy a szentséges, tiszta angyalok és Isten színe előtt élhessenek.

Mikor láttam, mivé kell lennünk, hogy a dicsőséget örökölhessük, és mikor láttam, hogy Jézus mennyit szenvedett, hogy ilyen gazdag örökséget szerezzen meg számunkra, imában könyörögtem, hogy alámerítkezhessünk Krisztus szenvedéseiben, hogy a küzdelmektől ne riadjunk vissza… Az angyal így szólt: „Tagadjátok meg önmagatokat; gyorsan előre kell haladnotok!” Közülünk többeknek volt elég ideje az igazság elfogadására, s arra, hogy lépésről lépésre haladhassanak folytonosan előre. Minden lépés erőt adott a további lépés megtételére. De az idő már-már lejár, és amit mi azelőtt éveken át tanulhattunk, arra nekik csak néhány hónapjuk lesz. – Tapasztalatok és látomások, 67. o.