---
title:  Jézus, A Lélek Horgonya
date:  05/02/2022
---

### E heti tanulmányunk
Máté 16:24; Róma 6:6; Zsidók 6:4-6, 9-13, 17-20; 10:26-29 „Ez a&nbsp;reménység lelkünknek biztos és er&#337;s horgonya, amely behatol a&nbsp;kárpit mögé, ahova els&#337;ként bement értünk Jézus, aki Melkisédek rendje szerint f&#337;pap lett örökké” (Zsid 6:19-20, RÚF).

> <p></p>
> Zsid 5:11–6:20 szakasza megszakítja a Jézus értünk végzett papi szolgálatáról szóló teológiai fejtegetést. Pál beékel a gondolatmenetébe egy szigorú figyelmeztetést a Krisztustól való eltávolodás veszélyéről.

Úgy tűnik, fennállt annak az esélye, hogy az emberek belemerülnek az önsajnálat és a hitetlenség mocsarába. Pál apostolt aggasztotta, hogy a nehéz helyzet miatt tompult olvasói és hallgatói lelki érzékenysége, és emiatt nem fejlődnek az evangélium megértésében és tapasztalásában.

Vajon nem fenyeget mindannyiunkat az a veszély, hogy a megpróbáltatások miatt elcsüggedünk, következésképpen pedig eltávolodunk a hittől?

A szigorú figyelmeztetés viszont szeretetteljes bátorításban végződik. Pál kifejezi, hogy bízik az olvasóiban és magasztalja Jézust, akiben megtestesült Istennek a megváltásról szóló megszeghetetlen ígérete (Zsid 6:9-20). Zsid 10:26-39 szakaszában megismétlődik a figyelmeztetés és bátorítás ciklusa.

Ezt a ciklust fogjuk most tanulmányozni, miközben Jézus erősítő szavaira összpontosítunk.

---

#### Ellen G. White idézetek

Szerető Jézusunk kész bőségesen megáldani minket, de ehhez gyakorolnunk kell a hitünket, a buzgó imát és az örvendezést Isten szeretetében. (…)

Tanulmányozzuk Isten figyelmeztetéseit és utasításait, melyeket az elmúlt korokban adott népének. Nem vagyunk szűkében a világosságnak. Tudjuk, mit kell elkerülnünk, és mit kell betartanunk. Ha mégsem igyekszünk megismerni és megtenni, ami helyes, az azért van, mert érzéki szívünknek jobban tetszik, ami helytelen.

Mindig lesznek megbízhatatlan emberek, akik arra várnak, hogy mások hite vigye őket előre. Nem ismerik tapasztalatból az igazságot, azért nem érzik annak lelkükre tett megszentelő hatalmát. Minden gyülekezeti tag kötelessége, hogy szorgalmasan megvizsgálja a szívét, s fedezze fel, vajon élete és jelleme összhangban áll-e Isten igazságának nagyszerű mértékével. – Bizonyságtételek, V. köt., 532–533. o.

Az Isten és az ember nagy ellensége folyamatosan arra törekszik, hogy uralma alá hajtson bennünket, amikor kevésbé vagyunk éberek. Jézus figyelmeztetett a ránk leselkedő veszélyekre és a ravasz ellenségre. Ennek érdekében többször is rámutatott, hogy kötelességünk szüntelenül vigyázni és imádkozni, hogy ne essünk kísértésbe. Higgy Jézusban, higgy élő és kitartó hittel, és biztos lehetsz abban, hogy Ő megoltalmaz és megvéd téged! Szorosan tart, míg engeded magad tőle vezettetni, míg tőle tanulsz, és benne bízol, és akkor Ő fog megvédeni az eleséstől. Isten a legbiztosabb menedék. – The Upward Look, 19. o.

Amikor úgy érezzük, hogy túl nagy a teher, amikor kísértések környékeznek meg, amikor a szív érzelmei és vágyai próbálnak felülkerekedni, akkor mennyei Atyánk elé kell járulnunk buzgó is kitartó imával Jézus Krisztus nevében, s akkor Megváltónk a segítségünkre siet. Az Ő mindenható és hatékony nevében megszerezhetjük a győzelmet, és elűzhetjük Sátánt a közelünkből. De ne áltassuk magunkat azzal, hogy teljes biztonságban vagyunk, miközben a legcsekélyebb erőfeszítést sem tesszük ez ügyben. (…)

Csak Isten a menedékünk. Nehogy azt higgyük, hogy saját bölcsességünkben erő van, mivel a mi erősségünk csak gyengeség, bölcsességünk csupán balgaság. Krisztus legyőzte helyettünk az ellenséget, mert megindult gyengeségeinken, és tudta, hogy ha nem siet a megmentésünkre, akkor vereséget szenvedünk, és elveszünk. Istenségére emberi természetet öltött, s így jogot szerzett arra, hogy emberi karjával átkarolja az embert, miközben isteni karjával megfogta a végtelen Isten trónját. Krisztus érdemei teszik nemesebbé az emberiséget, s így az ember lehetőséget kap, hogy legyőzze a bűn okozta romlást, és Krisztus isteni természete által a végtelen Istenhez kapcsolódjon. – That I May Know Him, 269. o.