---
title:  Nincs Több Bűnért Való Áldozat
date:  08/02/2022
---

Zsid 6:4-6 részének figyelmeztetése hasonlít arra, ami 10:26-29 szakaszában található. Pál elmagyarázza, hogy ha az olvasói elutasítják Jézus áldozatát, nem lesz más lehetőségük a bűnbocsánatra, mert annak Krisztuson kívül nincs más útja (Zsid 10:1-14).

`Olvassuk el Zsid 10:26-29 részét! Milyen három módon jellemzi a levél írója a megbocsáthatatlan bűnt?`

Pál nem azt mondja, hogy nem lehet engesztelést szerezni arra a bűnre, amit az igazság megismerése után követnek el. Isten Jézust jelölte ki Szószólónkként (1Jn 2:1). Rajta keresztül kapunk bűnbocsánatot (1Jn 1:9). Az Ige Isten Fia megtaposásaként, a szövetség vérének meggyalázásaként és a Szentlélek bántalmazásaként (Károli), megcsúfolásaként (RÚF, ÚRK) jellemzi (Zsid 10:29) azt a bűnt, amire nincs bűnbocsánat. Nézzük át ezeknek a kifejezéseknek a jelentését!

Az „Isten Fiát lábbal tiporja” (Zsid 10:29, RÚF) kifejezés Jézus uralmának elutasítását jelenti. Az „Isten Fia” cím arra emlékeztette a hallgatóságot, hogy Isten a jobbjára ültette Jézust és megígérte neki: lába „zsámolyává” teszi az ellenségeit (Zsid 1:13; lásd még 1:5-12, 14). Krisztus megtaposása arra utal, hogy aki hitehagyóvá lett, az ellenségének tartja Őt. A levél érvelésének összefüggésében (Zsid 1:13) azt is mondhatnánk, hogy a hitét elhagyó személy letaszította Jézust a trónról (amit ezután ő maga foglalt el) és „zsámolyává tette”. Ezt akarta Lucifer elérni a mennyben (Ézs 14:12-14) és a „bűn embere” is ezt kísérli majd meg a jövőben (2Thessz 2:3-4).

A „szövetség vérét… közönségesnek tartja” (RÚF) kifejezés Jézus áldozatának elutasítására utal (Zsid 9:15-22). Azt a gondolatot sugallja, mintha Krisztus vérének nem lenne tisztító ereje.

A „kegyelemnek lelkét bántalmazza” fordulat nagyon kifejező. A görög enybrisas kifejezés („sértés”, „gyalázat”) az önteltség megmutatkozásával jár együtt, ami „arcátlanságra” és „gőgre” utal. Ez éles ellentétben áll a Szentlélek bemutatásával, ami szerint Ő „a kegyelemnek Lelke”. A hitét elhagyó személy sértéssel felel Isten kegyelmi ajánlatára.

A hitehagyó helyzete így menthetetlen. Elutasítja Jézust, az áldozatát és a Szentlelket is.

---

#### Ellen G. White idézetek

Némelyek, bár azt állítják, hogy hűségesek, mégis megvetették Isten Igéjét, és eltávolították az életükből. Elhanyagolták a Bibliát, a csodálatos útmutatót, minden gondolat igazi vizsgálóját, és azt hangoztatják, hogy mivel bennük van a Szentlélek, már nincs szükségük arra, hogy a Szentírást tanulmányozzák. Ők azonban Sátán hamis érveit fogadják el, amivel megtévesztette őket.

Az Úr szeret benneteket, és őrző angyalai mellettetek állnak. Ha betöltitek az Igét, akkor Jézus utasításainak fogtok engedelmeskedni… Gyengék vagyunk, viszont teljes bizonyossággal bízhatunk Jézus Krisztusban, mert az Ő hatalma védi meg azokat a lelkeket, akik benne bíznak. Óriási veszély leselkedik ránk. – The Upward Look, 19. o.

Sokan vannak ma Péter helyzetében, aki túlságosan nagy önbizalommal jelentette ki, hogy sosem fogja megtagadni Urát. De mivel önmagukban bíznak, könnyen Sátán prédájává válnak. Aki beismeri gyengeségét, az egy önmagánál nagyobb hatalomban bízik, és ha Istenre tekint, akkor az ördög már nem árthat neki. Viszont aki önmagában bízik, könnyen vereséget szenved. Ne feledjük, hogy ha nem figyelünk Isten figyelmeztetéseire, kudarc lesz a sorsunk. Krisztus nem védi meg a sebektől azokat, akik szándékosan az ellenség területére lépnek. Magára hagyja, aki meg van elégedve önmagával, és aki úgy jár el, mintha Istennél jobban tudná, hogy mit kell tennie, s ezért a saját erejére támaszkodva halad előre. Mindennek azonban szenvedés és megcsonkított élet, de lehet, hogy kudarc és halál lesz a következménye.

A háborúban az ellenség kihasználja a megtámadottak gyenge pontját, és oda összpontosítja leghevesebb támadásait. A keresztény védelmi rendszerén egyetlen gyenge pontnak sem szabad lennie. Körül kell venni magát azzal a segítséggel, ami meg lett ígérve a Szentírásban azoknak, akik Isten akaratát cselekszik. A megkísértett ember akkor nyerheti el a győzelmet, ha annak példáját követi, aki „Meg van írva” szavakkal fogadta a kísértőt. Az „Így szól az Úr” minden helyzetben védelmet fog jelenteni számára. – This Day With God, 259. o.

A megszentelődés naponkénti munka. Senki se csalja meg önmagát, senki ne higgye, hogy Isten megbocsát, és megáldhatja annak ellenére is, ha parancsolatait vagy azok egyikét áthágja. A szándékos bűn a Szentlélek hangját hallgattatja el, és elválasztja a lelket Istentől. A vallásos érzelmek minden csapongása ellenére sem lakik Jézus olyan szívben, mely a mennyei törvényt megszegi. Isten csak azokat tiszteli, akik Őt is tisztelik. (…)

„Senki sem szolgálhat két úrnak.” Ha a bűnnek szolgálunk, nem szolgálhatunk Krisztusnak. A keresztényt is ösztökéli a bűn, mert a test hadakozik a Lélek ellen, de a Lélek harcol a test ellen, s így állandó a küzdelem. Itt van szükségünk Krisztus segítségére. Ha emberi gyengeség egyesül mennyei erővel, hitben így kiált fel: „De hála Istennek, aki a diadalmat adja nekünk a mi Urunk, Jézus Krisztus által.” (1Kor 15:57) – Üzenet az ifjúságnak, 114. o.