---
title: Történet
date: 11/02/2022
---

#### CUKORSOKK

_Andrew McChesney_

Oung, aki cukorgyári dolgozó Laoszban, megkeresztelkedett, de három év után elvesztette érdeklődését Jézus iránt. A lelkész meglátogatta otthonában, kérlelte, hogy térjen vissza a gyülekezetbe. Oung megígérte, mégsem ment vissza. Hétről hétre újabb és újabb kifogásokkal rukkolt elő, hogy miért nem megy.

Egy idő múlva inni kezdett és rengeteg bajt okozott otthon. Sokszor megverte a nővérét, megsebesítette az arcán, karján, lábán. A nővérének, aki egyébként hűséges gyülekezeti tag, el kellett költöznie tőlük. Oung a házban maradt a feleségével és a gyermekeivel. A nővére sírva kérte a gyülekezetet, hogy ne hagyják abba az imát Oungért.

Egy nap, amikor Oung a cukorgyárban dolgozott, felmászott egy fémlétrára, hogy cukrot engedjen ki egy hatalmas acéltartályból. Ez a napi rutinjához tartozott. Aznap azonban zárlatos lett a tartály elektromos vezetéke. Amint Oung kinyújtotta a kezét és megérintette a tartály fedelét, végigfutott a testén az áram.

A keze odatapadt a tartály széléhez, nem tudta elmozdítani. Abban a pillanatban megjelent lelki szemei előtt a családja, a gyermekei, a felesége. Isten is eszébe jutott. „Istenem, segíts!” – kiáltotta. Az áramütés megszűnt, Oung a földre esett. A bal keze csúnyán megégett a balesetben, de más baja nem történt. A falu lakói alig hitték, hogy túlélte az esetet. Oung elmondta a feleségének, hogy újra odaszánja az életét Jézusnak. „Vissza kell mennem a gyülekezetbe, mert Isten új életet adott nekem. Bizonyságot kell tennem róla, mert már halott lennék, mégis élek.”

