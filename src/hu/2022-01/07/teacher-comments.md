---
title:  Tanítói melléklet
date: 11/02/2022
---

Alapigék: Mt 16:24; Róm 6:6; Zsid 6:4-6, 9-13, 17-20; 10:26-29

#### Áttekintés

A tanulmány témája:

A zsidókhoz írt levél 5. fejezete némileg sötét hangnemben zárul, Pál megfeddi olvasóit, amiért nem haladnak előre lelki útjukon. A továbbiakban azonban mélyebb teológiai témákba kezdve folytatja prédikációját, még ha közönsége rest is a hallásra (lásd Zsid 5:11). Csak akkor fog újra utalni az olyan alaptanításokra, mint „a holt cselekedetekből való megtérés”, „Istenbe vetett hit”, „utasítások a mosakodásra vonatkozóan”, „kézrátétel”, „a halottak feltámadása”, „örök ítélet”, ha az idő engedi (Zsid 6:1-2).

Továbbá: a levél olvasói a múltban már tapasztalták Isten bőséges áldását. Ezeknek az áldásoknak a felsorolását Zsid 6:4-5 verseiben találjuk. A közösség tagjai „megvilágosíttattak, és megízlelték a mennyei ajándékot, és részeseivé lettek a Szentléleknek… megízlelték az Isten jó beszédét és az eljövendő világ erőit” (4-5. vers). E kifejezések a megtérés tapasztalásának, Isten kegyelmének, a Szentlélek jeleken és csodákon keresztül történő kiáradásának, az evangélium igazságának és az üdvösségnek a szinonimái.

Eközben azonban úgy tűnik, a hallgatók soraiból egyesek elhagyták a hitet. Pál így szól hozzájuk: „Mert lehetetlen dolog, hogy… ismét megújuljanak a megtérésre” (Zsid 6:4), akik megtagadták hitüket. Hasonlóan lesújtó ítéletet mond Zsid 10:26-29 szakasza is azokra, akik szándékosan kitartanak a bűnben, miután eljutottak az igazság megismerésére. A hitehagyó magatartást metaforákkal jellemzi, utalva arra, hogy ez egyenértékű Krisztusnak, áldozatának és a Szentléleknek a megtagadásával.

#### Kommentár

Amikor lehetetlen a megtérés

Vajon olyan esetekre vonatkozik Zsid 6:4-6 és Zsid 10:26-29 szakasza, amikor már lehetetlen a megtérés? Azt jelenti ez a gondolat, hogy ha egy keresztény megtagadja a hitét, akkor már nem újulhat meg a megtérésre? Semmiképpen nincs második esélye rá? Zsid 6:4-6 versei alapján a keresztények között elterjedt a gondolat az egyháztörténelem során, hogy nincs lehetőség újbóli megtérésre, ami némelyeket arra késztetett, hogy halogassák a keresztségüket, ha lehet, a halálos ágyukig. Mi a helyzet akkor az ilyen erőteljes figyelmeztetésekkel, ha mondjuk Péter Gecsemáné utáni esetét nézzük (Mt 26:69-75)? Az alábbi szövegvizsgálatban Zsid 6:4-6 verseit szeretnénk megérteni és összhangba hozni Péter tapasztalatával, valamint a Szentírás egészével.

Először is, próbáljuk megérteni a zsidók tapasztalatát! Egyesek közülük megvilágosodtak, megízlelték a mennyei ajándékot, részesültek a Szentlélekből, megízlelték Isten Igéjét, azután elbuktak. Az első metafora, amit az író itt használ a keresztény közösség jellemzésére a „megvilágosodott”, Zsid 10:32-ben is megjelenik: „De emlékezzetek vissza a régebbi napokra, amelyekben miután megvilágosodtatok, sok szenvedésteljes küzdelmet álltatok ki.” Ez a kép a keresztények kezdeti tapasztalatát jelzi, azt, amiben a hallgatóknak részük volt. Isten Lelke által átmentek a „holt cselekedetekből” az „Istenbe vetett hitbe” és „az igazság megismerésébe” (Zsid 10:26).

A második kép – „megízlelték a mennyei ajándékot” – azt mutatja, hogy az olvasók lelki tapasztalatot szereztek Isten kegyelmi ajándékával, a megváltással. A „megízlelni” szó Zsid 2:9-ben jelenik meg: Krisztus „mindenkiért megízlelte a halált”, ezzel olyasmit tapasztalt, ami addig ismeretlen volt számára. A zsidókhoz írt levél hallgatói megízlelték a mennyei ajándékot, valami olyasmit, amit addig nem ismertek, nevezetesen az „ilyen nagy üdvösséget” (Zsid 2:3).

A mennyei ajándék megízlelésével szorosan összefügg a harmadik kép. A keresztények részeseivé lettek a Szentléleknek (Zsid 6:4), ami a részvétel fogalmára utal, ez pedig Zsid 3:1 és Zsid 3:14 nyelvezetét idézi, ahol arról van szó, hogy a hallgatók részeseivé lettek a mennyei elhívásnak és Krisztusnak. A Szentlélek kiárasztását ez a hallgatóság akkor tapasztalta, amikor először hirdették nekik az evangéliumot (Zsid 2:4).

A metaforák sorozata ezután ismét az ízlelés képének ismétlésével folytatódik. Az evangélium meghallására utal az, hogy „megízlelték az Isten jó beszédét”. Ez akkor történt, amikor a hallgatók elfogadták a megváltás jó hírét (Zsid 2:3). A héber Biblia időnként eledelhez hasonlítja Isten Igéjét (lásd 5Móz 8:3). A hallgatók nem csupán Isten Igéje jó ízének befogadói, hanem tapasztalják „az eljövendő világ erőit” (Zsid 6:5), amelybe beletartoznak „a jelek, csodák, sokféle erők” (Zsid 2:4).

Négy hosszas, pozitív metafora után jön egy váratlan, drámai fordulat. Az utolsó metafora a hitehagyás jelenségére utal: „de elestek” vagy „elhagyták Krisztus útját” – ez általános értelemben azt jelentheti, hogy vétkeztek. A bűnt úgy kell értelmeznünk az ezután következő kifejezések miatt – „megfeszítik önmaguknak és nyilvánosan megcsúfolják az Isten Fiát” (Zsid 6:6) –, mint ami gyökeres elfordulás a 4-5. versekben eddig tárgyalt evangéliumi tapasztalattól. Egyszerűen szólva tehát, a hallgatók tapasztalták a megtérést, a megváltást, a jelek és csodák által a Szentlelket, Isten Igéjének jóságát, azután mégis elhagyták a hitet.

Most, hogy tudjuk, mit éltek át a zsidó hallgatók, forduljunk a megtérés lehetetlenségének vizsgálatához (Zsid 6:4-6)! A fentebb említett mind az öt metafora melléknévi igenév a görögben. Múlt időben vannak (aorisztosz), múltbeli cselekvést kifejező alakban. A tettek természetükből fakadóan véglegesek. A melléknévi igenevek láncolata egyugyanazon embercsoportra vonatkozik. Tehát nem sokkal korábban a hallgatóknak ez a csoportja eljutott a „megvilágosodott” állapottól a bukásig, közben átélték a vallási tapasztalatok egész sorát.

Zsid 6:6 utolsó része a melléknévi igenevek másik csoportját tartalmazza („ismét megfeszítik önmaguknak” és „nyilvánosan megcsúfolják az Isten Fiát”). Ez alkalommal Pál jelen időben használja a melléknévi igeneveket. Múlt időből (aorisztosz) jelen időbe vált, ami azt fejezi ki, hogy a cselekvés még most is folyamatban van. Mire utal ez? A jelen idő a folyamatban lévő cselekvést jelzi, ami még a beszéd elhangzásának idején is tart. Mindkét melléknévi igenév a jelen időben történő hitehagyásról beszél. Tehát a tettet bűnként láttatja, ez az akadálya a megtérésre való megújulásnak, mert a hitehagyó már Krisztus ellenségévé vált. Újra megfeszíti az Isten Fiát és nyilvánosan megcsúfolja, jelen időben, folyamatosan. Mit sugall ez? Megcsúfolni Krisztust azt jelenti, mintha újra megfeszítenék. Ez mutatja az egykor megvilágosodott emberek hitehagyásának pusztító és folyamatos jellegét. Azért nem újulhatnak meg a megtérésre, mert a jelenben lázadnak Krisztus ellen. Tetteik a hitehagyás okát és a magatartás jelenlegi folyamatát is jelzik. Krisztus elutasításával a hitehagyó felvállalja, hogy megtérése lehetetlen.

De mi a helyzet azzal a személlyel, aki nem így viselkedik? Neki van esélye? Természetesen! Itt nagyon hasznos Péter példája. Bár háromszor megtagadta Krisztust, hirtelen eszébe jutott, amit a Mester előre megmondott neki, „ekkor kiment, és keserves sírásra fakadt” (Mt 26:75). Ez a bűnbánó lelkület egészen más magatartás, mint Zsidók 6. fejezetében a hitehagyóké, akik ismét megfeszítik és nyilvánosan megcsúfolják Isten Fiát. „Gyermekeim, ezt azért írom nektek, hogy ne vétkezzetek. És ha vétkezik valaki, van szószólónk az Atyánál, az igaz Jézus Krisztus” (1Jn 2:1). A Közbenjáró viszont csak akkor válhat hasznára az embernek, ha az illető elfogadja, nem pedig megcsúfolja vagy megfeszíti Őt.

Összefoglalásul: Zsid 6:4-6 világossá teszi, hogy a hallgatóság megélte a vallási tapasztalatok egész sorát a megtéréstől a hitehagyásig. Egyesek számára azért vált lehetetlenné, hogy megújuljanak a megtérésre, mert megcsúfolták Krisztust, vagyis újra megfeszítették. Lényegében tehát ez a viselkedés abban tetőzött, hogy Krisztust ellenségüknek kiáltották ki. Az alázatos bűnbánat lelkülete azonban, amit Péter is tanúsított, mindig lehetővé teszi a bűnbocsánatot és megtérést. Közbenjárónk, Krisztus Jézus bármikor kész megújítani bennünket a megtérésre. Ugyanez igaz Zsid 10:26-29 szakaszára is, ami a szándékos, lázadó lelkülettel, készakarva elkövetett bűnről szól. „Mert ha szándékosan vétkezünk, miután eljutottunk az igazság megismerésére, akkor többé nincs bűnökért való áldozat” (Zsid 10:26). A jelenben is, folytatólagosan, szándékosan, kitartóan elkövetett bűnről van itt szó, ami megfosztja az embert a bűnbocsánat lehetőségétől. Van, „aki az Isten Fiát megtapossa, és a szövetség vérét, amellyel megszenteltetett, tisztátalannak tartja, és a kegyelem Lelkét megcsúfolja” (Zsid 10:29). Az ilyen tettekkel az ember azt nyilvánítja ki, hogy Jézus az ellensége, vérének nem tulajdonít megváltó hatalmat. Arrogáns módon megcsúfolja és gorombán elutasítja Isten kegyelmi ajánlatát. Az ilyen ember nem is akar megtérni. Lelkülete nyílt lázadás Krisztus és műve ellen, ezért számára lehetetlen a megtérés.

Felőletek ezeknél jobb dolgokról vagyunk meggyőződve, ami üdvösséggel jár

A szigorú figyelmeztetés után Pál ismét hangnemet vált A zsidókhoz írt levelében és bátorító szavakkal fogalmaz. „De ha így szólunk is, szeretteim, felőletek ezeknél jobb dolgokról vagyunk meggyőződve, ami üdvösséggel jár” (Zsid 6:9). Ez a hallgatóság a 7. versben említett jó talajhoz hasonlít, ami gazdag termést hoz. Hosszú a lista ezeknek az embereknek a keresztény szolgálatáról, amelyekről Isten nem feledkezik meg (Zsid 6:10). Amikor Pál „szeretteimnek” nevezi olvasóit, világosan kinyilvánítja, hogy valóban lát reményt a számukra.

#### Gyakorlati alkalmazás

Nem ritka jelenség a Hetednapi Adventista Egyházban, hogy tinédzserek megkeresztelkednek. Bármilyen tiszta és őszinte is a tapasztalatuk Krisztussal, amikor idősebbek lesznek és felsőoktatási intézményekbe kerülnek, előfordulhat, hogy hitük elhalványul és meggyengül. Vannak, akik 19 éves koruk körül hagyják el a közösséget, kanyarognak az élet útvesztőiben, majd valamikor a 30-as éveikben – életválságok után – visszajönnek az egyházba. Mi a legjobb módja a testvéreink visszafogadásának, ha megtalálják az egyházba visszavezető utat?

1)  Hogyan reagálnánk, ha Zsid 6:4-6 alapján valaki azt gondolná, hogy számára nincs megtérés?

2)  Mit tehetünk egyénileg és közösségileg azért, hogy a családunkban és a gyülekezeteinkben elkerüljük a hitehagyást?

`Jegyzetek`