---
title:  Meglátják Az Arcát
date:  03/03/2022
---

`Olvassuk el Zsid 12:22-24 verseit! Milyen értelemben járultunk (RÚF, ÚRK) a mennyei Jeruzsálemhez, Isten jelenlétébe?`

Egyesek szerint a hívők hit által „már megérkeztek” a Sion hegyére, a mennyei Jeruzsálembe. Ebben az értelemben a tapasztalatunk a jövő előíze. Tehát a mennyei Jeruzsálem a „reménylett”, de „nem látott” dolgok kategóriájába tartozik, amire azonban hit által ígéretet kaptunk (Zsid 11:1).

Ez igaz, azonban mégsem fejezi ki mindazt, amit ez a szakasz jelent. Jézus, a képviselőnk által is megérkeztünk a Sion hegyére, Isten színe elé (Ef 2:5-6; Kol 3:1). Krisztus mennybemenetele nem hit kérdése, hanem tény. A mennybemenetel történelmi vetülete meggyőző erőt ad A zsidókhoz írt levél buzdításának, hogy ragaszkodjunk a hitvallásunkhoz (Zsid 4:14; 10:23). „Mivel tehát nagy főpapunk van, aki áthatolt az egeken… Járuljunk tehát bizalommal a kegyelem trónusához” (Zsid 4:14, 16, RÚF) – mondja Pál.

Tehát a képviselőnkön keresztül már megérkeztünk, így ehhez illően is kell viselkednünk. Jézus által már megízleltük „a mennyei ajándékot” és „az Istennek jó beszédét és a jövendő világnak erőit” (Zsid 6:4-5). Krisztus menny­bemenetelének és szentélyben végzett szolgálatának valósága a „lelkünknek biztos és erős horgonya” (Zsid 6:19, HUNB), annak biztosítéka, hogy az ígéreteknek van tartalma, bátran megbízhatunk bennük (Zsid 7:22). A hitünknek történelmi horgonya van.

Isten célja viszont nemcsak Jézusban teljesedik be, hanem bennünk is. Ahogy már megállapítottuk, Krisztus mennybemenetelével beteljesült Izrael évenkénti zarándokútjának első két előképe, a páska és a pünkösd. A zsidókhoz írt levél, illetve A jelenések könyve szerint az utolsó zarándoklat, a sátoros ünnep csak ezután fog beteljesedni. Jézussal együtt ünnepeljük majd, abban a mennyei városban, „melynek építője és alkotója az Isten” (Zsid 11:10, 13-16). Mi nem állítunk akkor sátrakat, hanem az Úr sátora száll le majd a mennyből, és örökké együtt fog lakni velünk (4Móz 6:24-26; Jel 7:15-17; 21:1-4; 22:1-5).

`Hogyan tanulhatjuk meg már most, a fájdalommal és szenvedéssel teli világban valóságnak látni az örök élet ígéretét? Mit válaszolnánk annak, aki szerint ez csak képzelgés, amitől csupán jobban érezzük magunkat itt és most?`

---

#### Ellen G. White idézetek

„A hit pedig a reménylett dolgoknak valósága és a nem látott dolgokról való meggyőződés.” (Zsid 11:1) Hát nem ugyanezt tapasztaltuk meg a múltban, amikor hittel léptünk előre, és meg tudtuk valósítani mindazt, aminek ma szemtanúi lehetünk? (…) A hit nem csupán azt jelenti, hogy előrenézel mindarra, ami még nem látható, hanem azt is, hogy megerősödsz a múlt tapasztalataiban az eredmények és Isten Igéjének a teljesedése láttán… Imádkozzatok: „Uram, gyarapítsd a hitünket!” A hit kiélesíti az érzelmeket arra, hogy még nagyobb szorgalommal és eredménnyel dolgozhassatok. A hit nemesíti a lélek erőit, és képessé teszi arra, hogy szilárdan megálljon mindabban, ami még láthatatlan. (…)

Szegezzük tekintetünket Jézusra, aki nem csupán példaképünk, hanem hitünk szerzője és bevégzője is, és haladjunk előre bizalommal, hiszen Ő megad minden szükséges erőt ahhoz, hogy eleget tudjunk tenni a mindennapok kötelességeinek. – The Upward Look, 72. o.

Hitre van szükség az élet apró és nagy dolgaiban is. Napi tevékenységeinkben Isten hatalma töretlen bizalom révén váljon valósággá számunkra. (…)

A félénk gyermekből csak Isten jelenlétének érzése űzheti ki azt a félelmet, amely megterheli az életet. Jegyezze meg jól az ígéretet: „Az Úr angyalai tábort járnak az Őt félők körül, és Ő megszabadítja őket minden veszélytől.” Olvassa el Elizeus csodálatos történetét, aki a városban tartózkodva láthatta a mennyei angyalok seregét közé és a felfegyverzett ellenség közé vonulni. Olvasson Péterről, akit angyal látogatott meg a börtönben, és figyelje meg, hogy Isten miként vezette ki hűséges szolgáját a fegyőrök és a hatalmas börtönrácsok közül. (…)

Az Úr ugyanilyen csodálatos módon fog dolgozni bárhol, ahol a hívő szívek az Ő hatalmának csatornáivá válhatnak. – Reflecting Christ, 127. o.

„Bizony, bizony mondom néktek: aki énbennem hisz, örök élete van annak.” (Jn 6:47) A szeretett János által, aki hallotta e szavakat, a Szentlélek kijelentette a gyülekezetnek: „Ez az a bizonyságtétel, hogy örök életet adott nékünk az Isten, és ez az élet az Ő Fiában van. Akié a Fiú, azé az élet.” (1Jn 5:11–12) Jézus ezt mondta: „Én feltámasztom azt az utolsó napon.” (Jn 6:54) Krisztus egy testté lett velünk, hogy mi egy lélek lehessünk vele. Ezen egység ereje által kell majd előjönnünk a sírból – ez nemcsak Krisztus erejének megnyilatkozása által történik, hanem hit által az Ő élete a miénk lesz. Aki meglátja az Üdvözítő igaz jellemét, és szívébe fogadja Őt, örök élete van. Krisztus a Lélek által lakik bennünk, és Isten Lelke, ha hittel fogadjuk be a szívünkbe, az örök élet kezdete. – Jézus élete, 388. o.