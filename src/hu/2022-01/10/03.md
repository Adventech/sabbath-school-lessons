---
title:  Isten Hívása
date:  28/02/2022
---

`Olvassuk el Zsid 12:18-21 szakaszát! Mit éltek át az izraeliták a Sínai-hegynél?`

Amikor Isten kihívta Izraelt Egyiptomból, az volt a terve, hogy személyes, bensőséges kapcsolatot alakít ki velük. „Ti láttátok, mit cselekedtem Egyiptommal, hogyan hordoztalak benneteket sasszárnyakon, és hogyan hoztalak ide benneteket” (2Móz 19:3-4, RÚF) – mondta.

Tehát az Úr Mózesen keresztül adta meg a szükséges utasításokat ahhoz, hogy a nép felkészüljön a vele való találkozásra. Az embereknek először is meg kellett szentelniük magukat (2Móz 19:10-15). Aki előkészület nélkül közelített a hegy lábához, meghalt. Miután a nép két napig készült, a harmadik napon, amikor „a kürt hosszan” hangzott, azt az utasítást kapták, hogy „felmehetnek a hegyre” (2Móz 19:13). Isten azt akarta, hogy olyan tapasztalatban legyen részük, mint Mózesnek és a vezetőknek volt, amikor felmentek a hegyre és „látták az Istent, amikor színe előtt ettek és ittak” (2Móz 24:9-11, RÚF). Később el is ismerték, hogy látták az Úr dicsőségét, tehát lehetséges, „hogy az Isten emberrel szól, és ez mégis él” (5Móz 5:24). Ám amikor eljött az ideje, nem volt elég hitük. Mózes évekkel később így magyarázta ezt: „mert ti féltetek a tűztől, és nem mertetek felmenni a hegyre” (5Móz 5:5, RÚF). Inkább kérték Mózest, hogy ő legyen a közvetítőjük (5Móz 5:25-27; vö. 2Móz 20:18-21).

Isten kinyilatkoztatta szentségét a Sínai-hegynél, amivel az volt a célja, hogy a nép megtanulja „félni”, tisztelni Őt. „Az Úrnak félelme” életre, bölcsességre és tiszteletre vezet (5Móz 4:10; vö. Zsolt 111:10; Péld 1:7; 9:10; 10:27), ugyanakkor megtanít arra is, hogy Ő irgalmas és kegyelmes (2Móz 34:4-8). Bár Isten azt szerette volna, ha Izrael odamegy hozzá, az emberek megijedtek és kérték Mózest, hogy ő legyen a közvetítőjük. A zsidókhoz írt levél leírása a Sínai-hegynél történtekről főként Mózes beszámolóját követi, amelyben emlékeztette a népet, hogy nem volt hitük, az aranyborjú miatt feladták a hitüket, illetve a bűnük miatt féltek találkozni az Úrral (5Móz 9:19). A nép reakciója nem Isten terve szerint való, hanem a hitetlenségük következménye volt.

`Jézusnak köszönhetően miért ne féljünk közeledni a szent Istenhez? Ugyanakkor milyen feltételei vannak a közeledésnek?`

---

#### Ellen G. White idézetek

Az Úr nagy hatalommal szabadította ki népét Egyiptomból, hogy megtarthassák az Édenben adott törvényt. A fáraó hiába vetette meg a sarkát. Azért vezette őket a Sínai-hegyhez, hogy szájából hallják a törvényt.

Isten azzal bizonyította a törvény fontosságát, hogy Ő maga harsogta el Izrael gyermekeinek. Félelmetes nagyszerűségében mutatta meg nekik uralkodói fenségét és méltóságát, hogy a nép eszébe vésse törvényének szentségét és fontosságát. A hatalommal és dicsőséggel, mely kíséretében a törvényt közölte, törvénye fontosságát kívánta hangsúlyozni. Krisztus a Sínairól szólva ezt a hitet adta egyszer s mindenkor a szenteknek. – Bizonyságtételek, VIII. köt., 197–198. o.

Dávid a legkomolyabban figyelte, kutatta Isten Krisztus által kinyilatkoztatott útjait, mikor felhőoszlopba burkolózott, és mikor Mózesre bízta, hogy pontosan mondja el ezeket Izraelnek. Felidézte, miket cselekedett Isten, hogy népet biztosítson magának, melyre rábízhatja a jövő nemzedékek számára is szóló szent, fontos igazságot. Isten csodálatosan munkálkodott, hogy több mint egymillió embert kiszabadítson; és mikor Dávid átgondolta az Úr Izraelnek adott ígéreteit, tudva, hogy ezek végül is mindazok számára is szólnak, akiknek szükségük van rá, magára vonatkoztatta az ígéreteket, és így szólt: „Megemlékezem az Úrnak cselekedeteiről, sőt, megemlékezem hajdani csodáiról.”

Hit által ragadta meg Istent, s ez megerősítette és felbátorította őt. Bár fölismerte a menny útjainak titokzatosságát, mégis biztos volt benne, hogy irgalmassággal és jósággal teljesek; hiszen az volt Isten jelleme, amit Mózesnek kinyilatkoztatott: „Az Úr elvonult előtte és kiáltott: Az Úr, az Úr irgalmas és kegyelmes Isten, késedelmes a haragra, és nagy irgalmasságú és igazságú.” – A Te Igéd igazság, III. köt., 1149. o.

Üdvösségünk Fejedelme nem hamis tudománnyal erősíti meg követőit, hanem a személyes Isten szavába vetett igazi hittel. Ezt az Igét ismétli meg újból és újból egyre erőteljesebben. Sátán minden erejét összeszedve egy utolsó támadást indít, és Krisztus követőjének a kitartása a végsőkig megpróbáltatik. Néha úgy tűnik, hogy fel kell adnia a küzdelmet. Ám a Jézushoz küldött ima repülő nyílként jut Isten trónja elé, és angyalokat küldenek ki a csatatérre. A csata kimenetele megváltozik… és a megterhelt lélek megszabadul. Az üldözött és kimerült lelket sasszárnyon hordozza, hogy győzelmet arathasson… Csodálatos leckéket tanulhatunk meg a Krisztus mindenhatóságától való függőségről. Aki mindezeket megtanulja, többé nem kell másnak a tapasztalatára támaszkodnia. Most már ő maga is tapasztalatot szerzett, a valóságban is megismerte a tényt, hogy Jézus Krisztus, aki hű és hatalmas, elégséges számára. Teljesedett az ígéret: „Elég néked az én kegyelmem.” (2Kor 12:9) – In Heavenly Places, 297. o.