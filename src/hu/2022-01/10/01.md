---
title:  Jézus Megnyitja Az Utat A Kárpiton Át
date:  26/02/2022
---

### E heti tanulmányunk
2Mózes 19:3-4; 3Mózes 16:1-2; Kolossé 3:1; Zsidók 9:24; 10:19-22; 12:18-21

> <p></p>
> „Mert nem emberkéz alkotta szentélybe, az igazi képmásba ment be Krisztus, hanem magába a mennybe, hogy most megjelenjen az Isten színe előtt értünk” (Zsid 9:24, RÚF).

Miután Jézus felemeltetett a mennybe, a tanítványok örömmel tértek vissza az Olajfák-hegyéről. Mesterük és Barátjuk a világ feletti hatalom pozíciójába emelkedett fel, és bátorította őket, hogy az Ő nevében forduljanak Istenhez. Teljes bizonyossággal tehetik ezt, tudva, hogy az Atya kedvezően válaszol az imáikra (Jn 14:13-14). Bár továbbra is a világban éltek és a gonosz erői támadták őket, a reményük mégis erős maradt. Tudták, hogy Jézus azért ment a mennybe, hogy helyet készítsen nekik (Jn 14:1-3). Tudták, hogy Ő az üdvösségük Fejedelme, aki vérével utat nyitott nekik mennyei otthonukba.

Jézus mennybemenetele központi jelentőségű A zsidókhoz írt levél teológiája szempontjából, uralmának és értünk folytatott főpapi szolgálatának a kezdetét jelzi. Ami pedig még fontosabb: a mennybemenetele jelzi és szentesíti azt a pillanatot, amikor kezdetét vette az új szövetség, ami által bátran mehetünk Isten elé hitben. Előjogunk, hogy Jézus és igazságosságának érdemei alapján bizalommal fordulhatunk Istenhez.

---

#### Ellen G. White idézetek

Mekkora boldogság volt a tanítványoknak, hogy ilyen barátjuk van a mennyben; hogy Ő képviseli ügyüket! Krisztus látható mennybemenetele megváltoztatta a mennyről formált nézeteiket és gondolataikat… Mostantól fogva a menny Jézus gondolatával függött össze, akit mindenek fölött szerettek és tiszteltek. (…)

Most már mint jövő otthonukra tekintettek a mennyre, ahol szerető Megváltójuk hajlékot készített számukra. Az ima új jelentőséget nyert, hiszen Megváltójukkal érintkeztek. Új és örömteli érzéssel s imájuk meghallgatásába vetett szilárd meggyőződéssel gyűltek a felső szobába, s igényelték az Üdvözítő ígéretét. Hiszen Ő mondta: „Kérjetek, és adatik nektek, hogy örömötök teljes legyen.” Jézus nevében imádkoztak tehát. – A Te Igéd igazság, VI. köt., 1054. o.

Jézus a szentek szentjében kész Isten elé menni értünk. Ott nem szűnik meg bemutatni azt a népet, amelynek teljessége benne van. Azonban mivel ekképpen járulhatunk az Atya elé, még nem jelenti azt, hogy visszaélhetünk irgalmával, hogy közömbösökké és önmagunkkal engedékenyekké válhatunk. Krisztus nem szolgálja a bűnt. Csak akkor rendelkezünk az Ő teljességével, és nyerünk befogadást a szeretett Fiú által, ha hit által benne maradunk.

Jó cselekedeteinkkel nem érhetjük el a tökéletességet. Az a lélek, mely Jézust szemléli, elutasítja saját igazságát. Látja tökéletlenségét, elégtelennek véli megtérését, legerősebb hite is csak gyengeség, leg­nagyobb áldozata is jelentéktelen, ezért alázattal borul a kereszt lábához. Ám ott Isten Igéjének hangja szólítja meg, és csodálattal fogadja az üzenetet: „És ti őbenne vagytok beteljesedve.” (Kol 2:10) Lelke megbékél. Többé nem törekszik önmagában sem jóságot, sem érdemeket találni, hogy azokkal szerezzen isteni előjogokat. – Reflecting Christ, 76. o.

János, a szeretett apostol a Szentlélek sugallatára nagyon érthetően és mély meggyőződéssel mondja: „Ha kérünk valamit az Ő akarata szerint, meghallgat minket: és ha tudjuk, hogy meghallgat bennünket, akármit kérünk, tudjuk, hogy megvannak a kéréseink, amelyeket kértünk őtőle.” (Mk 11:24; Jn 14:13; 1Jn 5:14–15) Tehát ostromold kéréseddel az Atyát Jézus nevében! Az Atya becsüli ezt a nevet.

A trónt övező szivárvány a záloga annak, hogy Isten hű, és hogy nála nincs változás, sem változásnak árnyéka. Vétkeztünk ellene, és nem érdemeljük meg, hogy kedvezzen nekünk. De Ő maga tanít a legcsodálatosabb könyörgésre: „A te nevedért kérünk, ne utálj meg, ne engedd, hogy meggyalázzák dicső trónodat! Gondolj ránk! Ne bontsd fel a velünk kötött szövetségedet!” (Jer 14:21, új prot. ford.) Megígérte, hogy ha méltatlanságunk és bűneink beismerésével hozzá fordulunk, odafigyel kiáltásunkra. Trónja becsülete múlik szava beváltásán.

Megváltónk Áronhoz hasonlóan, aki Krisztust szimbolizálta, képviseli minden gyermeke ügyét a szenthelyen. Nagy Főpapunk nem felejt el egyetlen szót sem, amellyel bizalomra bátorított minket. Az Úrnak gondja van szövetségére. – Krisztus példázatai, 148. o.