---
title:  Tanítói melléklet
date: 04/03/2022
---

Alapigék: 2Móz 19:3-4; 3Móz 16:1-2; Kol 3:1; Zsid 9:24; 10:19-24; 12:18-21

#### Áttekintés

A tanulmány témái:

A zsidókhoz írt levélben Krisztus mennybemenetele jelzi uralkodásának és mennyei főpapi szolgálatának kezdetét. Amikor Krisztus felemeltetett a mennybe, megjelent értünk Isten színe előtt (Zsid 9:24). Az ószövetségi időkben minden férfinak Isten elé kellett járulni háromszor egy évben. A zarándokünnepek a következők voltak: a kovásztalan kenyerek ünnepe, a hetek ünnepe és a sátoros ünnep (2Móz 23:14-17), amelyeken az embereknek meg kellett jelenni Isten előtt (lásd Zsolt 42:3).

Krisztus értünk, helyettünk jelent meg Isten színe előtt a mennyben. Az ószövetségi ünnepeknek megfelelően a páska ünnepe idején halt meg. Feltámadását követően először akkor emelkedett fel Atyjához, amikor a papok az árpakévéket lóbálták (lásd Jn 20:17; Ef 4:8). Véglegesen 40 nap múlva emelkedett a mennybe, hogy az Atya jobbjára üljön. Amikor a mennyben megtörtént Krisztus beiktatása Főpapunkként, a Szentlélek kitöltetett Krisztus földi követőire pünkösd idején.

Isten megjelent az izraelitáknak a Sinai-hegyen, ők pedig a félelemtől remegtek Isten jelenlétében. Mózes lett a közbenjárójuk. Izrael egész történelme során a papok szolgáltak közbenjárókként, de még nekik is tilos volt bemenni a szent sátor belső részébe, a szentek szentjébe. A függönyök elválasztófalként és védelemként funkcionáltak a papok számára, amikor a szentélyben szolgáltak. A zsidókhoz írt levél is arra szólít fel, hogy közelítsük meg a szentélyt a függönyön keresztül, vagyis Krisztus által (Zsid 10:20).

#### Kommentár

Az igazak lelke tökéletessé lesz

Zsid 12:22-23 verseiben Pál e szavakkal szólítja meg közönségét: „Ti azonban a Sion hegyéhez járultatok és az élő Isten városához, a mennyei Jeruzsálemhez és az angyalok ezreihez, az elsőszülöttek seregéhez és gyülekezetéhez, akik fel vannak jegyezve a mennyben, Istenhez, mindenek bírájához, a tökéletes igazak lelkeihez.” A következő kérdést fogjuk vizsgálni e vers kapcsán: kik a „tökéletes igazak lelkei”?

Hogy felkészüljünk e kérdés megválaszolására, nézzük meg közelebbről Zsid 12:22-23 szövegkörnyezetét, a 11. fejezetet! Itt Pál emléket állít a hit hőseinek, amit a 12. fejezet elején erős buzdítás követ: „Nézzünk a hit elkezdőjére és bevégzőjére, Jézusra, aki az előtte levő öröm helyett – a gyalázattal nem törődve – elszenvedte a keresztet, és Isten trónjának a jobbjára ült” (Zsid 12:2). Az utána következő rész pedig Isten fegyelmező eszközeivel foglalkozik, amelyeket keresztényi életünkben használ. Igaz emberek is szenvednek, ami nem Isten rosszallásának, hanem atyai gondviselésének a jele. Ezért mondja Pál: „mert akit szeret az Úr, megfenyíti, és megostoroz mindenkit, akit fiává fogad” (Zsid 12:6).

Később kettős buzdítás következik, egyrészt a békességre, másrészt a szentségre. „Törekedjetek mindenkivel a békességre és a megszentelődésre, amely nélkül senki sem látja meg az Urat” (Zsid 12:14). Figyelmeztetésének megerősítésére Pál Ézsaura hivatkozik a 11. fejezetben felsorolt hithősök ellenpéldájaként, mint aki „parázna és istentelen”, ugyanis elsőszülöttségi jogát elcserélte az étel nyújtotta azonnali élvezetért (Zsid 12:16). Végül összehasonlítja a kivonulás korabeli nemzedéket saját olvasótáborával. Előbbieknek részük volt egy teofániában, amikor Isten megjelent nekik a Sinai-hegyen. Mózes felidézte a jelenetet és kijelentette: „Megijedtem és reszketek” (Zsid 12:21). Velük ellentétben Pál olvasói nem az érinthetetlen szent hegyhez jutottak el, hanem Isten mennyei lakhelyéhez, „a mennyei Jeruzsálemhez” (Zsid 12:22). Bejárásuk van „Istenhez, mindenek bírájához”, „az elsőszülöttek seregéhez és gyülekezetéhez, akik fel vannak jegyezve a mennyben”, „a tökéletes igazak lelkeihez” (Zsid 12:23).

Kik „a tökéletes igazak lelkei”? A zsidókhoz írt levél kutatói közül legtöbben a zsidó apokaliptikus irodalmat használják ennek értelmezéséhez (lásd Jub 23:30-31; 1Énók 22:9; 1Énók 102:4; 1Énók 103:3-4; 2Apok Bár 30:2). Mindebből arra következtetnek, hogy ezek a lelkek anyagi test nélküliek, akik a mennyben laknak és élvezik az örök szombati ünneplést. E következtetés ellen szól A zsidókhoz írt levél tartalma. Ehhez elemezni fogjuk a „lelkek” főnevet és az „igaz” melléknevet, valamint a „tökéletes” vagy eredetiben „tökéletessé tett” melléknévi igenevet.

A „lelkek” vagy „lélek” szót háromféle értelemben használja ez a levél. Először: angyalok, akik szolgáló lelkek (Zsid 1:7, 14). Másodszor, egyéb helyen a „lélek” a Szentlelket is jelenti, aki adja az ajándékait, szól az új szövetségről, bizonyságot tesz róla (Zsid 2:4; 3:7; 6:4; 9:8; 10:15). Néha a Szentlélekre a „kegyelem Lelke” (Zsid 10:29) vagy „örökkévaló Lélek” (Zsid 9:14) név vonatkozik a levélben. Harmadszor, a „lelkek” utalhatnak élő emberekre, akiknek az Ige metsző feddése szól (Zsid 4:12). Hasonlóképpen, amikor Pál arról beszél, hogy Isten fegyelmezi gyermekeit, így fogalmaz: „a mi testi apáink is fenyítettek minket, és becsültük őket, hát nem kell-e sokkal inkább engedelmeskednünk a lelkek Atyjának, és élünk” (Zsid 12:9)! Tehát azt a következtetést vonhatjuk le, hogy a „lelkek” a „tökéletes igazak lelkei” kifejezésben nem angyalokra utal, nem is a Szentlélekre, hanem emberekre, akik hit által tértek a Sion hegyéhez, az élő Isten városához, a mennyei Jeruzsálemhez (Zsid 12:22).

A zsidókhoz írt levélben az „igaz” kifejezés csak kétszer szerepel a vizsgált szakaszon kívül. Az első alkalommal a kitartással függ össze: „Az igaz ember pedig hitből él” (Zsid 10:38). Isten nem leli kedvét azokban, akik kételkedve vagy hitetlenül visszariadnak. A második esetben egy melléknévi igenevet használ az igei szakasz azzal kapcsolatban, hogy Ábel jobb ajándékot vitt Istennek, mint amit Kain felajánlott. A jobb áldozat miatt Isten azt a bizonyságot teszi Ábelről, hogy ő igaz (Zsid 11:4). Mindkét esetben arra az időszakra utal az Ige, amikor még éltek ezek az emberek, nem pedig halottként vagy valamiféle test nélküli állapotban említi őket, nem testetlen, anyagtalan lelkekként. Arra következtethetünk tehát, hogy azok az „igazak”, akik hit által élnek és áldozataikkal mutatják ki hitüket.

A „tökéletessé tett” kifejezés megjelenik néhányszor A zsidókhoz írt levélben, háromféle jelentésben. Először Krisztus tökéletessé vált a szenvedés által, örök üdvösség forrása lett (Zsid 2:10; 5:9; 7:28). Másodszor, a törvény nem teheti tökéletessé a hívő lelkiismeretét (Zsid 7:19; 9:9; 10:1). Harmadszor, az emberek is majd tökéletessé lesznek. Zsid 10:14-ben Pál ezt mondja: „Mert (Krisztus) egyetlen áldozatával örökre tökéletessé tette a megszentelteket”, Zsid 12:23-ban pedig, mint fentebb is említettük, a tökéletes igazak lelkéről beszél Pál. Krisztus megigazító hatalmának alanyai tehát az emberek, nem pedig valamiféle anyagtalan lények a metafizikai szférában.

Végül az „elsőszülöttek serege” a párhuzamos kifejezésekre lehet példa, az utána következő tagmondat rokon értelmű kifejezése: „akik fel vannak jegyezve a mennyben” (Zsid 12:23). Igen gyakori a Szentírásban a kép, hogy az igazak nevét feljegyzik a mennyei könyvekben (2Móz 32:32; Zsolt 69:28; Dán 12:1; Lk 10:20; Jel 13:8; 17:8; vö. Fil 3:20). Mózes azért vitázott Istennel, hogy bocsássa meg Izrael bűneit, inkább az ő nevét törölje ki az élet könyvéből. Tehát „a tökéletes igazak lelkei” kifejezést úgy lehet érteni, hogy élő emberekről van szó, nem pedig holtak anyagtalan lelkéről.

Összefoglalásként: a szöveg bizonysága arra mutat, hogy a „lelkek” szót A zsidókhoz írt levél egyes helyeken angyalokra vonatkoztatja, más helyeken a Szentlélekre, ismét máshol emberekre. Magyarban itt az „igazak” melléknév Isten hűséges követőire utal, mint Ábel és A zsidókhoz írt levél olvasói, hallgatói is. A „tökéletes” szót Jézusra vonatkoztatva használja az Ige, aki tökéletessé lett; másrészt a törvény vonatkozásában, ami nem képes semmit tökéletessé tenni; harmadrészt emberekre, akik tökéletessé lettek Krisztus áldozata által. Tehát bizonyossággal megállapíthatjuk, hogy „a tökéletes igazak lelkei” kifejezés nem anyagtalan, testetlen lelkekre utal, akiknek nincs fizikai teste, akik földi vándorútjuk után bekövetkezett haláluk után kerültek volna a mennybe. „A tökéletes igazak lelkei” emberekre utalnak, akiknek nevét feljegyezték a mennyei könyvekben. A zsidókhoz írt levél címzettjei hit által járulnak Istenhez, Jézushoz, az új szövetség Közbenjárójához, a mennyei Jeruzsálemhez, a megszámlálhatatlan angyalhoz. Ezek az emberek azok, akik tökéletessé lettek hit által, nevüket pedig feljegyezték a mennyei könyvekben. Ezt a szakaszt a hívőknek szóló buzdításként kell értelmezni, hasonlóan az olvasóknak szóló intéshez: „Járuljunk azért bizalommal a kegyelem trónjához, hogy irgalmat nyerjünk, és kegyelmet találjunk idejében jövő segítségül.”

#### Gyakorlati alkalmazás

Hetednapi adventistaként sok közös hitelvet vallunk más keresztény felekezetekkel, mint például: az imádság, a hit általi megigazulás, a megszentelődés, a Szentháromság, a tizedfizetés stb. A megkülönböztető adventista tantételeken kívül, mint például a szentély tana és a Jelenésekben említett maradékban való önfelismerésünk, a kereszténységen belül vannak felekezetek, amelyek osztoznak a szombattal, a második adventtel, a prófétaság ajándékával és a holtak állapotával kapcsolatos hitünkben. Az e heti tanulmányban Zsid 12:22-23 versei alapján megvizsgáltuk a holtak állapotát. Hetednapi adventistaként eltérünk más keresztény csoportoktól – bár nem kizárólagosan – abban, hogy hisszük: a lélek nem halhatatlan. Hisszük, hogy „megformálta az ÚR Isten az embert a föld porából, és élet leheletét lehelte az orrába. Így lett az ember élő lélekké” (1Móz 2:7). Más fordítások szerint: „Így lett az ember élőlénnyé.” A halál beálltakor az élőlény megszűnik létezni. A görög filozófia hatására a történelem során a legtöbb keresztény úgy hitte, hogy az emberek halhatatlanként születnek, és miután valaki meghal, a lelke a mennybe vagy a pokolba kerül, hogy Istennel éljen vagy örökké égjen.

1)  Milyen veszélyekkel jár, ha a feltételezéseinket ráerőltetjük a bibliaszövegre, nem engedjük, hogy a Szentírás magáért beszéljen?

2)  Lehetünk-e teljesen objektívek, szabadok az előfeltételezésektől? Ha igen, miért, ha nem, miért nem?

`Jegyzetek`