---
title:  Új, Élő Út A Kárpiton Át
date:  02/03/2022
---

`Olvassuk el Zsid 10:19-22 részét! Milyen meghívást kapunk ebben a szakaszban?`

A zsidókhoz írt levél érvelése szerint Jézus belépett a mennyei szentélybe és hív, hogy kövessük Őt. Ez összhangban áll a korábban bevezetett gondolattal, miszerint Krisztus a hívők fejedelme és előfutára (Zsid 2:10; 6:19-20; 12:2). Az „új és élő út” az új szövetség, amit Jézus alapított az áldozatával és mennybemenetelével. Az „új és élő” kifejezés ellentétet mutat a régi szövetséggel, ami „elavul és megöregszik” (Zsid 8:13; HUNB). Az új szövetség megbocsátást kínál a bűnökre és a szívünkbe írja a törvényt, lehetővé teszi, hogy bátran léphessünk Isten színe elé, nem mintha mi tettünk volna valamit ezért, hanem egyedül azért, amit Jézus tett értünk a szövetség minden követelményének betartásával.

A levél megjegyzi, hogy a régi szövetség beiktatásának része volt a szentély felavatása és a papok felszentelése is (Zsid 9:18-21; vö. 2Mózes 40. és 3Mózes 8-9. fejezeteivel). A szövetség célja, hogy bensőséges kapcsolatot létesítsen az Úr és népe között (2Móz 19:4-6). Amikor Izrael elfogadta ezt a kapcsolatot, Isten azonnal elrendelte, hogy építsenek egy szentélyt, amelyben majd közöttük lakhat. Az Úr és a nép közötti szövetség abban a pillanatban teljesedett be, amikor felavatták a szentélyt és Isten jelenléte láthatóvá vált a nép között.

Ugyanez igaz az új szövetségre, ami még arra is utal, hogy kezdetét vette Jézus papi szolgálata, amit értünk végez (Zsid 5:1-10; 7:1–8:13).

Jézus mennybemenetele új korszakot indított el Isten népe számára. Zakariás próféta könyve 3. fejezete megemlíti, hogy Sátán az Úr előtt vádolta a népet, akiket Józsué főpap képviselt. Ő ugyanaz a vádoló, aki megkérdőjelezte Jób hűségét (Jób 1-2. fejezetek). Jézus áldozata után azonban Sátánt kivetették a mennyből (Jel 12:7-12; vö. Jn 12:31; 16:11). Most Jézus jár közben értünk, áldozatának, hűségének érdemére hivatkozva kéri a megváltásunkat.

`Milyen vádakkal illethetne minket Sátán Isten előtt, ha tehetné? Ő hazug csaló, de vajon mennyit kellene hazudnia ahhoz, hogy ítéletet kérhessen ránk? Egyedül mi a reménységünk?`

---

#### Ellen G. White idézetek

Aki igazán hisz Krisztusban, együtt lakik vele a mennyei hajlékokban. Fogadjuk el tehát a kereszténység jelképeit. Ezek nem külső jelek, tehát nem keresztet vagy koronát kell viselnünk, hanem olyas valamit, ami megmutatja az ember kapcsolatát Istennel.

„Mivelhogy azért, atyámfiai, bizodalmunk van a szentélybe való bemenetelre a Jézus vére által, azon az úton, amelyet Ő szentelt nékünk új és élő út gyanánt, a kárpit, azaz az Ő teste által, és lévén nagy papunk az Isten háza felett: Járuljunk hozzá igaz szívvel, hitnek teljességével, mint akiknek szívük tiszta a gonosz lelkiismerettől, és testük meg van mosva tiszta vízzel; tartsuk meg a reménységnek vallását tántoríthatatlanul, mert hű az, aki ígéretet tett, és ügyeljünk egymásra a szeretetre és jó cselekedetekre való felbuzdulás végett, el nem hagyván a magunk gyülekezetét, amiképpen szokásuk némelyeknek, hanem intvén egymást annyival inkább, mivel látjátok, hogy ama nap közelget.” (Zsid 10:19–25) – The Upward Look, 233. o.

Krisztus közbenjárása értünk abból áll, hogy isteni érdemeit mutatja be és kínálja fel az Atyának helyettünk, a kezesünkként, hiszen Ő azért ment fel a mennybe, hogy engesztelést szerezzen a bűneinkre… „Ennek­okáért ő mindenképpen üdvözítheti is azokat, akik őáltala járulnak Istenhez, mert mindenha él, hogy esedezzék érettük.” (Zsid 7:25)

Ezek a szövegek igazolják, hogy Isten nem akarja, hogy kételkedj, és hogy az a félelem kínozza a lelkedet, hogy Ő nem fog kedvesnek találni téged a bűneid és a méltatlanságod miatt… Vidd ügyedet Jézus elé, hivatkozz a Golgotán érted folyt vérére. Sátán vádolni fog, hogy túlságosan bűnös vagy, de te mondd neki: „Tudom, hogy bűnös vagyok, éppen ezért van szükségem szabadítóra. Jézus eljött a földre, hogy üdvösséget szerezzen a bűnös embernek. Jézus Krisztus vére megtisztít minden hamisságtól… Nincs semmi érdemem, és nem vagyok méltó az üdvösségre, de Isten előtt felmutatom a szeplőtlen Bárány engesztelő vérét, aki elveszi a világ bűneit. Ez minden, amit tehetek. Jézus neve nyit utat előttem az Atya felé. Az Ő füle és szíve kész meghallani leggyöngébb imámat, és Ő fogja teljesíteni legmélyebb szükségleteimet.” – Reflecting Christ, 75. o.

Krisztus azért jött a földre, hogy bemutassa, milyen tökéletessé válhat az ember, ha részt kap az isteni természetből. Kegyelmének, együttérzésének és szeretetének bemutatásával a nagyság új dimenzióját tárta a világ elé. Új értelmezést adott az embernek Istenről. Mint az emberiség feje, leckéket adott az embernek az isteni kormányzásról, ami által feltárta az irgalom és igazság megbékülésének szentségét. – Szemelvények, I. köt., 260. o.