---
title: Történet
date: 04/03/2022
---

#### ISTEN A LEGJOBB BIZONYSÁGTEVŐ

_Anna Likholet_

18 éves koromban komolyan vágytam rá, hogy beszéljek az embereknek Jézusról, de féltem. „Uram, olyan félénk vagyok, nem tudom, hogyan adjam tovább a rólad szóló örömhírt másoknak!” – imádkoztam gyakran.

Aztán megtudtam, hogy műtétre van szükségem. Egy tulai kórházba kerültem, 2,5 órányi autóútra Moszkvától. A szobában három betegtársam feküdt. Olvastak vagy tévéztek. A műtétem másnapra volt betervezve. „Mitévő lehetnék? – tanakodtam magamban. – Mit csinálnak az emberek műtét előtt?” Kinyitottam a Bibliámat. A szemben lévő ágyon fekvő asszony rögtön rákérdezett: „Keresztény vagy?” Miután igent mondtam, tovább kérdezősködött, hogy melyik egyházhoz tartozom. Nem akartam bevallani, mert az oroszok közül sokan egy másik, nagy egyházhoz tartoznak, és a hetednapi adventistákat szektásoknak tartják. Aztán mégiscsak elmondtam, mert a nő nagyon kíváncsi volt. Ekkor az arcán széles mosoly jelent meg, és azt mondta, hogy ismer adventistákat, a legjobb emberek a világon. Lelkesen beszélt a gyülekezetről, a szolgálatáról, valamint a Tula külvárosában működő Zaoksky Adventista Egyetemről. A másik két beteg csöndben figyelt. Még sosem hallottak az Adventista Egyházról. „Az adventisták jó keresztények! – bizonygatta az asszony. – Az édesapám ismer néhány nagyon jólelkű adventistát!” Még beszélt, amikor belépett az orvos.

„Maga mit keres még itt?” – kérdezte tőle az orvos.

„Ezt meg hogy érti?” – kérdezett vissza az asszony.

„Már tegnap kiállítottam a zárójelentését, régen otthon kellene lennie.”

A férje fél órán belül hazavitte a nőt a kórházból.

Amint néztem az üres ágyat, rájöttem, hogy Isten meglepő módon válaszolt az imámra, és megjelent ott, a kórteremben. Én nem tettem semmit, Ő azonban mindent elvégzett. Ha meg akarjuk ismertetni Őt az emberekkel, Ő ezt képes megszervezni. Dicsőség neki!

