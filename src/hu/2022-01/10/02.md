---
title:  Jézus Az Atya Színe Előtt
date:  27/02/2022
---

`Olvassuk el Zsid 9:24 versét! Ezek szerint mi volt Jézus mennybemenetelének a célja?`

Isten azt írta elő Izraelnek, hogy a férfiak évente háromszor menjenek fel Jeruzsálembe és áldozattal „jelenjenek meg” az Úr színe előtt. A páska (a kovásztalan kenyerek), a hetek (pünkösd), illetve a sátorok ünnepét jelölte ki erre (2Móz 23:14-17; 5Móz 16:16). A páska ünnepén emlékeztek meg Izrael egyiptomi szabadulásáról. Pünkösdkor az árpaaratást ünnepelték, az újszövetségi időkben azonban már a Sínai-hegynél történt törvényadással kapcsolták össze az alkalmat. A sátoros ünnepen Istennek a pusztai vándorlás alatt történt gondviseléséről emlékeztek meg. Az Újszövetség szerint minden ószövetségi ünnepnek profetikus jelentősége is volt.

Zsid 9:24 leírja, hogy Jézus az Atya színe elé emeltetett. Megérkezett az „igazi” mennyei szentélybe, hogy Isten előtt „megjelenjen” jobb áldozattal (Zsid 9:23-24, RÚF) – a saját vérével. Jézus csodálatos pontossággal teljesítette be a zarándoklat ünnepeinek profetikus jelentőségét. A páska előkészületi napjának kilencedik órájában halt meg, akkor, amikor a páskabárányt áldozták fel (Mt 27:45-50; Jn 19:14). Feltámadt a harmadik napon és felment a mennybe, hogy megbizonyosodjon: Isten elfogadta az áldozatát (Jn 20:17; 1Kor 15:20), pontosan, amikor a papnak meg kellett lengetnie az első zsengét, az érett árpakévét (3Móz 23:10-12). Majd negyven nappal később felment a mennybe, hogy az Atya jobbjára üljön és pünkösd napján beiktassa az új szövetséget (Az apostolok cselekedetei 1-2. fejezetek).

Az ókori Izraelben az volt a zarándoklat célja, hogy megjelenjenek Isten előtt, az eredeti szöveg szerint: „keressék Isten arcát” (Zsolt 42:3). Ez azt jelentette, hogy tapasztalták az Úr jóindulatát (Zsolt 17:14-15). A héberben az „Isten arcának keresése” kifejezés segélykérést takart (2Krón 7:14; Zsolt 27:8; 105:4). Ebben az értelemben vonatkozik ez A zsidókhoz írt levélben Jézus mennybemenetelére. Krisztus tökéletes áldozattal emelkedett a menny­be Istenhez, a mi előfutárunkként (Zsid 6:19-20). Beváltotta a hívőknek tett ígéretét, akik „hazát keresnek” és „jobb után vágyódnak”, akik várták a „várost, melynek építője és alkotója az Isten” (Zsid 11:10, 13-16).

`Miért is adjon tehát nekünk üdvbizonyosságot nemcsak az, amit Krisztus a kereszten tett értünk, hanem az is, amit most végez a menny­ben?`

---

#### Ellen G. White idézetek

A páskabárány megölése Jézus halálának előképe volt. Pál ezt mondja: „A mi húsvéti bárányunk, Krisztus megáldoztatott érettünk.” (1Kor 5:7) Az első zsenge kévéje, amelyet a páska ünnepén meglóbáltak az Úr előtt, Krisztus feltámadását előképezte. Pál, amikor az Úrnak és egész népének feltámadásáról beszél, ezt mondja: „Első zsenge Krisztus, ­azután akik Krisztuséi az Ő eljövetelekor.” (1Kor 15:23) Miként a meg­lóbált kéve, amely az aratás előtt betakarított első érett gabonatermés volt, úgy Krisztus is az első zsengéje azoknak a megváltottaknak, akiket majd a nagy aratáskor Isten feltámaszt, és begyűjt csűrébe.

Ezek az előképek valóra váltak. Az előképezett esemény nemcsak beteljesedett, hanem időben ne is teljesedett. A zsidó időszámítás első hónapjának 14. napján, pontosan azon a napon, amelyen tizenöt hosszú századon át a páskabárányt megölték, Krisztus, miután elfogyasztotta tanítványaival a páskát, megalapította azt az ünnepet, amely halálára emlékeztet, mint Isten Bárányának halálára, „aki elveszi a világ bűneit”. Ugyanezen a napon gonosz kezek megragadták, hogy keresztre feszítsék és megöljék. És mint a meglóbált kéve által előképezett valóság, Urunk „zsengéje... azoknak, kik elaludtak”, és előképe az igazaknak. – A nagy küzdelem, 399. o.

A hívőt öröm tölti el, miközben Krisztus tökéletes jellemét szemléli, és csodálja küldetését, szeretetét, kegyelmét és igazságát. Mély lelki szükséglete kielégülést nyer, és a zsoltárossal együtt kijelenti: „Megelégszem a te ábrázatoddal, midőn felserkenek.” (Zsolt 17:15) Meglátja, hogy a hit és a szeretet célja maga Jézus Krisztus. Szakít a világ szeretetével és a mulandó javak imádatával. (…)

Az ilyen ember befogadja Isten Igéjét. Látja Krisztus csodáit és önmegtagadását, önfeláldozó lelkületét, látja Őt a kereszten, ahová miatta jutott. Ekkor a szívében így érez: „Értem halt meg. Legyőzte a halált, hogy ne vesszek el, hanem higgyem, hogy Ő a személyes Megváltóm, és hogy elérhessem az Isten életéhez hasonló életet. Az Ő kegyelmének gazdagságai által nyertem el az örökkévaló kincset.” – That I May Know Him, 216. o.

Sokszor fogja lelkünket méltatlanságérzés megrettenteni, de ez nem bizonyítja, hogy akár Isten velünk szemben, avagy mi vele szemben megváltoztunk volna. Ne akarjuk érzelmeinket bizonyos fokra felcsigázni. Ma már talán nem tudunk a tegnap békességének és örömének örvendeni, de hittel ragadjuk meg Krisztus kezét, és a homályban éppoly tökéletesen bízzunk benne, mint a világosságban. – Megszentelt élet, 90. o.