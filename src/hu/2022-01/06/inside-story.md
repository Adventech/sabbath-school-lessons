---
title: Történet
date: 04/02/2022
---

#### A BÁTOR MISSZIONÁRIUS

_Daisy Jung_

Mindig félős voltam. Amikor először költöztem kollégiumba Dél-Koreában, lefekvéskor keresztény zenét kellett hallgatnom, hogy el tudjak aludni a sötétben. Miután egyszer a pályaudvar mosdójában tolvaj fiatalok elloptak tőlem 10 000 dél-koreai wont (körülbelül 10 dollár értékű összeg), mindig pánikrohamok között léptem be a pályaudvari mosdókba.

Félelmeim akkor tetőztek, amikor diákmisszionáriusként szolgáltam a Fülöp-szigetek eldugott falvaiban. Fiatal fiúk leskelődtek utánam és gyűltek a gyertyával kivilágított házam köré éjszaka, fütyültek és néha bekukkantottak az ablakomon. Álmatlanság gyötört, esténként már a zenehallgatás és a bibliaolvasás után sem tudtam elaludni. A szorongásos állapot Dél-Ázsiában is velem maradt, ahol most élek a férjemmel és a két fiammal. A férjem sokszor tanúja volt, hogyan mértem fel idegesen a környezetet a buszon vagy a vonaton, mielőtt becsuktam volna a szememet.

„Daisy – mondja időnként –, kíváncsi vagyok, hogy egy ilyen félős lány, mint te, miért jelentkezett egyáltalán misszionáriusnak.”

Aztán egy napon változni kezdett a gondolkodásom. A gyerekekkel beszélgettem, és felvetődött a háború témája. A hétéves kisfiam, aki olyan félénk, mint én, megkérdezte: A háborúk sújtotta övezetekben azért nem ismerik az emberek Jézust, mert a misszionáriusok nem mennek oda? Azt válaszoltam neki, hogy bizony, oda kevésbé jutnak el a misszionáriusok, és az emberek úgy halnak meg, hogy nem ismerik meg Jézust. Saint ekkor határozottan kijelentette: „Mami, akkor mi menjünk el azokra a helyekre! Menjünk, legyünk mi bátor misszionáriusok!”

_Attól kezdve megváltoztak az imáim. Már ezt mondom Istennek: „Istenem, kérlek, adj nekem hatalmas hitet! Adj szeretetteljes szívet, hogy közel menjek az emberekhez, és olyan hittel tudjak gondoskodni róluk, ami nagyobb a félelmeimnél!”_

