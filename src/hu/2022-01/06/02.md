---
title:  Az Emberekért Szolgáló Pap
date:  30/01/2022
---

`Olvassuk el Zsid 5:1-10 szakaszát! Mi a szerepe a papságnak, és az igeszakasz szerint hogyan tölti be Jézus ezt a szerepet?`

A lévita papság alapvető feladata volt, hogy közvetítsen a bűnös emberek és Isten között. Az Úr jelölte ki őket, hogy végezzék szolgálatukat az emberekért, tehát irgalmasnak kellett lenniük és ismerniük kellett az emberi gyengeséget.

Zsid 5:5-10 részében Pál azt mutatja be, hogy Jézus tökéletesen betöltötte ezt a szerepet: Isten jelölte Őt ki (Zsid 5:5-6), illetve meg is ért bennünket, mert szintén szenvedett (Zsid 5:7-8).

Vannak ugyanakkor fontos különbségek is. Jézust nem az „emberek közül” választották ki (Zsid 5:1, RÚF). Inkább – többek között – azért is vette magára az emberi természetet, hogy papként szolgálhasson nekünk. Nem a saját bűneiért mutatott be áldozatot (Zsid 5:3), hanem kizárólag a mieinkért, hiszen Ő bűntelen volt (Zsid 4:5; 7:26-28).

A zsidókhoz írt levélben az áll, hogy Jézus ahhoz imádkozott, „aki képes megszabadítani őt a halálból, és meghallgattatott” (Zsid 5:7). A levél itt a második halálra utal, amitől Isten a feltámasztásával szabadította meg Őt (Zsid 13:20). Pál azt is mondja, hogy Jézus azokból tanulta meg az engedelmességet, „amiket szenvedett” (Zsid 5:8). Az engedelmesség új volt a számára, nem mintha korábban engedetlen lett volna, hanem mert Ő Isten. A világegyetem Uraként nem engedelmeskedett senkinek, hanem mindenki neki engedelmeskedett. Jézus szenvedése és kereszthalála lényeges része a papi szolgálatának. A szenvedés nem erkölcsi vagy etikai szempontból tökéletesítette Jézust, nem az tette Őt irgalmassá. Ellenkezőleg! Épp azért jött a földre, mert kegyelmes volt, pontosan ezért könyörült meg rajtunk (Zsid 2:17). A zsidókhoz írt levél arra utal, hogy szenvedése által Jézus valóban bemutatta és kifejezte testvéri szeretetét, emberi természetének valóságát és azt, hogy az emberiség képviselőjeként mélyen alávetette magát az Atya akaratának. Abban az értelemben „tökéletesedett”, hogy a szenvedései tették alkalmassá a főpapi tisztségre. Tökéletesen engedelmes élete, majd pedig kereszthalála az az áldozat, amit Jézus Papunkként mutatott be az Atya előtt.

`1Pt 2:9 versében az áll, hogy „királyi papság” vagyunk. Milyen legyen a viszonyunk az embertársainkkal, tekintettel a szent szerepünkre? Mit árul el erről Jézus élete?`

---

#### Ellen G. White idézetek

A papok naponta szolgáltak a szenthelyen, a főpap pedig évente egyszer végezte a szentek szentjében az engesztelés különleges munkáját: a szentély megtisztítását. A bűnbánó bűnösök nap mint nap elhozták áldozatukat a templom ajtajához, és kezüket az áldozat fejére téve vallották meg a bűneiket. – A nagy küzdelem, 418. o.

Áronról, Izrael főpapjáról meg van írva: „És viselje Áron az Izrael fiainak neveit az ítélet hósenén, az ő szíve felett, amikor bemegy a szenthelyre, emlékeztetőül az Úr előtt szüntelen.” (2Móz 28:29) Micsoda gyönyörű és ékesszóló jelképe volt mindez az Úr változhatatlan szeretetének egyháza iránt! Főpapunk, akit Áron jelképezett, szívén viseli gyermekei sorsát… Krisztus, a főpapunk egyedül áll az Ő isteni fenségében és dicsőségében tökéletes engesztelést szerezve a bűnért. A korábbi főpapok csupán előképek, jelképek voltak, amikor azonban Ő megjelent, többé már nem volt szükség a szolgálatukra… A kísértésnek kitett emberek emlékezzenek arra, hogy főpapunk van a mennyben, aki megindul gyarlóságainkon, mivel Ő maga is megkísértetett. – In: Advent Review and Sabbath Herald, 1903. március 17.

A mennyei udvarokban Krisztus közbenjár egyházáért. Azokért könyörög, akiket saját vérén váltott meg. A múló évek és évszázadok sosem csökkenthetik engesztelő áldozatának hatékonyságát. Sem élet, sem halál, sem magasság, sem mélység nem szakíthat el bennünket Isten szeretetétől, amely Jézus Krisztusban mutatkozott meg. Ez azonban nem azért lehetséges, mert mi olyan szorosan kapaszkodunk bele, hanem azért, mert Ő tart bennünket erős karjával. Ha saját erőfeszítéseinktől függne az üdvösség, akkor nem nyernénk el. Azonban üdvösségünk tőle függ, aki ott áll minden ígérete mögött. Talán úgy érezzük, hogy csak gyengén kapaszkodunk az Úrba, azonban az Ő szeretete olyan, mint egy nagyobb testvér szeretete, és míg benne maradunk, senki sem szakíthat ki a karjai közül. (…)

Újból és újból elolvasom ezeket a szavakat, melyek oly sok biztosítékot tartalmaznak: „Lévén annakokáért nagy főpapunk, aki áthatolt az egeken, Jézus, az Istennek Fia, ragaszkodjunk vallásunkhoz. Mert nem oly főpapunk van, aki ne tudna megindulni gyarlóságainkon, hanem aki megkísértetett mindenekben hozzánk hasonlóan, kivéve a bűnt. Járuljunk azért bizodalommal a kegyelem királyi székéhez, hogy irgalmasságot nyerjünk és kegyelmet találjunk alkalmas időben való segítségül.” (Zsid 4:14–16) (…) Micsoda Megváltónk van! Ő feltámadott, és üdvözítheti mindazokat, akik hozzá jönnek. – That I May Know Him, 80. o.