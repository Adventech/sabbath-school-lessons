---
title:  Bűntelen Pap
date:  03/02/2022
---

`Olvassuk el Zsid 7:26 versét! Mi Jézus öt jellemzője ebben a részben?`

Jézus „szent” volt. Ez azt jelenti, hogy hiba nélküli volt az Istennel való kapcsolata (Zsid 2:18; 4:15; 5:7-8). Az Ószövetség ógörög fordítása ugyanezzel a kifejezéssel utal azokra, akik megtartják szövetségi kapcsolatukat Istennel és embertársaikkal.

Krisztus „szeplőtlen” volt. Tiszta maradt, a gonoszság nem kerítette hatalmába, annak ellenére sem, hogy „mindenben” kísértést szenvedett (Zsid 4:15, HUNB; 2:18). Tökéletes bűntelensége a papsága miatt fontos. Az Ószövetség kimondta, hogy Isten csakis „hibátlan” áldozatot fogad el (3Móz 1:3, 10 stb., HUNB). Jézus földi élete során tanúsított tökéletes engedelmessége lehetővé tette, hogy az Úrnak tetsző áldozatként ajánlja fel önmagát (Zsid 9:14).

Amikor Jézus felemeltetett a mennybe, a „bűnösöktől elválasztott” lett. A görög szó jelen ideje arra enged következtetni, hogy ez Krisztus mostani állapotára vonatkozik, ami egy adott időpontban kezdődött. Földi élete során bántalmazták a bűnösök, de győzött és Isten jobbjára ülhetett (Zsid 12:2-3). Abban az értelemben is el volt választva a bűnösöktől, hogy tökéletesen bűntelen volt (Zsid 4:15).

Krisztus „az egeknél magasságosabb” volt, „az egek fölé emeltetett” (ÚRK). Ez azt jelenti, hogy Isten felmagasztalta Őt minden létező fölé, tehát egy Istennel. A zsoltárokban Isten az, akit felmagasztalnak (Zsolt 57:6, 12; 108:6).

Jézus teljes mértékben ember lett, de tőlünk eltérően Ő nem volt bűnös (Zsid 2:14-16; 4:15). Ő tökéletes, nem pusztán azért, mert sosem követett el bűnt, hanem mert nem rontotta meg Őt a bűn úgy, ahogyan minket. Azért Ő a példaképünk, mert teljes mértékben emberré lett. Megmutatta, hogyan fussunk az élet versenyében (Zsid 12:1-4). Jézus példáját kell követnünk (1Pt 2:21-23). Azért Ő a Megváltónk, mert „szent, ártatlan, szeplőtelen, a bűnösöktől elválasztott” (Zsid 7:26), mi pedig tükrözhetjük az Ő jellemét.

`Jézus hozzánk hasonlóan ember volt, de sosem követett el bűnt. Hogyan foghatjuk ezt fel? Gondoljunk csak bele, hogy milyen szent! Miért adhat tehát üdvbizonyosságot nekünk az ígéret, hogy Isten nekünk tulajdonítja az Ő szentségét?`

---

#### Ellen G. White idézetek

Jézus tökéletes példát adott a gyerekeknek és a fiataloknak. Tanulmányozzátok Jézus Krisztust, a példaképet, hogy olyanok lehessetek, mint Ő: tiszták, szentek, bűntelenek és szeplőtlenek. Tanulmányozzátok Jézus gyerekkorát. Ő volt Isten Fia, de a Biblia szerint amikor Jeruzsálemből visszatért a szüleivel, akkor „engedelmes volt” feléjük. (…)

A világ Megváltója azt tette, amire utasították, mivel az engedelmesség az igazi fenség egyik eleme. Senki sem lehet igazán jó és nagy, ha nem tanulta meg az alázatos engedelmességet. (…)

Ne feledjétek, hogy még nem fejeződött be jellemünk formálása! Naponta fejlesztenetek kell a jellemet. Már itt szőjetek bele jóságot, engedelmességet, készséget, szorgalmat és szeretetet! A mennyei példaképhez hasonló jellemet alakítsatok ki! Képezzétek magatokat, hogy megszerezhessétek a szelíd és nyugodt lelkületet, amely óriási értéket képvisel Isten szemében. Jobbá tehetitek a körülöttetek levő világot, ha mindenben jóra törekedtek. – Our High Calling, 264. o.

Az első négy parancsolat rámutat arra, hogy az embernek kötelessége szolgálni Urát, Istenét teljes szívvel, lélekkel és teljes erővel. Ez az ember egész lényét jelenti. Ennek érdekében oly lelkes szeretetre, olyan mély kedvességre van szükség, hogy ilyenkor az ember már semmit sem dédelgethet a lelkében, ami nem egyezik meg Isten akaratával. Tettei a menny kézjegyét hordozzák. (…)

Az emberek csak egyedül Istennek szolgálhatnak, és csak Őt imádhatják… Mindaz, amit méltatlanul csodál az emberi elme, lényegében bálvány, amit Istennél többre tartunk.

Az örök Jehova élete önmagában van, hiszen Ő nem lett teremtve, hanem Ő maga az élet forrása és fenntartója, ezért egyedül Ő méltó az imádatra és hódolatra. Az embernek nincs megengedve, hogy másnak adja az első helyet, ami az érzelmeit és a szolgálatát illeti. Mindaz, amit kedvelünk, és ami képes meggyengíteni Isten iránti szeretetünket, vagy ami átveszi a szolgálatunk helyét, valójában bálványunkká válik. – Sons and Daughters of God, 56. o.

Védőügyvédünknek, Krisztusnak nincs szüksége emberi erényre vagy emberi közbenjárásra. Ő a bűnök egyedüli hordozója, az egyetlen bűnért hozott áldozat. Csak Őt kell imádni, hiszen Ő egyszer s mindenkorra belépet a szentek szentjébe.

Krisztus az Atyát képviselte az emberek előtt, és most az Atya előtt képviseli választott gyermekeit, akikben helyreállította az isteni képmást. Ők Jézus örökségét képezik… Egyetlen pap vagy egyházi méltóság sem nyilatkoztathatja ki az Atyát Ádám egyetlen fia vagy leánya által. Az embernek csak egy védőügyvédje, közbenjárója van, aki megbocsáthatja a bűnöket. Szívünknek hálával kell megtelnie Isten iránt, aki engesztelő áldozatul adta Jézust a bűneinkért. Tanulmányozzátok azt a szeretetet, amelyet az Atya tanúsított irántunk. Ez a szeretet felbecsülhetetlen, felmérhetetlen. Csupán annyit tehetünk, hogy a Golgotára és a világ megalapítása óta megöletett Bárányra mutatunk. Ő a végtelen áldozat. Egyáltalán képesek vagyunk mi, emberek, meg­érteni vagy megmérni a végtelent? – That I May Know Him, 73. o.