---
title:  Tökéletes Pap
date:  01/02/2022
---

„Ha tehát a tökéletesség elérhető volna a lévita papság által, mert a nép ez alatt kapta a törvényt, mi szükség még azt mondani, hogy Melkisédek rendje szerint más pap támad, aki nem Áron rendje szerint való” (Zsid 7:11, HUNB)?

A papok közvetítenek Isten és az emberek között. Viszont A zsidókhoz írt levélben az áll, hogy a lévita papok nem biztosíthattak teljes, biztos utat Istenhez, mert nem nyújthattak tökéletességet (Zsid 7:11, 18-19). Elvégre ha ők maguk nem voltak tökéletesek, hogyan tudtak volna másokra tökéletességet ruházni? Állatáldozatok sem tisztíthatták meg a bűnös lelkiismeretét. Az volt a szerepük, hogy előre mutassanak Jézus szolgálatára és az áldozatára, mert egyedül ez hoz valódi tisztulást a bűntől (Zsid 9:14; 10:1-3, 10-14). A lévita papság és a feladatuk ideiglenes és szemléltető volt. Isten az ő szolgálatukon keresztül arra akarta rávezetni a népet, hogy helyezzék a bizalmukat Jézus jövőbeli szolgálatába, aki „az Istennek ama báránya, aki elveszi a világ bűneit” (Jn 1:29).

`Olvassuk el Zsid 7:1-16 szakaszát! Miért volt szükség a törvény megváltoztatására?`

Zsid 7:12 verse elmagyarázza, hogy a papság változása tette szükségessé a törvény megváltoztatását. Miért? Mert volt egy nagyon szigorú törvény, ami megtiltotta, hogy papi szolgálatot végezzen, aki nem Lévi törzséből, Árontól származott (4Móz 3:10; 16:39-40). Zsid 7:13-14 versei elmondják, hogy Jézus Júda vonalából származott, így a törvény miatt nem lehetett lévita pap. Pál tehát azzal érvel, hogy az Úr megváltoztatta a papságra vonatkozó törvényt, amikor Jézust pappá tette.

Jézus eljövetele az áldozati törvény esetében is változást hozott. A bűnösöknek különféle áldozatokat kellett vinniük azért, hogy bűnbocsánatot nyerjenek (3Mózes 1-7. fejezetei), de mivel Krisztus eljött és bemutatta a tökéletes áldozatot, új szövetség született és a megváltási terv is még teljesebben kibontakozott, az állatáldozatok törvénye érvényét veszítette (Zsid 10:17-18).

`Gondoljunk a végtelenül sok állatáldozatra az egész ókorban, ami mind Jézusra mutatott, amelyek azonban nem fizethették meg – még együttvéve sem – a bűneink árát! Miért csak Jézus halála biztosíthatott váltságot a bűneinkért?`

---

#### Ellen G. White idézetek

Jézus a védőügyvédünk, főpapunk és közbenjárónk. Ilyen értelemben a hajdani izraelitákhoz hasonlóan a templom külső udvarában állva várjuk a reménység áldásának teljesedését, Urunk, megváltó Jézus Krisztusunk dicsőséges megjelenését. (…)

Amikor a főpap belépett a szentek szentjébe, abba a helyiségbe, amely azt a szent helyet jelképezte, ahol Főpapunk ma könyörög értünk, és az oltáron bemutatta az áldozatot, más engesztelő áldozatra már nem is volt szükség. Amikor a főpap belépett közbenjárni a népért, minden szívnek meg kellett hajolnia Isten előtt, és bűnbocsánatért kellett könyörögnie. Krisztus halálakor, amikor a Bárány meghalt a világ bűnei­ért, az előkép találkozott a valósággal, és Főpapunk ekkor mutatta be a legértékesebb áldozatot. – That I May Know Him, 73. o.

Ez a szöveg úgy ábrázolja Jézust, mint aki szüntelenül az oltárnál állva áldozatot ajánl föl a világ bűneiért. Ő pap az igazi szenthelyen, amelyet az Úr és nem ember emelt. A zsidó szenthely árnyékszolgálatában nincs többé érték. Többé nem kell bemutatni a napi és évi áldozatot. Ezzel szemben a közbenjáró által végzett elfedező áldozat elengedhetetlen a folytonos bűnelkövetés miatt. Jézus Isten jelenlétében szolgál, kiontott vérét, mintegy megölt bárányét ajánlva föl. – A Te Igéd igazság, VI. köt., 1077. o.

Isten ezekre a leckékre tanította választott népét évezredekkel ezelőtt. Ezeket ismételték el jelképekben, hogy minden szívbe be legyen vésve az igazság működése, vagyis hogy vérontás nélkül nincs bűnbocsánat. Minden vérző áldozat föláldozásánál, minden szertartásnál az a legfontosabb tanítás domborodott ki, hogy bűnbocsánat egyedül Krisztus vére által lehetséges. Mégis hányan hordozzák a gyötrelmes igát; milyen kevesen értékelik az igazság valóságát, cselekednek eszerint személyesen; s kérik maguknak az áldást az Isten Báránya vérébe vetett tökéletes hit által...

Az igazságszolgáltatás megköveteli az ember szenvedését. Jézus azonban Isten szenvedésével adózott. Neki nem volt szüksége engesztelő szenvedésre; értünk viselte el összes szenvedését. – A Te Igéd igazság, VII. köt., 913. o.