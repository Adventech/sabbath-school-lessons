---
title:  Örökkévaló Pap
date:  02/02/2022
---

`Olvassuk el Zsid 7:16 versét! Milyen alapon lett Jézus pap?`

Jézus a kiolthatatlan élete és örök szolgálata alapján kapta meg a papi tisztséget. Lenyűgöző következtetésekre jutunk e tényekből. Ez azt jelenti, hogy Krisztus szolgálatát nem lehet túlszárnyalni, felülmúlni. Ő teljes mértékben, örökös érvénnyel és „mindenképpen” üdvözít (Zsid 7:25). Az általa kínált megváltás mindent lefed és végleges. Az emberi természet legbensőbb részeibe is elhat (Zsid 4:12; 9:14; 10:1-4). Az Isten előtt végzett közbenjárása az új szövetség által kínált összes áldást magában foglalja.

Sokkal többről van itt szó, mint a bűnök bocsánatáról. A törvényt a szívünkbe helyezi, új emberré formál bennünket és irányítja az evangélium terjedését a világon (Zsid 8:10-12). Jézus egy Istennel és az emberekkel, úgy képvisel bennünket az Atya előtt. Szüntelen jóindulatot talál Isten előtt, mert áldozatként ajánlotta fel az életét.

`Olvassuk el Zsid 7:22 versét! Mi a szerepe Jézusnak az új szövetségben?`

Azért Krisztus az új szövetség kezese, mert Isten megfogadta, hogy Ő „örökké” pap lesz (Zsid 7:21). Könnyen elsikkadhat a gondolatunkban ennek a fogadalomnak a jelentősége. Pál már utalt Isten ígéreteire, amelyeket a pusztai nemzedéknek és Ábrahámnak adott (Zsid 3:7-11; 6:13-15). A különbség ezek és a Fiúnak tett fogadalom között az, hogy az előbbiek halandó embereknek szóltak. Az eskü addig érvényes, amíg a kedvezményezett életben van. A pusztai nemzedéknek és az Ábrahámnak tett fogadalom addig kötötte az Urat, amíg az a nemzedék életben volt és amíg Ábrahám leszármazottai éltek (lásd Gal 3:29).

A Fiúnak azonban „kiolthatatlan” az élete, tehát a neki tett eskü örök érvényű. A kezesre ugyanolyan büntetés vár, mint arra, akiért kezességet vállalt – ez a halálbüntetésre is vonatkozik. Az Atya Jézus személyével kezeskedett arról, hogy nem mulasztja el ígéretei teljesítését. Ennyire bízhatunk az üdvösségben, amit Krisztusban nyerhetünk!

---

#### Ellen G. White idézetek

A pap elvégezte hivatalos teendőit. Karjába vette a gyermeket, és magasra emelte az oltár előtt. Majd visszaadta anyjának, és beírta a „Jézus” nevet az elsőszülöttek névsorába. Fogalma sem volt arról, hogy a gyerek, akit karjában tartott, a menny Fejedelme, a dicsőség Királya. A pap… mit sem tudott arról, hogy ez a kisbaba az, akinek dicsőségét Mózes látni kívánta. Pedig nagyobb volt Mózesnél az a valaki, akit a pap karjában tartott; és amikor nevét bejegyezte, annak nevét írta be, akire az egész izraelita vallásrendszer épült. Ez a név a jogi alapja e vallási rendszer megszűnésének is, hiszen az áldozati rendszernek nem sokáig volt már szerepe: az előkép már-már találkozott az igazival, az árnyék a valósággal.

A dicsőség felhője eltávozott a szentélyből, de a betlehemi Gyermekben ott rejlett az a dicsőség, amely előtt az angyalok leborultak. Ez az öntudatlan csecsemő volt az a megígért mag, akire az Éden kapujában felállított első oltár mutatott… Róla jövendöltek régóta a próféták. Ő volt minden nemzet vágya, Dávid gyökere és sarja, a fényes Hajnalcsillag. E gyámoltalan csecsemő neve, amelyet Izrael könyvtekercsébe bevezettek, az a név, amely testvérünknek hirdeti meg Őt, az elbukott emberiség reménysége volt. E gyerek, akiért megfizették a váltságpénzt, váltságdíjat fizetett az egész világ bűneiért. Ő volt az igazi „nagy papunk Isten háza felett” (Zsid 10:21), a „változhatatlan papság” (Zsid 7:24) feje, a közbenjáró, aki „a Felségnek jobbjára” ült „a magasságban” (Zsid 1:3). – Jézus élete, 52. o.

Amikor megvalljátok bűneiteket, és megtértek hitetlenségetekből, Krisztus magára veszi a vétkeiteket, majd saját feddhetetlenségét és erejét adja nektek. Az összetört szívűeknek felkínálja szeretetének aranyló olaját és kegyelmének gazdag kincseit. Akkor majd megláthatjátok, hogy ha éneteket Jézus érdemei alapján Istennek áldozzátok, végtelen értéket nyertek, mivel a Megváltó feddhetetlenségének ruháját felöltve Isten fiaivá és leányaivá lesztek. Akik Jézus nevében könyörögnek bűnbocsánatért, megkapják, amit kérnek. A megtérés első szavai hallatán Krisztus saját vágyaiként viszi a mennyei trónus elé az alázatos imádkozó kérését, és így szól: „Én könyörögni fogok az Atyánál érettetek.” – That I May Know Him, 77. o.

Jézus szereti hűséges gyermekeit, és amikor benne bíznak, és teljes mértékben az Üdvözítőre hagyatkoznak, akkor Ő erőt ad nekik. Ő fog élni bennük, a Szentlélek megszentelő ihletését nyújtja nekik, mely létfontosságú lelkesítést jelent majd számukra. Munkálkodni fog a képességeiken, segít abban, hogy akaratának engedelmeskedjenek, és jellemét tükrözzék. Akkor majd elmondhatják Pál apostollal együtt: „Krisztussal együtt megfeszíttettem. Élek pedig többé nem én, hanem él bennem Krisztus; amely életet pedig most testben élek, az Isten Fiában való hitben élem, aki szeretett engem, és önmagát adta érettem.” (Gal 2:20) – 13. levél, 1894. szeptember 27.