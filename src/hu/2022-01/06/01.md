---
title:  Jézus, A Hűséges Pap
date:  29/01/2022
---

### E heti tanulmányunk
1Mózes 14:18-20; Zsidók 5:1-10; 7:1-3, 11-16, 22, 26; 1Péter 2:9

> <p></p>
> „Mert ilyen főpapra van szükségünk, aki szent, ártatlan, szeplőtlen, a bűnösöktől elkülönített, és az egek fölé emeltetett” (Zsid 7:26, RÚF).

A bűn miatt tátong szakadék Isten és miközöttünk. A gond egyre összetettebb lett, mert a bűn a természetünket is megrontotta. Az Úr szent, bűn nem létezhet a jelenlétében. A saját megromlott természetünk választ el minket tőle, hasonlóan ahhoz, ahogyan az azonos pólusú mágnesek taszítják egymást. Ráadásul bukott természetünk lehetetlenné tette, hogy az ember tökéletesen engedelmeskedjen Isten törvényének. A bűnnek a félreértés is része: az Úr szeretetét és irgalmát szem elől tévesztő ember bosszúállónak és követelőzőnek tartja már Őt.

Ezen a héten azokat a csodálatra méltó dolgokat fogjuk megvizsgálni, amelyeket az Atya és a Fiú tett azért, hogy áthidalják a szakadékot. A zsidókhoz írt levél 5-7. fejezetei alaposan elemzik Krisztus papságát. A szerző megvizsgálja annak eredetét és célját (Zsid 5:1-10), majd inti az olvasóit, hogy ne hagyják figyelmen kívül (Zsid 5:11–6:8), hanem kapaszkodjanak az abból fakadó reménységbe (Zsid 6:9-20). Elmagyarázza Jézus papságának a jellemzőit is (Zsid 7:1-10), valamint azt, hogy mi minden következik ebből Isten és a hívők kapcsolatában (Zsid 7:11-28). Ezen a héten különösen Zsid 5:1-10 szakaszára és a 7. fejezetre összpontosítunk.

---

#### Ellen G. White idézetek

Jézus Krisztus az igazi sátor főpapja, főpap mindazokért, akik hisznek benne mint személyes Megváltóban. Ezt a szolgálatot senki sem veheti el tőle. Ő az egyház főpapja is. (…)

Krisztus megtört testét adta áldozatul, hogy megválthassa Isten örökségét, és hogy új esélyt adjon a bűnösnek. „Ennekokáért Ő mindenképpen üdvözítheti is azokat, akik őáltala járulnak Istenhez, mert mindenha él, hogy esedezzen érettük.” (Zsid 7:25) Szeplőtlen élete és a golgotai halálban megmutatkozó engedelmessége által Krisztus közbenjáró szolgálatot végzett a bűnbeesett emberiségért. Most pedig üdvösségünk Fejedelme közbenjár értünk mint győztes, aki most már saját jogaira hivatkozik. Teljes áldozatot hozott, és közbenjáróként végzi azt a munkát, amit önként vállalt: Isten elé viszi szeplőtlen érdemeinek tömjénezőjét népének imáival, bizonyságtevéseivel és köszönő szavaival együtt. Mindezek az Ő feddhetetlenségének illatával jó illatként emelkednek az Atya elé. Krisztus áldozata teljes mértékben elfogadást nyer, és az Ő megbocsátása minden bűnt elfedez. – In: Signs of the Times, 1900. február 14.

Isten és ember között Krisztus az összekötő kapocs… Ő teljes feddhetetlenségét adja az imádkozó léleknek. Az emberért könyörög, az ember pedig, akinek mennyei segítségre van szüksége, önmagáért könyörög az Úr jelenlétében, viszont annak befolyására hagyatkozik, aki életét adta a világért. Amikor elismerjük az Atya előtt, hogy értékeljük Jézus érdemeit, közbenjáró imáink elfogadást nyernek. Amikor a Fiú érdemei alapján közelítünk Istenhez, Ő magához vonz, átkarol mennyei karjával, miközben isteni karjával belekapaszkodik a végtelen Isten trónjába. Érdemeit jó illatú tömjénként helyezi a kezünkbe, hogy ezzel erősítse könyörgésünket. (…)

Igen, Krisztus az imádkozó közbenjáró, miközben ott áll ember és Isten között. És az áldások közbenjárója is Isten és ember között. – That I May Know Him, 76. o.

Számíthatunk szenvedésekre, mivel aki közösséget vállal vele a szenvedésben, annak majd közössége lesz Jézussal az Ő dicsőségében is. Krisztus lefizette a megbocsátás és a halhatatlanság árát a bűnös, veszendő emberért, a mi dolgunk azonban hit által elfogadni ezeket az áldásokat. Ha hiszünk benne, az igen biztos reménység fogja képezni lelkünk horgonyát. Meg kell értenünk, hogy Isten kegyelmére bizalommal hagyatkozhatunk, de nemcsak ezen a világon, hanem a mennyben is, mivel Ő drága árat fizetett a megmentésünk érdekében. Az engesztelésbe és a krisztusi közbenjárásba vetett hit fog megerősíteni, hogy megálljunk a ránk zúduló kísértések közepette. (…)

Nem a mi érdemeink alapján nyerjük el a mennyet, hanem Jézus Krisztus érdemei alapján… Ne önmagatokban bízzatok, hanem abban, aki bement a kárpit mögé. – In: Advent Review and Sabbath Herald, 1896. június 9.