---
title:  Tanítói melléklet
date: 04/02/2022
---

Alapigék: 1Móz 14:18-20; Zsid 5:1-10; 7:1-3; 7:11-16, 22, 26; 1Pt 2:9

#### Áttekintés

A tanulmány témái:

A bűn elválasztott bennünket Istentől. Krisztus azonban eljött, hogy áthidalja ezt a szakadékot. Ennek érdekében a Főpapunk lett. Szerepe hasonlít a földi papokéhoz, de különbözik is attól. Ő a Melkisédek rendje szerinti Pap (Zsid 5:6). Ez azt jelenti, hogy hasonlít Melkisédekre (Zsid 7:15). Ábrahám kortársa volt Melkisédek – király és pap. Amikor több király szövetséges hadserege megtámadta és legyőzte Sodomát és Gomorát, foglyul ejtették Lótot, Ábrahám unokaöccsét is. Válaszképpen Ábrahám ellentámadást indított, megmentette Lótot és a városok többi foglyát is, a zsákmánnyal együtt. Miután a harcból visszatértek, Melkisédek, Sálem királya és papja megáldotta Ábrahámot, aki viszonzásul a zsákmány tizedét neki adta (1Mózes 14. fejezet). Melkisédek nem a megtestesült Krisztus volt, nem is valamiféle mennyei lény, hanem egy földi király és pap, alkalmas előképe Krisztusnak. Pál ezért utalt rá, beleillett az érvelésébe. Krisztus nem Lévi törzséből származott, de eredményes és felsőbbrendű Pap, akinek a papsága Melkisédek, Sálem pap-királyának rendje szerint való. Megjegyzendő, hogy Melkisédek tizedet fogadott el Ábrahámtól, amely a papságát időben a lévita papság elé, rangban pedig fölé helyezi. Melkisédek papsága tehát találóan szimbolizálja Krisztus királyi papságát.

#### Kommentár

A főpapi tulajdonságai

Zsid 5:1-4 a főpap tulajdonságainak általános felsorolásával kezdődik. „Mert minden főpapot emberek közül választanak és emberekért rendelnek az Isten előtti szolgálatra, hogy ajándékokat és áldozatokat mutasson be a bűnökért, aki képes együtt érezni a tudatlanokkal és tévelygőkkel, mivelhogy maga is körül van véve erőtlenséggel. Ezért köteles mind a népért, mind önmagáért a bűnért való áldozatot bemutatni. És senki sem szerezheti meg magának ezt a tisztséget, csak akit Isten hív el, amint Áront is” (Zsid 5:1-4).

Zsid 5:1-4-ben összesen tizenkét főpapi tulajdonság felsorolását találjuk. Először is minden főpapot 1) az „emberek közül választanak”, 2) az „emberekért” 3) „az Isten előtti szolgálatra” 4) és azért, „hogy ajándékokat és áldozatokat mutasson be” 5) a „bűnökért”. Ezek után következnek a személyes képességek: 6) „képes együtt érezni a tudatlanokkal és tévelygőkkel” 7), „maga is körül van véve erőtlenséggel”. Továbbá 8) önmagáért is be kell mutatnia „bűnért való áldozatot”, 9) ugyanúgy, mint a nép bűneiért. És végül az elhívás kérdése: 10) „senki sem szerezheti meg magának ezt a tisztséget”, 11) csakis Isten hívhatja el, 12) „mint Áront”.

A főpap négy jellemzője kiemelkedik: szolidáris az emberekkel (1-3. pont), képes uralkodni az érzésein (6. pont), maga is tapasztal gyengeségeket (7. pont) és végül: papi elhívást nyert (12. pont). Mind a négy kiemelkedő jellemzővel foglalkozni fogunk, mielőtt Krisztus jellemzőire kitérünk.

Először, a főpapot a saját népe közül választották. Izraelitának kellett lennie (2Móz 29:9, 44; 4Móz 18:1-7), Lévi törzséből. Áront Isten választotta ki főpapnak (2Móz 28:1). Amikor egyes személyek, például Kóré és társai úgy gondolták, hogy kinevezhetik önmagukat vagy másokat főpapnak, Isten eltörölte őket (4Móz 16:15-40). Nem volt jelentéktelen tiszt a papság, sem az előjogai nem voltak azok, amint azt Uzziás király is tapasztalta, amikor leprás lett, miután berontott a templomba, hogy áldozatot mutasson be az illattételi oltáron (2Krón 26:16-21). A második templom időszakában, a hasmoneusok uralma végén Salome Alexandra királynőként trónra ült (K. e. 76-67), de a papi tisztet nem vette fel, nőként nem lehetett főpap. Ezért idősebb fiát, II. Hyrcanust nevezte ki erre a tisztségre, akinek öccse, II. Aristobulus nem ismerte el a kinevezését, a testvérét riválisának tekintette.

Izraelita főpap Áron leszármazottja, Lévi nemzetségéből való férfi lehetett, akinek szolidárisnak kellett lennie a népével. Feladata az volt, hogy a népet képviselje Isten előtt, valamint áldozatokat és ajándékokat mutasson be Istennek önmagáért és másokért. Krisztus szolidaritásának témája az emberekkel Zsid 2:17-18-ban kerül elő, azután újra megjelenik Zsid 4:14-16-ban és tovább formálódik Zsidók 5. fejezetében.

Másodszor, a főpap, ahogy A zsidókhoz írt levél leírja, képes uralni az érzelmeit azokkal kapcsolatban, akik tudatlanok és eltévelyedtek: „képes együtt érezni a tudatlanokkal és tévelygőkkel” (Zsid 5:2). Az ideális főpap nem volt durva, de közömbös sem maradt a bűnnel szemben. Osztozott az általános felelősségben a vallási év folyamán (2Móz 29:38-46). Egyedül ő mutathatott be áldozatot a nagy engesztelési napon (3Móz 16:1-25) és csak ő viselhette az Urimot és Tummimot (2Móz 28:30). Mindezekben érzelmi önkontrollt kellett gyakorolnia.

Harmadszor, a főpapot időnként aggasztották a nép által elkövetett bűnök (gondoljunk Éli főpapra, aki tévesen azzal vádolta Annát, hogy részeg [1Sám 1:13-14]). Ő maga is ki volt téve a gyengeségnek. Zsid 5:2 világosan mondja, hogy a főpap maga is „körül volt véve”, „viselte”, „magára öltötte” a gyengeséget díszes külső ruhája alatt (2Mózes 28. fejezet). Ez a különbségtétel fontos, mert a gyengesége folytán könyörületesen bánhatott a tévelygőkkel. Főpapként együttérzést tanúsított népével, uralta érzelmeit, amikor csalódott volt és tisztán látta saját bűnösségét, ezért megközelíthető volt.

Negyedszer, a főpapi tisztségre nem lehetett feliratkozni vagy megpályázni azt. Áront, az első főpapot Isten választotta ki, aki senkinek nem engedte meg, hogy önkényesen magára vegye ezt a tisztet. Az ember azután vehette fel, miután Isten elhívta erre.

Összefoglalásképpen elmondhatjuk, hogy a főpap együttérzést tanúsított népével, ellenőrzése alatt tartotta érzelmeit, tudatában volt gyengeségeinek és akkor foglalta el a tisztét, amikor Isten erre elhívta őt.

Elgondolkodtató kérdés: Miért igen fontos, hogy az egyház közössége együttérzést tanúsítson, uralja érzelmeit és tudatában legyen saját gyengeségének, amikor javító szándékú fegyelmezést alkalmaz egy vétkező személlyel szemben?

Krisztus jellemzői

Zsid 5:5-6-ban Pál Jézusra fordítja a figyelmet. Az előző szakaszban felvázolt két főpapi jellemzővel összefüggésben vizsgálja Jézust, nevezetesen az Istentől kapott kinevezésével és az emberekkel vállalt szolidaritásával.

Először, Krisztus nem önkényesen vette fel a főpapi tisztséget, Isten jelölte ki rá. Hogyan magyarázza ezt Pál? Két zsoltárt összekapcsolva. A zsidókhoz írt levél mindkét zsoltárt alkalmazta már eddig is, 1:5 és 1:14 verseiben, egy idézetsorozat kezdetén és végén Zsid 1:5-14 szakaszában. Az első idézet Zsolt 2:7-ből származik. Ez egy messiási zsoltár, amely arról szól, hogy Isten kinevezi Krisztust a fiának. Zsolt 110:4 a második idézet: Isten elhívta Krisztust, hogy pap legyen. Papi tetteire már Zsid 1:3 is utalt: „aki miután bűneinktől minket megtisztított, leült”. Itt Pál összevonja a fiúság és a főpapság motívumát. Krisztus Isten kijelölt Fia és a tökéletes Főpap „Melkisédek rendje szerint” (Zsid 5:6), vagy ahogyan Zsid 7:15 kijelenti: „Melkisédekhez hasonlóan” Krisztus Király és Pap is. A földi lévita papsághoz képest Krisztus különb, könyörületesen bánik a tudatlanokkal és tévedőkkel, meg tud indulni a gyarlóságainkon (Zsid 4:15) és „segíteni tud azokon, akik kísértésbe esnek” (Zsid 2:18). Képes arra, hogy megváltson (Zsid 7:25), „örökre tökéletessé teszi a megszentelteket” (Zsid 10:14).

Krisztus második jellemzője, hogy szolidáris az emberekkel, ami a szenvedése, az engedelmesség megtanulása és tökéletessé válása által nyilvánvaló (Zsid 5:7-10).

Elgondolkodtató kérdés: Olvasd el Zsid 7:23-25 versét! Miért volt szükség a Lévi törzséből valóknál jobb főpapra?

#### Gyakorlati alkalmazás

Pál eddig úgy írja le Jézust, mint aki az angyalok fölött áll Isten megkoronázott Fiaként (Zsidók 1. fejezet). Egy időre azonban kisebb lett az angyaloknál. Halálával megtörte Sátán halálos hatalmát (Zsidók 2. fejezet). Jézus a hitetlenségük miatt nem vezethette be a nyugalomba a pusztai nemzedéket (Zsidók 3. fejezet), de ajánlja a nyugalmat Isten népének a messiási korszak után (Zsidók 4. fejezet). Jézus Pap is, hasonlóan a lévita papsághoz, ugyanakkor különbözik is attól (Zsidók 5. fejezet). E tények fényében mi a következő lépés, amire Pál el akarja vezetni hallgatóságát?

Az apostol jobban meg akarja értetni hallgatóságával Krisztus főpapi szolgálatát azáltal, hogy bemutatja a hasonlóságot a Főpap és Melkisédek között. Azonban van néhány akadály, például az, hogy a hallgatók restek meghallani az Igét. Az éretlen keresztényeknek még tejre van szükségük a kemény eledel helyett, járatlanok az igazság beszédében (Zsid 5:11-14).

Noha Pál kemény kifejezéseket használ, figyelmeztetését kiegyensúlyozza egy pozitív kijelentéssel lelki állapotukkal kapcsolatosan: „De ha így szólunk is, szeretteim, felőletek ezeknél jobb dolgokról vagyunk meggyőződve, ami üdvösséggel jár” (Zsid 6:9).

Elgondolkodtató kérdések:

1)  Van-e helye lelki tapasztalatunkban annak, hogy Istenen kívül még egy harmadik félnek is számot adjunk a fejlődésünkről vagy visszaesésünkről? Beszéljük meg!

2)  Lehet-e szerepe olyan lelki tekintélynek, amely minket testületileg felelősségre von, ahogyan Pál is felelősségre vonja hallgatóságát? Ha igen, miért, ha nem, miért nem?

3)  Léteznek-e stagnáló keresztények, vagy ez az állapot ellentmondásos? Magyarázd meg!

`Jegyzetek`