---
title:  „A Testvéri Szeretet Maradjon Meg Közöttetek”
date:  19/03/2022
---

### E heti tanulmányunk
Róma 12:13; Galata 2:20; Efezus 5:3-5; Zsidók 2:9; 4:16; 13; 1Péter 5:1-4

> <p></p>
> „A testvéri szeretet maradjon meg közöttetek” (Zsid 13:1, RÚF).

A zsidókhoz írt levél 13. fejezete elénk tárja az apostol záró intelmét: „A testvéri szeretet maradjon meg közöttetek” (Zsid 13:1). Az egész levélben többször megerősítette, hogy a Király-Főpap testvéreiként Jézus házanépéhez tartozunk. Pál nem csupán egyének csoportjaként gondol a hallgatóira, akik a Krisztussal való külön kapcsolatuk által munkálják az üdvösségüket, hanem mint akik közösen, családként üdvözülnek. Jézusnak az értünk végzett munkáját úgy jellemezte Pál, hogy ez a „testvéri szeretet”: „nem szégyelli őket testvéreinek nevezni” (Zsid 2:11, HUNB). A hívőknek tehát azt kell tenniük egymásért, amit Krisztus tett mindannyiunkért.

A levélben mindvégig részét képezi a testvéri szeretetnek egymás megintése is, hogy senki se távolodjon el Isten kegyelmétől (Zsid 3:13; 10:24-25; 12:15-17). A 13. fejezet szerint ez több elemből áll: így a vendégszeretet (Zsid 13:2), a foglyok és a szenvedők meglátogatása (Zsid 13:3), a házasság tiszteletben tartása (Zsid 13:4), a kapzsiságtól való tartózkodás (Zsid 13:5-6), megemlékezés az egyház vezetőiről és a nekik való engedelmesség (Zsid 13:7-17), illetve az, hogy imádkozzanak a levél írójáért (Zsid 13:18-19).

---

#### Ellen G. White idézetek

Krisztus saját tapasztalataiból ismerte meg az emberiség vágyait és szükségleteit. Isten egyszülött Fia elszakíthatatlan kötelékkel fűzte össze magát az emberek fiaival. Ezért „nem szégyenli őket atyjafiainak hívni” (Zsid 2:11). Áldozatunk, szószólónk és testvérünk lett, aki az Atya trónja előtt emberi formában és örök időkre eggyé lett velünk, akiket megváltott... Emberfiává lett. Mindezt azért tette, hogy az embert a bűn fertőjéből és lealacsonyító voltából megmentse és felemelje, hogy Isten szeretetét sugározhassa, és részesülhessen a megszentelt élet örömeiben. (…)

Ez a szeretet páratlan! A mennyei Király gyermekeinek neveztessünk! Ó, mily becses ígéret! A legmélyebb elmélkedésre méltó dolog! Még ha minden emberi kötelék megszűnik is, ha barát baráthoz hűtlen lesz, ha az anyák megszűnnek gyermekeiket szeretni, ha az ég és a föld elmúlik, Isten hozzánk való szeretete soha meg nem változik. Ez a gondolat meghódítja a lelket, és a szívet Isten akaratának rendeli alá. Minél többet foglalkozunk a kereszt fényében Krisztus jellemével, annál több kegyelmet, gyengédséget és megbocsátást látunk egybefonódva igazsággal és jogossággal. Annál érthetőbben és világosabban felismerhetjük Isten végtelen és örökkévaló szeretetének megszámlálhatatlan bizonyítékát, és annál inkább megérthetjük azt a bensőséges, szívbeli részvétet, mely az anyának elveszett gyermeke utáni szerető sóvárgását is végtelenül felülmúlja! – Jézushoz vezető út, 14–15. o.

Atyánknak nevezzük Istent, egyazon család gyermekeinek tartjuk magunkat, de mikor hajlandóság mutatkozik, hogy aláássuk valaki tekintélyét, hogy magunkat emeljük a polcra, akkor az ellenség szíve szerint teszünk, akkor megszomorítjuk azt, akiről valljuk, hogy követői vagyunk. Az a gyöngédség és szánakozás legyen példa előttünk, amelyet Jézus tanúsított drága életében, hogyan bánjunk másokkal, különösen pedig a Krisztusban testvéreinkkel.

Isten folyton javunkra van, mi mégis félvállról vesszük kedvezéseit. Az Úr végtelen gyöngédséggel szeret minket, bennünk mégis alig pislog szeretet egymás iránt. Túl szigorúak vagyunk azokkal szemben, akik szerintünk tévelyegnek; másrészt túl érzékenyek vagyunk, ha minket ér a legkisebb hibáztatás, vagy ha a mi viselkedésünket teszik kérdésessé. (…)

Naponta örvendezünk a menny nagylelkűségének, ezért szerető hálának kellene fakadni szívünkből Isten iránt, ami embertársaink iránt is szeretetre hangolna minket, s arra vezetne, hogy szívünkön viseljük felebarátaink javát. Ha elgondolkoznánk Isten irántunk tanúsított jóságán, ez elzárná a lelkünk ösvényeit az ördög sugallatai előtt. – Bizonyságtételek, 4. köt., 222. o.

A Krisztus és népe közötti egységnek élőnek, valóságosnak és egyedinek kell lennie, mint amilyen az Atya és a Fiú közötti egység. Ezt eredményezi a Szentlélek bennünk lakozása. Isten minden igazi gyermekének be kell mutatnia a világnak azt, hogy egységben él Krisztussal és a testvéreivel. Akinek a szívében Jézus lakik, az megtermi a testvéri szeretet gyümölcseit. Felismeri, hogy Isten családjának tagjaként kötelessége lelkületével, szavaival és tetteivel ápolni, táplálni és gyarapítani a szeretetet és a keresztény közösséget. – Sons and Daughters of God, 193. o.