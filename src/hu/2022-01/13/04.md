---
title:  Emlékezni A Vezetőkre
date:  22/03/2022
---

`Olvassuk el Zsid 13:7-17 szakaszát! Milyen legyen a kapcsolatunk a vezetőinkkel?`

Zsid 13:7-17 része int, hogy tiszteljük a gyülekezet vezetőit és engedelmeskedjünk nekik. Azzal kezdi, hogy levele olvasói „emlékezzenek meg” azokról a vezetőkről, akik korábban Isten Igéjét mondták nekik. Végül felszólítja őket, hogy „engedelmeskedjenek” a mostani vezetőknek (Zsid 13:17). A múltbeli vezetők azok lehettek, akik először hirdették nekik az Igét és megalapították a gyülekezetet. Az „Emlékezzetek” felszólítás nem csupán a régi idők felidézésének elméleti tevékenységét jelenti és nem is látványos hódolatot. Pál szerint azzal kell a hívőknek emlékezniük, hogy gondolnak a magaviseletük következményeire, illetve követniük kell a vezetők hitének példáját.

Az apostol szemében az emlékezés és a dicséret legmagasabb szintje a jó példa követése. A gyülekezet alapítóit Pál tehát a hithősökhöz sorolja, a hívőknek rájuk is kell gondolniuk. A listában szerepelnek A zsidókhoz írt levél 11. fejezetének hithősei, illetve Jézus, aki a 12. fejezet szerint a hit legfőbb példája. Pál azt is megjegyzi, hogy Krisztus „tegnap és ma és örökké ugyanaz” (Zsid 13:8). Szöges ellentétben áll a hamis tanítókkal, akik idővel pozíciót váltanak, „különböző” és „idegen” tudományokat tanítanak (Zsid 13:9).

Zsid 13:7 versében a vezetőkről való megemlékezés gondolatát a szakasz végén megismétli, csak sokkal határozottabban. Azért szólítja fel a hívőket a vezetők iránti engedelmességre, mert ők vigyáznak a lelkükre, mint a lelkészek, akik ügyelnek a nyájuk, a gyülekezet lelki jólétére. Számot kell majd adniuk Istennek a rájuk bízottak lelki állapotáról (lásd még 1Kor 3:10-15; 1Pt 5:1-4). Ez a gondolat bizonyosan vonatkozik minden gyülekezeti vezetőre, ahogy a mai egyház minden szintjére is.

A szövegkörnyezet arra enged következtetni, hogy a vezetők valójában segédpásztorok, akik „a juhoknak nagy” Pásztora (Zsid 13:20), Jézus irányítása alatt szolgálnak. Az ő gondoskodásuknak, hűségüknek, illetve a tagok engedelmességének és bizalmának kölcsönhatása örömöt ad. Ez azt is jelentheti, hogy ha a vezetők „örömmel” tudják szolgálni a gyülekezetet, boldogan és nem szomorúan adnak majd jelentést Istennek a gyülekezetről.

`Mit tehetünk a vezetők és a tagok közötti kapcsolat erősítéséért, javításáért a gyülekezetünkben és a világegyházban?`

---

#### Ellen G. White idézetek

Minél magasabb a betöltött munkakör, minél nagyobb felelősséget kell hordozniuk, annál messzebbre hat befolyásuk, és annál jobban kell Istenre támaszkodniuk. Sohasem szabad elfelejteniük, hogy a munkába hívással együtt kapják azt a felhívást is, hogy meggondoltan, vigyázva járjanak embertársaik előtt. Tanulóként kell Isten előtt állniuk. A tisztség nem teszi szentté a jellemet. Isten megdicsőítése és parancsolatainak megtartása teszi igazán naggyá az embert. (…)

Nem könnyű a vezetéssel megbízott ember útja. Tekintsen minden nehézséget imára szólításnak! Sohase mulasszon el tanácsot kérni a bölcsesség csodálatos Forrásától! A Mestertől kapott erővel és értelemmel képes lesz ellenállni a szentségtelen befolyásnak. Külön tudja választani a jót a rossztól. Helyesli azt, amit Isten helyesel, és komolyan küzd, nehogy helytelen elvek honosodjanak meg Isten művében. – Próféták és királyok, 30–31. o.

Jézus Krisztus visszahelyezte Pétert apostolságába. Azonban az a tisztelet és tekintély, amit Krisztustól kapott, nem adott neki elsőséget, fő­hatalmat tanítványtársai fölött. Ezt Krisztus világossá tette, mikor Péter kérdésére: „Uram, ez pedig mint lészen?” ezt válaszolta: „Mi közöd hozzá? Te kövess engem.” (Jn 21:22) Pétert nem úgy tartották tiszteletben, mint az egyház fejét. Az a kegy, amelyet Krisztus gyakorolt az Őt megtagadó tanítványa iránt, és az a tény, hogy megbízta a nyáj legeltetésével, valamint Péter hűsége Krisztus iránt – visszaadta számára tanítványtársai bizalmát. Péternek nagy befolyása volt az egyházban. Azt a leckét azonban, amelyet Krisztus adott neki a Galileai-tengernél, Péter magával vitte egész életen át. – Jézus élete, 817. o.

Isten azt akarja, hogy sokkal többet imádkozzunk, és sokkal kevesebbet beszéljünk. Dicsfénye elönti a menny kapuját, s a fényt beragyogtatja mindenki szívébe, aki helyes kapcsolatban áll vele. (…)

Ne gáncsoljuk a felelősség hordozóit. Otthonotokban ne mérgezzétek meg a beszélgetést az Úr munkásainak bírálgatásával. Azok a szülők, akik megengedik az ilyen bíráló lelkületet, nem azt tárják gyermekeik elé, ami bölccsé tesz az üdvösségre. Szavuk nem csak a gyermekek, de az idősebbek hitét és bizalmát is megrendíti. Egyikünk sem tiszteli eléggé a szent dolgokat. Sátán a leglelkesebben összefog a vádaskodóval, hogy a hitetlenséget, irigységet, féltékenységet, tiszteletlenséget melengesse. Szüntelen arra tör, hogy lelkületével átitassa az embereket, megrontsa a szeretetet, melyet szentül kellene ápolnunk a testvérek között, megrontsa a bizalmat, szítsa az irigységet, gyanúsítást s a nyelvek háborúját. Ne érjenek minket azon, hogy Sátán munkatársaiként viselkedünk. – Bizonyságtételek, 7. köt., 183. o.