---
title:  Kapzsiság És Paráznaság
date:  21/03/2022
---

`Olvassuk el Lk 16:10-18, 1Kor 5:1, Ef 5:3-5, Kol 3:5 és Zsid 13:4-5 verseit! Milyen két rossz dolgot említenek meg ezek a szakaszok?`

Pál azért inti az olvasóit a paráznaság és a kapzsiság ellen, mert ezek komoly veszélyt jelentenek a testvéri szeretetre. Az Újszövetség írói és az ókori erkölcsi gondolkodók ezt a két bűnt kapcsolatba is hozták egymással.

Az apostoli üzenet, ami a házasság tiszteletben tartására vonatkozik, mindattól tartózkodásra szólított, ami a házasságot gyengítené. Ide tartozik a házassági fogadalom megszegése és az alapos ok nélküli válás (vö. Mt 19:9). A hitvesi ágy tisztaságának őrzése arra utal, hogy nem szabad a házasságot megrontani azon kívüli szexuális kapcsolattal. A „parázna” kifejezés az Újszövetségben a nemi erkölcstelenség minden formájára vonatkozik (1Kor 5:9-11; 6:9-10; Ef 5:5; 1Tim 1:9-10; Jel 21:8; 22:15). A görög-római társadalmat laza erkölcsök jellemezték. Gyakori volt a kettős mérce, a férfiaknak elnézték, hogy viszonyt folytassanak, amennyiben azt diszkréten tették. Pál azonban figyelmeztet, hogy Isten megítéli a házasságtörőket. A hívők nem hagyhatják, hogy a társadalmi szokások határozzák meg a saját erkölcsi mércéjüket.

A „pénz szerelme” a görög-római világ bűneinek egyik fő kategóriája volt. Pál egy másik levelében le is írta, hogy minden gonoszság gyökere a „pénz szerelme” (1Tim 6:10).

Az apostol több levelében is figyelmezteti az olvasóit, hogy óvakodjanak ettől. Először is, az embernek meg kell elégednie azzal, amije van (lásd még 2Kor 9:8; Fil 4:11-12). Továbbá a keresztényeknek hinniük kell Isten ígéretében, hogy „Nem hagylak el, sem el nem távozom tőled” (Zsid 13:5). A nép többször kapott ilyen ígéretet, ami ma ránk is vonatkozik (1Móz 28:15; 5Móz 31:6, 8; Józs 1:5; 1Krón 28:20). A hívők tehát Zsolt 118:6 szavaival feleljenek Isten ígéretére: „Velem van az Úr, nem félek, ember mit árthat nekem?” Kifejezetten fontos ez az utalás a 118. zsoltárra, mert a zsoltáros itt az Istenbe vetett bizalmát fejezi ki, még ha szenved is a hitetlenek miatt.

`Hogyan aknázza alá a mai társadalom az erkölcsi tisztaságot és hogyan táplálja a pénz szeretetét? A gyakorlatban hogyan védekezhetünk e két bűn ellen?`

---

#### Ellen G. White idézetek

Bár Isten a maga képmására teremtette őt, de az ember mértéktelenségével megsértette testi természetében az elvet és Isten törvényét. Bármilyen mértéktelenség elzsibbasztja az érzékeny szerveket, s annyira elgyengíti az agy idegerejét, hogy képtelenek nagyra becsülni az örökkévaló dolgokat. Ehelyett a közönséges ügyek színvonalára rántják le azokat. Az alantasabb szenvedélyek szolgaságba vetik az agy magasabb rendű erőit, melyeket pedig magasztos célra tervezett az Úr. Ha helytelen testi szokásaink vannak, szellemi és erkölcsi képességeink sem lehetnek erősek, mert szoros az összefüggés a testi és az erkölcsi között. Péter apostol megértette ezt, ezért is emelte fel figyelmeztetőn hangját a testvérei előtt: „Szeretteim, mint vándorokat és hontalanokat intelek titeket, tartózkodjatok a testi kívánságoktól, melyek a lélek ellen küzdenek.”

Alig akad erkölcsi erő a névleges keresztény világban. Mindaddig helytelen szokásoknak hódolnak, semmibe veszik a testi és az erkölcsi törvényeket, míg csak ijesztően alacsony fokra nem züllött mind az erény, mind az istenfélelem általános színvonala. Olyan szokások, amelyek csökkentik a testi egészség színvonalát – aláássák a szellemi és az erkölcsi erőt is. A természetellenes étvágy és szenvedélyek kielégítése döntő hatással van az agyidegekre. Az állatias érzékeket erősíti, az erkölcsieket pedig elnyomja. A mértéktelen ember számára lehetetlen kereszténynek lenni, hiszen magasztosabb erőit a szenvedélyek rabszolgaságába vetette. – Bizonyságtételek, 3. köt., 50–51. o.

Hatalmas felelősség hárul azokra, akik az Úr erőforrásainak talentumaival rendelkeznek. Nem költhetik a pénzt saját önző vágyaik kielégítésére, mert ezzel Isten tárházát rövidítik meg. Isten mérhetetlen jósága és a Szentlélek munkálkodik az emberben, és arra készteti, hogy még többet áldozzon Isten művére, és eszközeit Isten dicsőségére használja fel.

Amikor azt gondoljátok, hogy önző vágyaitok kielégítésére is felhasználhatjátok az Úr pénzét, jusson eszetekbe, hogy még sokan élnek szegénységben, és nincs lehetőségük élelmiszert, valamint ruházatot vásárolni, de ezek az emberek is Isten örökségét képezik. Mindenki irányába, de főleg a hittestvéreink felé kell jót cselekednünk. Ha a mennyei erőforrások birtoklói Isten hűséges követeivé válnak, akkor bölcsen fogják felhasználni javaikat, hogy egyetlen hittestvérük se éhezzen, vagy ne érezzen hiányt a ruházkodásban. – The Upward Look, 29. o.

Az élet és a hit legmélyebb és legvalóságosabb filozófiája az, hogy Istennel szoros kapcsolatra kell eljutnunk. (…)

Szorosan kapaszkodjatok Jézusban! (…) Bármi is történik, lelketek maradjon meg Isten szeretetében, s akkor lelkileg erős emberek lesztek. Minden helyes magatartás és tiszta jellem alapja Isten folyamatos elismerése és az iránta érzett bizalom, hála. Sose veszítsétek el bizodalmatokat Istenben! – Letter 22, 1886. szeptember 19.