---
title:  Tanítói melléklet
date: 25/03/2022
---

Alapigék: Róm 12:13; Gal 2:20; Ef 5:3-5; Zsid 2:9; 4:16; 13; 1Pt 5:1-4

#### Áttekintés

A tanulmány témái:

Pál intésekkel zárja levelét: „a testvéri szeretet maradjon meg” (Zsid 13:1), „a vendégszeretetről meg ne feledkezzetek” (Zsid 13:2), „emlékezzetek meg a foglyokról… és a gyötrődőkről” (Zsid 13:3). Arra is figyelmezteti a hallgatóit, hogy „tiszteletre méltó legyen a házasság mindenki előtt, és szeplőtelen a házaságy” (Zsid 13:4), „ne legyetek pénzsóvárak” (Zsid 13:5), „engedelmeskedjetek elöljáróitoknak, és hallgassatok rájuk” (Zsid 13:17), „imádkozzatok értünk” (Zsid 13:18)! Pál az egész levélben ismételten felhívja hallgatósága figyelmét arra, hogy „intsétek egymást mindennap” (Zsid 3:13), „egymást buzdítsuk a szeretetre és a jó cselekedetekre, nem hagyva el összejöveteleinket” (Zsid 10:24-25), „vigyázva arra, hogy az Isten kegyelmétől ne szakadjon el senki, nehogy a keserűség bármely gyökere fölnövekedve zavart keltsen, és ez sokakat megfertőzzön (Zsid 12:15). A levél egésze egy „intő beszéd” (Zsid 13:22).

Miközben Pál a kölcsönös szeretetre buzdítja hallgatóságát, nem valamiféle szentimentális érzelmet vár el, hanem olyan tettekre szólít, mint a vendégszeretet, a rabokról való gondoskodás, a házastársi hűség és a kapzsiságtól való tartózkodás. Amikor figyelmeztet, hogy emlékezzenek meg vezetőikről, nem pusztán az emlékezés érdekli, hanem az, hogy ha hűségesek Istenhez, engedelmeskedni fognak elöljáróiknak, hallgatni fognak rájuk és tisztelik vezetőiket. Végül azt tanácsolja, hogy ne idegen tanításokat kövessenek, hanem a Mestertanítót, Krisztust.

#### Kommentár

Idegen tanítások és ételek

Zsid 13:9 így figyelmezteti hallgatóságát: „Ne hagyjátok, hogy különféle idegen tanításokkal félrevezessenek! Mert jó dolog kegyelemmel erősíteni meg a szívet, nem ennivalókkal, amelyeknek semmi hasznát sem veszik azok, akik velük élnek.” Ez a vers az egyik legnehezebben érthető része A zsidókhoz írt levél egészének. A történelmi háttér homályossága nehezíti a megértést. Mivel nem tudjuk pontosan meghatározni azt a helyzetet, amelyre az egész beszéd irányult, kerülnünk kell a túl szigorú következtetések levonását.

Az idézett verset megelőzően azt találjuk, hogy „Jézus Krisztus tegnap és ma és örökké ugyanaz” (Zsid 13:8). Krisztus állhatatosságára utalva figyelmeztet, hogy ne hagyjuk magunkat mindenféle idegen tanításoktól félrevezettetni. Az „elsodortatni” – magyarban félrevezettetni (Zsid 13:9) – metafora a szél és a víz képét idézi, amelyek elsodornak dolgokat. Ennek a fordulatnak a használata a Zsid 2:1-ben említett tengeri metaforára emlékeztet: „hogy valamiképpen el ne sodródjunk”. Ott Pál intette hallgatóságát, hogy figyeljenek arra, amit azoktól hallanak, akik bizonyságot tesznek nekik Krisztusról. Abban az időben a hívőket veszélyeztette, hogy elsodródnak Krisztustól. Itt Pál emlékezteti a hallgatóit a bátor tanítókra és vezetőkre, és arra szólítja őket, hogy kövessék az ő hitüket (Zsid 13:7). Miközben a vezetők jönnek és mennek, Krisztus állandó. A lelki tévedések azonban nem szűntek meg. Ezért áll fenn a veszélye annak, hogy a megtévesztő tanítások elsodorják a hallgatókat. Ezek a tanítások ellentétben állnak azzal, amit tanítóiktól és vezetőiktől hallottak a hívők, és a következő jelzők illenek rájuk: „különféle” és „idegen” (Zsid 13:9).

A szív megerősítése nem étellel, hanem kegyelemmel történik. A bibliai írók gyakran használják az étel (ami mulandó) és a kegyelem (ami örök) ellentétét, hogy bemutassák a különbséget az ideiglenes lét és valami sokkal jobb között. Például Pál kijelenti, hogy „az Isten országa nem evés, nem ivás, hanem igazság, békesség és Szentlélek által való öröm” (Róm 14:17). Hasonlóképpen arra is figyelmezteti a korinthusi hívőket, hogy „az étel nem tesz minket kedvessé Isten előtt, mert ha nem eszünk, nem veszítünk semmit, és ha eszünk, nem nyerünk semmit” (1Kor 8:8). Az étel valójában nagyon gyakran okozott megoszlást a korai egyházban (Róm 14:1-3), és így van ez ma is.

Milyen konkrét problémával foglalkozik Róm 14:1-3-ban Pál? Egyes teológusok szerint a római gyülekezet tagjai a bálványoknak felajánlott hús fogyasztása mellett foglaltak állást, amint az a korinthusi gyülekezetben is történt (1Korinthus 8. és 10. fejezetei). Összehasonlítva A zsidókhoz írt levelet 1Korinthus üzenetével világossá válik, hogy a bálányoknak áldozott ételekkel kapcsolatosan Pál sokkal erőteljesebb nyelvezetet használ (1Kor 8:12), mint A zsidókhoz írt levélben: „mert jó dolog kegyelemmel erősíteni meg a szívet, nem ennivalókkal” (Zsid 13:9). Ezért valószínűleg A zsidókhoz írt levélben nem a bálványoknak áldozott étel a téma.

Egy másik, valószínűbb lehetőség szerint Zsid 13:9-ben a figyelmeztetés a kultikus étkezésekre vonatkozik. Mi szól e mellett? Nézzünk meg három szentírási lehetőséget! Először is, úgy tűnik, hogy a közvetlen szövegkörnyezet a zsidó áldozatokhoz kapcsolódó ételek fogyasztására utal. Pál kijelenti: „Van oltárunk, amelyről nincs joguk enni azoknak, akik a sátorban szolgálnak” (Zsid 13:10). Itt Pál az ótestamentumi papokra utal, akik az áldozatokból ettek a templomban.

Másodszor, ugyanez az „étel” kifejezés szerepel Zsid 9:9-10-ben: „ajándékokat és áldozatokat mutatnak be… ezek csak ételekre meg italokra és különböző mosakodásokra vonatkozó testi rendszabályok, amelyek az új rendelkezés idejéig kötelezők.” Pál itt ugyanazt mondja, mint Zsid 13:9-ben: a ceremoniális áldozatok nem tehetik tökéletessé a lelkiismeretet, csak az ételekre, az italokra és a különböző szertartásos mosakodásokra vonatkoznak. Ez az oka annak, hogy Pál hallgatóinak nem kell idegen tanításokat követniük, mert a ceremoniális áldozati étkezések haszontalanok azoknak, akik azokat gyakorolják (szó szerint: velük élnek). A keresztények olyan áldozatban vesznek részt, amely messze felülmúl minden áldozati vacsorát (vö. Zsid 13:10-12).

Harmadszor, a görög „étel” kifejezés (a Septuagintában, a görög Ótestamentumban) Mal 1:7, 12-ben is előfordul, az oltáron levő áldozati ételekkel összefüggésben. A papok tisztátalan ételt, azaz vak, beteg és sánta állatokat mutattak be áldozatként (Mal 1:7-8). Összefoglalásként elmondhatjuk, hogy mindhárom érv – a közvetlen szövegkörnyezet, a szélesebb szövegösszefüggés és az ószövetségi kontextus – arra utal, hogy a zsidó kultikus étkezés volt az étellel kapcsolatos idegen tanítás.

Engedelmeskedjetek elöljáróitoknak és hallgassatok rájuk!

A demokratikus vagy képviseleti kormányzati rendszerben tekintélyelvűnek vélik a felszólítást az engedelmességre, illetve arra, hogy hallgassanak a vezetőkre. Tehetünk-e ilyen felszólítást ma? Ha igen, akkor a világszéles egyház tagjaiként hogyan reagáljunk ilyen felszólításokra?

Több újszövetségi könyv is tartalmaz fontos útmutatást a gyülekezet vezetésével kapcsolatosan, így nem meglepő, hogy A zsidókhoz írt levél is ezt teszi. Az egyházi vezetőket háromszor említi (Zsid 13:7, 17, 24). A 7. vers úgy utal a vezetőkre, mint „akik Isten beszédét hirdették nektek” (Zsid 13:7). Ők valószínűleg Zsid 2:3 missziós evangélistái voltak. Prédikálásuk és tanításuk által a hallgatóság találkozott „Isten beszédével”, amely „élő és ható, és élesebb minden kétélű kardnál” (Zsid 4:12).

Három ige irányítja a figyelmet ezekre a vezetőkre: „emlékezzetek”, „figyeljetek” és „kövessétek” (Zsid 13:7). Amint a levélből kiderül, Pál negatív (Zsid 4:11) és pozitív (Zsid 11:4-38) példákat is adott hallgatóságának azzal kapcsolatban, hogy mit kerüljenek, illetve kövessenek. Ezen a ponton az olvasóknak el kell gondolkodniuk azon, hogy vezetőik életmódjának mi az eredménye. Láthatják, hogy a vezetők céljai megvalósultak. Így a hallgatók áttekinthetik vezetőik életútját és követhetik hűséges magatartásuk példáját.

A fejezet későbbi részéből úgy tűnik, hogy a prédikáció elhangzásának idején a vezetők aktívak, élnek: „Engedelmeskedjetek elöljáróitoknak, és hallgassatok rájuk, mert ők mint számadók vigyáznak lelketekre, hogy ezt örömmel, ne pedig sóhajtozva tegyék, mert ez nektek sem használ” (Zsid 13:17). A vezetők tekintélyét nem maga a poszt adja, hanem az, hogy hűségesen végzik feladatukat: „ők mint számadók vigyáznak lelketekre” (Zsid 13:17). Amikor a vezetők komolyan veszik a felelősségüket, óvják a tagjaikat, nehogy bármiféle idegen tanítás vagy olyan ételek fogyasztása elsodorja őket, amelyek még azoknak sem használnak, akik elfogyasztják azokat. Ugyanakkor a jó vezetők tudatában vannak annak, hogy a vezetés felelősséggel jár, ahogyan azt a Jézus példázatában szereplő két szolga esete szemlélteti (Mt 24:45-51).

Végül Pál buzdítja hallgatóit: hallgassanak vezetőikre és engedelmeskedjenek nekik, a kötelességüket örömmel és ne sóhajtozva végezzék. Az öröm arra a hozzáállásra utal, ahogyan Pál közönsége még a vagyonuk elrablását is fogadta (Zsid 10:34). Az ilyen öröm adott okot arra, hogy Jézus elszenvedje a kereszthalált, nem törődve annak szégyenével (Zsid 12:2), ez az eredménye a szülői fegyelmezésnek is (Zsid 12:11). A vezetők munkája akkor örömteli, amikor tagjaik hallgatnak rájuk, engedelmeskednek nekik. Ha ez nem így van, a munkájuk megnehezül. Pál szerint ilyen körülmények között a vezetők sóhajtoznak, a gyülekezet pedig nem részesül áldásban. A vezetők és a tagok közötti sikeres együttműködéshez tehát bizalomra és jóindulatra van szükség.

#### Gyakorlati alkalmazás

Hogyan található meg a vezetők és a tagok közötti olyan harmónia, amire A zsidókhoz írt levél utal, ha a múltban bizonyos körülmények között visszaélések történtek az egyházi vezetés körében?

1)  Egyes kultúrákban miért él akkora ellenszenv a tekintéllyel szemben?

2)  A vezetést csak akkor kell követni, ha egyetértünk a vezetőkkel? Beszéljük meg!

`Jegyzetek`