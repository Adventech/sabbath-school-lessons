---
title:  Jézus, A Hitünk Szerzője És Beteljesítője
date:  10/03/2022
---

`Olvassuk el Zsid 12:1-3 verseit! Mire szólítanak fel minket ezek a versek?`

Jézus a csúcspontja a hitről szóló értekezésnek A zsidókhoz írt levél 12. fejezetében. Pál Krisztussal kezdte meg a levelét, aki „eljövendő” és „nem késik” (Zsid 10:37), és azzal fejezi be, hogy Ő a hitünk bevégzője (Zsid 12:2). Úgy utal Jézusra, mint a „hit szerzőjére és beteljesítőjére” (HUNB). Vagyis Ő az, aki lehetővé teszi a számunkra, hogy higgyünk. Ő a példaképünk, aki megtestesíti a hittel teljes életet. Krisztussal tökéletes kifejezésre jutott a hit.

Jézus a hitünk „szerzője” (avagy „fejedelme”) legalább három értelemben.

Először is, Ő az egyetlen, aki teljes mértékben végigfutotta a versenyt. Az előző fejezetben tárgyalt személyek még nem érték el a céljukat (Zsid 11:39-40). Viszont Jézus belépett Isten nyugalmába a mennyben és az Atya jobbján foglalt helyet. Mi a többiekkel egyetemben Jézussal fogunk uralkodni a mennyben (Jel 20:4).

Másodszor, igazából Krisztus hibátlan élete volt az, ami lehetővé tette mások számára, hogy részt vegyenek a versenyen (Zsid 10:5-14). Ha Jézus nem jött volna el, akkor bárki másnak hiábavaló lett volna részt venni rajta.

Végül pedig, Ő az oka annak, hogy van hitünk. Mivel egy Istennel, Ő fejezte ki irántunk az Atya hűségét. Isten sosem hagyott fel a megmentésünk munkálásával, ezért fogjuk végül megkapni a jutalmat, ha nem adjuk fel. Jézus türelemmel futott és hűséges maradt, még akkor is, amikor mi nem voltunk hűségesek (2Tim 2:13). A mi hitünk csupán válasz az Ő hűségére.

Végső soron Jézus azért a hitünk „beteljesítője”, mert tökéletesen bemutatja, hogyan kell lefutni a versenyt. Ő hogyan futott? Minden akadályt félretett, amikor mindenről lemondott értünk (Fil 2:5-8). Egyetlen egyszer sem követett el bűnt. Tántoríthatatlanul a jutalmon tartotta a szemét, ami pedig annak az öröme volt, hogy láthatja az emberiség megmentését a kegyelme által. Így eltűrt minden félreértést és bántalmazást, vállalva a kereszt gyalázatát (Zsid 12:2-3).

Most rajtunk a sor a versenyfutásban. Bár sosem érhetjük el azt saját erőből, amit Jézus tett, mégis látjuk tökéletes példáját, és így belé vetett hittel rajta tartjuk a szemünket (ahogyan azt mások is tették előttünk). Hitben haladunk tovább előre, bízva a nagy jutalom ígéretében.

---

#### Ellen G. White idézetek

Mindnyájan futhatunk, és mindnyájan elnyerhetjük a díjat. Öltsük magunkra a mennyei kegyességeket, és a halhatatlanság koronájára függesztve tekintetünket tartsuk mindig szemünk előtt Jézust, a mintát. Urunk a fájdalmak embere volt, aki jól tudta, mi a szenvedés. Álljon szüntelenül előttünk mennyei Urunk szerény, lemondó élete. S amikor a jutalomra emelve tekintetünket követni törekszünk Őt, akkor azzal a bizonyossággal tudjuk megfutni a versenyt, hogyha megteszünk minden tőlünk telhetőt, akkor biztosan elnyerjük a díjat. (…)

Mikor ez a hallatlan kilátás áll előttünk, miért ne tudnánk kitartással futni meg az előttünk lévő küzdőteret a hitünk szerzőjére és bevégzőjére függesztve tekintetünket? Ő mutatta meg nekünk az utat, Ő jelölte ki lábnyomával az út teljes hosszát.

Ezt az ösvényt járta be az Úr, s vele együtt mi is részt vehetünk a lemondásban és szenvedésben, mi is járhatunk ezen a vérével kijelölt ösvényen. – Bizonyságtételek, 2. köt., 358–359. o.

Isten kegyelme nélkül erőfeszítéseink nem járhatnak tartós eredménnyel. Krisztus kegyelme által kell győznünk, és csak az Ő érdemei alapján soroltathatunk azok közé, akiknek a neve nem lesz kitörölve az életnek könyvéből. A győztesek Isten életéhez hasonló életet élnek, és viselik a győzők koronáját. Mivel oly nagy és örök jutalom vár ránk, türelemmel kell futnunk előre, szemeinket Jézusra, hitünk Szerzőjére és Bevégzőjére szegezve. (…)

El kell távolítani mindazt, ami beszennyezi a lelket, és meg kell tisztítani a szívet. Tudnunk kell, hogy mit is jelent az isteni természet részesévé válni, miután elszakadunk a világi kívánságok okozta romlástól. Elfogadod-e a végtelen áldozat által felkínált üdvösséget, hogy az isteni természet részesévé válhass? Isten az egyszülött Fiát adta, hogy halála által te halhatatlanságot és dicsőséget nyerhess. – Signs of the Times, 1891. június 15.

Adjátok fel önbizalmatokat, önteltségeteket, kövessétek szelíd példaképeteket; tekintsetek Jézusra, hitetek megkezdőjére és bevégzőjére, aki megvetve az örömöt és dicsőséget, elszenvedte érettünk a kereszthalált, és nem törődött a gyalázattal. Ő volt egykor a bűneink következtében a csendes, megölt Bárány, aki miattunk megsebesíttetett, meg­kínoztatott, és aki büntetésünk terhét viselte.

Ó, szenvedjünk hát Krisztusért mi is szívesen valamit! Feszítsük keresztre az „én”-t naponként, legyünk itt részeseivé Krisztus szenvedéseinek, hogy vele együtt mi is részesüljünk dicsőségében, hogy elnyerjük egykor a dicsőség, a halhatatlanság és az örök élet koronáját. – Tapasztalatok és látomások, 113–114. o.