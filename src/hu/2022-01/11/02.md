---
title:  Az Igaz Ember Hitből Él
date:  06/03/2022
---

`Olvassuk el Zsid 10:35-39 szakaszát! Mit mond Isten ezekben a versekben?`

Az állhatatosság Isten végidei népének jellemtulajdonsága, ami nélkül nem kaphatja meg az ígéreteket (Jel 13:10; 14:12). A hívőknek „tántoríthatatlanul” kell ragaszkodniuk a hitükhöz, hogy ki tudjanak tartani (Zsid 10:23; 4:14). Pál megmutatta, hogy a pusztai nemzedék nem nyerhette el az ígéretet, mert nem volt hitük (Zsid 3:19). A zsidókhoz írt levél úgy ír a hívőkről, mint akik már az ígéret teljesedésének a határára értek (Zsid 9:28; 10:25, 36-38), és hinniük kell annak érdekében, hogy átvehessék az ígéreteket (Zsid 10:39).

Pál a hitről szóló magyarázatát Hab 2:2-4 verseinek idézésével vezeti be. Habakuk azt kérdezte Istentől, hogy miért tűri meg az álnok embereket, akik elnyomják az igazakat (Hab 1:12-17). A próféta és a népe szenvedett, és várták, hogy Isten cselekedjen. Az Úr viszont azt válaszolta, hogy az ígéret beteljesedésének elrendelt ideje van, nekik pedig várniuk kell (Hab 2:2-4). Habakuk és a népe hozzánk hasonlóan az ígéret és a teljesedés közötti időben élt. Isten üzenete így folytatódott A zsidókhoz írt levélben: „aki eljövendő, eljön, és nem késik” (Zsid 10:37, HUNB; lásd még Hab 2:3).

Az üzenet Jézusra utal. Ő az Igaz, a hit megtestesítője, aki Isten előtt kedves és életet ad nekünk (Zsid 10:5-10).

Akkor miért „késlekedne”? Nem fog! Már eljött meghalni értünk (Zsid 9:15-26), és a megadott időben ismét el fog jönni (Zsid 9:27-28; 10:25).

Az Úr üzenete így folytatódik: „Az igaz pedig hitből él” (Zsid 10:38). Pál ugyanezt állítja Róm 1:17 és Gal 3:11 verseiben is. Róm 1:16-17 része különösen tanulságos, mert kifejti, hogy Isten igazságossága „hitből hitbe” nyilvánul meg. Az apostol azt érti ez alatt, hogy az Úrnak az ígéreteihez való hűsége van előbb, a mi hitünk és/vagy hűségünk pedig annak eredményeképpen születik meg.

Mivel tehát Isten hű az ígéreteihez (2Tim 2:13), az Ő hűségére válaszul az igazak is hűek maradnak.

`Miért fontos felismernünk azt, hogy a saját hitünk Isten hűségéből származik, abból táplálkozik? Hogyan tanulhatunk meg jobban bízni Isten irántunk való hűségében, illetve a nekünk tett ígéreteiben?`

---

#### Ellen G. White idézetek

A keresztény élet több, mint ahogy sokan gondolják. Nem csupán szelídségből, türelemből, alázatosságból és kedvességből áll. Ezek az erények fontosak, de szükség van bátorságra, erőfeszítésre, határozottságra és kitartásra is. Az az út, amelyet Krisztus mutat, keskeny út, az önmegtagadás ösvénye. Erre az útra csak erős jellemű, határozott emberek tudnak rálépni és nehézségek és csüggesztő körülmények árán is csak előre menni.

Kitartó emberekre van szükség, olyan emberekre, akik nem várnak arra, hogy útjuk simára legyen gyalulva, és hogy minden akadály le-­omoljon; olyan emberekre, akik új életre keltik az elcsüggedt munkások lankadó erőfeszítéseit; olyan emberekre, akiknek a szívét átmelegíti a keresztény szeretet, és kezük erős a Mester munkájának végzéséhez. – A nagy Orvos lábnyomán, 497. o.

„Habár kétszer ért csalódás – írta Isten embere [William Miller] –, nem vagyok sem levert, sem csüggedt... Most is éppoly szilárdan hiszek Krisztus eljövetelében, mint korábban. Csak azt tettem, amit évekig tartó komoly megfontolás után ünnepélyes kötelességemnek tartottam… Egy dologról meg vagyok győződve: csak azt prédikáltam, amiben hittem; és az Úr velem volt, hatalma megmutatkozott munkámban, és sok jó származott belőle.” (…)

Isten nem hagyta el népét. Lelke azokkal maradt, akik nem tagadták meg elhamarkodottan a kapott világosságot, és nem kárhoztatták az adventmozgalmat. Ezek a megpróbált, várakozó emberek e válság idején a Zsidókhoz írt levélben bátorító és intő szavakat találhattak: „Ne dobjátok el hát bizodalmatokat, melynek nagy jutalma van. Mert békességes tűrésre van szükségetek, hogy az Isten akaratát cselekedvén elnyerjétek az ígéretet. Mert még vajmi kevés idő, és aki eljövendő, eljő, és nem késik.” – A nagy küzdelem, 407. o.

Isten minden emberre bízott valamilyen feladatot, és azt várja el, hogy kezdjünk el dolgozni ott, ahol vagyunk. Az Úr nem viheti végbe mindazt, amit eltervezett, míg az ember nem végzi el a rá eső részt.

Néha úgy tűnik, hogy túl rövid a hit karja ahhoz, hogy megérinthesse Isten ruhájának legalább a szegélyét, azonban épp itt lép közbe az az ígéret, amely mögött maga Isten áll: „Akkor kiáltasz, és az Úr meghallgat, jajgatsz, és Ő azt mondja: Ímé, itt vagyok.” (Ésa 58:9)

Nem a mi erőfeszítéseink biztosítják a győzelmet. Az ígéret mögött meg kell látnunk Istent, és hinnünk kell benne. Ragadd meg hittel a végtelen hatalom karját! Isten hű, és teljesíteni fogja, amit megígért.

Kérdések merülnek fel, amelyekre nem találsz majd választ, bármilyen sokat küzdesz is érte. Ne pazarolj időt ezekre. Végezd a rád háruló feladatot, bízz az Úrban, hisz Ő a te bölcsességed. Az Ő feddhetetlensége jár előtted, és az elmédet kínzó kérdések biztos válaszra fognak találni. – The Upward Look, 133. o.