---
title:  Tanítói melléklet
date: 11/03/2022
---

Alapigék: 1Móz 22:1-14; Józs 2:8-11; Róm 1:17; Zsid 10:32-39; 11; 12:1-3

#### Áttekintés

A tanulmány témái:

Ha a hit biblikus meghatározására vagyunk kíváncsiak, nem is kell tovább keresnünk, csak olvassuk el Zsid 11:1 versét: „A hit pedig a remélt dolgok felőli bizonyosság és a nem látott dolgokról való meggyőződés.” Az egész fejezet azt magyarázza és példákon keresztül szemlélteti, mit jelent Isten ígéreteibe kapaszkodni, annak ellenére, ha hitünknek nincs látható bizonyítéka. A hitről szóló fejezet Hab 2:24 szakaszából vett idézettel indul. Habakuk kérdezi Istent, miért nem lép közbe, amikor a gonoszok az igazakat bántják (Hab 1:13; 2:1). Válaszában Isten emlékezteti arra, hogy egy kis idő még el fog telni a közbelépéséig. A látszat ellenére ez a közbenső idő Isten részéről nem halogatást jelent. A prófétának addig is gyakorolnia kell a hitét. A hit kéz a kézben jár a kitartással (Zsid 10:36-38). Zsidók 11. fejezetének hithősei bizonyságot tettek arról, hogy kitartanak a láthatatlanba vetett hitükben. Ábrahám hitte, hogy Isten fel tudja támasztani Izsákot a halálból (Zsid 11:19), mert ő maga is olyan volt már, akár a holt, amikor Izsák atyja lett (Zsid 11:12). Mózes, bár sorsa az lett volna, hogy az ókori világ legnagyobb birodalmának uralkodója legyen, mégis a rossz bánásmódot, a bántalmazást és az Isten népével való együtt szenvedést választotta, mint a fáraók ideig-óráig való örömeit. Mózes azért hozott ilyen döntést, mert az Isten által neki felajánlott, jövőbeli jutalomra tekintett (Zsid 11:25-26). A zsidókhoz írt levél olvasói tudtak azonosulni Mózessel, mert hasonló körülmények között voltak. Nekik is a jövendőbeli jutalomra kellett nézniük. A 11. fejezetben a következő, eléggé kiemelkedő példa Ráháb, a pogány parázna nő. Nem volt izraelita, de hallott Isten tetteiről, hitre jutott és a hite szerint cselekedett, amikor a zsidó kémeket elrejtette (Józs 2:8-11). Hasonlóképpen Pál zsidó származású olvasói sem látták Jézust, de arra szólította őket, hogy Isten szavára válaszul hittel cselekedjenek.

#### Kommentár

Teremtés a semmiből

A creatio ex nihilo azt fejezi ki, hogy Isten a semmiből alkotta meg a világegyetemet. Ezt az elvet alátámasztó egyik klasszikus ige Zsid 11:3: „Hit által értjük meg, hogy a világ Isten beszéde által teremtetett, hogy ami látható, a láthatatlanból állott elő.” Ezt az igeverset így lehet magyarázni, mi azonban ennek a szövegnek egy másik értelmezését is megvizsgáljuk.

A hit meghatározása után (Zsid 11:1) Pál az ősi időkben élt emberekre irányítja a figyelmet, akiknek a hitéről elismerően szól (Zsid 11:2). A hűségesek felsorolása meglepő módon nem Ábellel kezdődik, hanem velünk: „mi”, vagyis az olvasók és Pál, a szerző. „Hit által értjük meg” (Zsid 11:3), ez azt fejezi ki, hogy értelmünkkel közelítünk a hitbeli valósághoz. Megértjük, hogy a világegyetemet (szó szerint: a világokat) Isten szava hozta létre. A teremtést csak hit által lehet megragadni, hangsúlyozza Pál. Sőt mi több: a láthatók a nem látható dolgokból álltak elő. Más szóval, a teremtett világ látható, de az eredete nem. Eredetét értelemmel felfogni csakis hit által lehet.

Mit jelent a láthatatlan eredet? Azt jelenti ez, hogy ex nihilo, vagyis „a semmiből” teremtette Isten a látható világokat? Az ige ezt mondja: „a világ Isten beszéde által teremtetett, hogy ami látható, a láthatatlanból állott elő” (Zsid 11:3), vagyis a nem láthatók nem feltétlenül nem létezők. Például csak mert nem látjuk a szelet, az azért még létezik. Lehetséges, hogy a láthatatlan dolgok, amelyekből a látható világok előálltak, „Isten kimondott szavára” utalnak? Ha igen, akkor ez világos utalás a Mózes első könyve teremtésről szóló beszámolójára, ahol Isten szava a teremtés forrása („És mondta Isten”, ismétli újra meg újra 1Móz 1:3, 6, 9, 11, 14, 20, 24, 26). Más szóval, az érzékelhető világ olyan forrásból származik, ami elérhetetlen marad érzékeink számára, Isten hatalmas, teremtő Igéjéből. Ha ez igaz, akkor a 3. versnek jobb magyarázata tárul fel.

Ahelyett, hogy a semmiből teremtésre utalna, Pál egy párhuzamos struktúrát alkalmaz, hogy kiemelje Isten Igéjének láthatatlan voltát. Figyeljük meg a három vonatkozó, egymással összefüggő gondolatot Zsid 11:3-ban!

A „a világ”  (3a)                                                  A’ „ami látható” (3b)

B „teremtettek” (3a)                                       B’ „állott elő” (3b)

C „Isten beszéde által” (3a)                          C’ „láthatatlan” (3b)

Vagy másképp ábrázolva az igevers felépítését: [A] „Hit által értjük meg, hogy a világ [C] Isten beszéde által [B] teremtetett, hogy [A’] ami látható, a [C] láthatatlanból [B’] állott elő. Tehát itt láthatjuk, hogy Isten kimondott szava teremtette meg a látható világot. Ez az értelmezés alátámasztja azt, amire Pál figyelt, hogy közönsége ne a látható dolgokhoz szabja az életét, hanem inkább azokhoz, amelyekben reménykedtek. „A hit pedig a remélt dolgok felőli bizonyosság és a nem látott dolgokról való meggyőződés” (Zsid 11:1). Összefoglalásként elmondhatjuk, hogy Isten láthatatlan szava teremtette meg a látható világot, az univerzumot.

Elgondolkodtató kérdések: A mai olvasók és Pál akkori közönsége is hit által értik, illetve értették meg, hogy Isten hatalmas, láthatatlan Szava által teremtette meg a világot.

1)  Vajon mi indította Noét, hogy felépítsen egy bárkát, noha korábban nem volt vízözön, de még eső sem esett?

2)  Mi késztethette Ábrahámot arra, hogy elinduljon egy olyan vidékre, amit sosem látott?

3)  Mi vezette Mózest arra, hogy az egyiptomi udvar fényűző körülményeit felcserélje a kivonulás nemzedékének nyomorúságos életére?

Ézsau nem találta meg a megbánás helyét, noha könnyek között kereste

Zsid 12:17 ezt írja Ézsauról: „Mert tudjátok, hogy később, amikor örökölni akarta az áldást, elutasították, mert nem találta meg a megbánás helyét, noha könnyek között kereste.” Ez az igevers más, a levélben található versekhez hasonlóan (Zsid 6:4-6; 10:26-29) mintha azt fejezné ki, hogy nem lehetséges a megtérés. (A 7. tanulmány foglalkozik Zsid 6:4-6 szakaszával: „Amikor lehetetlen a megtérés.”) Isten valóban elvetette volna Ézsaut?

Zsidók 12. fejezetében az áll, hogy fussuk végig a pályát, a kitartásban Krisztus a Példaképünk. A kitartás az önfegyelemből adódik, az önfegyelem erősíti a gyenge kezeket és a roskadozó lábakat. Pál ezen túl buzdítja olvasóit, hogy kövessék a békességet és a szentséget, „amely nélkül senki sem látja meg az Urat” (Zsid 12:14). Minden keresztényt arra bátorít az apostol, hogy éljen békességben és törekedjen az összhangra mindenkivel, amennyire ez lehetséges és rajtuk áll (Róm 12:18). Nemcsak a békesség, hanem a szentség is szükséges tulajdonság, amire a keresztényeknek törekedniük kell. Mi az önfegyelem célja, amire Isten a gyermekeit kéri? Az, hogy Isten azt szeretné: osztozzunk szentségében (Zsid 12:10). A szentség és a békesség hiánya egyenlő azzal, hogy nem láthatjuk az Urat. A szentség hiányát itt a nemi erkölcstelenség (görögül: pornos) és Ézsau istentelensége (Zsid 12:16) képével példázza az Írás. Ézsau megvetette az elsőszülöttségi jogát (1Móz 25:29-34) és el is veszítette az elsőszülöttnek járó áldást (1Móz 27:1-40). Ezt az összefüggést szem előtt tartva tesszük fel a kérdést: Vajon annak ellenére nem találta Ézsau a megtérés helyét, hogy buzgón, könnyek között kereste?

Egyes angol fordítások (a magyar verziók azért egyértelműbbek), mint például a KJV, NKJV, ESV, NIV, NASB azt a benyomást keltik az olvasóban, hogy Ézsau nem talált megtérésre, habár könnyek között kereste azt. Sőt mi több, e fordítások még azt a gondolatot is sugallják, hogy Ézsau vágyott a megtérésre, de Isten valamilyen okból megtagadta tőle ennek az esélyét. A probléma megoldásához fel kell tennünk a kérdést: mire vonatkozik az „azt” mutató névmás a „noha könnyhullatással kereste azt” (KAR) tagmondatban? A megtérésre vagy az áldásra mutat a névszó? A görögben az „az” nőnemű. Tehát szintén nőneműnek kell lenni a tárgynak, amire a névmás mutat. A magyarban az „azt” névmáshoz legközelebb álló főnév a „megtérés”, és ez okozza a zavart. A görögben a „megtérés” és az „áldás” is nőnemű főnevek. Azonban a „megtérés” egy kötött sorrendű idióma része, a „hely/lehetőség” szavakhoz kapcsolódik, ezért fordították magyarra így: „megtérés helye”. Tehát ha Ézsau nem talált „lehetőséget a megtérésre”, akkor mit keresett könnyhullatással? Mivel a görögben a „hely/lehetőség” hímnemű főnév, a nőnemű névmás nem mutathat erre. Az az egyetlen lehetőség, hogy a távolabbi „áldás” szóra mutat. Ézsau nem talált helyet/lehetőséget a megtérésre, bár könnyhullatással kereste az áldást. A Károli-fordítás így adja vissza: „Mert tudjátok, hogy azután is, mikor akarta örökölni az áldást, megvettetett; mert nem találta meg a megbánás helyét, noha könnyhullatással kereste azt [az áldást]” (Zsid 12:17).

Ez a fordítás egybecseng 1Móz 27:34-38 szakaszával is. A beszámolóból kiderül, hogy Jákob becsapta atyját, mert Ézsaunak adta ki magát. Amikor aztán Ézsau is vitt finom ételt az apjának, Izsák meglepődött, mert azt hitte, hogy épp azelőtt áldotta meg elsőszülött fiát, Ézsaut. Amikor rájött, hogy másik fia, Jákob becsapta, „akkor megrémült… nagyon megrendült” (1Móz 27:33). Amikor viszont Ézsau megértette, hogy az áldást már másnak adta az apja, „nagy és igen keserves kiáltással felkiáltott, és kérte atyját: Áldj meg engem is, atyám” (1Móz 27:34)! E párbeszéd után „fennhangon sírt” (1Móz 27:38). Tehát Ézsau nem a megtérés lehetőségéért sírt, hogy megbánhassa mindazt, amit istentelen életével okozott, hanem az elvesztett áldást siratta, amit a testvére ellopott tőle. Pontosan erre utal Pál: „Mert tudjátok, hogy később, amikor örökölni akarta az áldást, elutasították, mert nem találta meg a megbánás helyét, noha könnyek között kereste [az áldást]” (Zsid 12:17). Isten mindenkinek felajánlja a megtérés és a bűnbánat lehetőségét, aki erre vágyik (Róm 2:4; 2Kor 7:9-10; 2Tim 2:25; 2Pt 3:9).

#### Gyakorlati alkalmazás

Egyházunk sok válságot átélt a történelme során. A 20. században viták folytak az ihletettség kérdéséről, Ellen G. White szerepéről, Krisztus természetéről, a Szentháromságról, a maradék egyházról, a teremtés kontra evolúció témájáról.... És a 21. század mintha egyszerre visszahozta volna ezeket a kérdésköröket, sőt még másokat is.

1)  Mi lenne a következménye annak, ha a Hetednapi Adventista Egyház behódolna az evolúció hitrendszerének vagy a teista evolúciónak? Beszéljük meg!

2)  A bibliai teremtésben való hithez feltétlenül szükséges, hogy higgyünk a creatio ex nihilo (teremtés a semmiből) nézetében?

3)  Amikor egy bonyolult igeversről van szó, miért fontos több bibliafordítást tanulmányozni?

`Jegyzetek`