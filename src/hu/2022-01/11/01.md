---
title:  Jézus, Hitünk Szerzője És Beteljesítője
date:  05/03/2022
---

### E heti tanulmányunk
Józsué 2:9-11; Róma 1:17; Zsidók 10:35-39; 11; 12:1-3

> <p></p>
> „Nézzünk Jézusra, a hit szerzőjére és beteljesítőjére, aki az előtte levő öröm helyett – a gyalázattal nem törődve – vállalta a keresztet, és Isten trónjának a jobbjára ült” (Zsid 12:2, RÚF).

A zsidókhoz írt levél 11. és 12. fejezetei a könyv talán legkedveltebb szakaszai. Versenyként jellemzik a keresztényi életet, amelyben mind részt veszünk és a hűségesek jutalomban részesülnek. A megváltás drámáját is versenyfutásként mutatják be, amelyben a szenvedések ellenére kitartottak a múltban élt hívők, de a jutalmukat még nem kapták meg. Azért nem, mert a történet végén mi is ott vagyunk, velünk zárul a végső felvonás. A dráma azzal fejeződik be, amikor mi belépünk és lefutjuk a verseny utolsó részét, miközben Jézus a célvonalnál, Isten jobbján ül. Ő buzdít minket, aki a legjobb példája annak, hogyan kell versenyezni. Ő a koronatanú, aki igazolja, hogy biztos a jutalom, és Ő az előfutár, aki megnyitja előttünk az utat (Zsid 6:19-20; 10:19-23).

A 11. fejezet kifejti, hogy a hit bizalom Isten ígéreteiben, akkor is, amikor még nem látjuk azokat. Ebben a tanulmányban felfedezzük a múltbeli példák, legfőképpen Krisztus példája által, aki a hit szerzője és beteljesítője (Zsid 12:2, RÚF), hogy mit jelent a hit és hogyan tehetünk rá szert.

---

#### Ellen G. White idézetek

Pál ugyanezt a szilárd célkitűzést szerette volna látni a korinthusi hívők életében, hogy elnyerjék az örök élet koronáját. Tudta, hogy ha el akarják érni a Krisztus által számukra kitűzött eszményt, élethosszig tartó küzdelem áll előttük, amely alól nincs felmentés. Kérte őket tehát, hogy szabályszerűen küzdjenek, igyekezzenek napról napra megszentelődni és az erkölcsi tökéletességért harcolni. Felhívta őket ­egyszersmind, hogy vessenek el minden terhet, és törekedjenek a tökéletességre Krisztus Jézusban.

Pál a korinthusiak figyelmét a hajdani Izrael tapasztalataira irányította. Azokra az áldásokra, amelyek megjutalmazták engedelmességüket, és azokra az ítéletekre, amelyek áthágásaikra következtek. Emlékeztette őket, hogy az Úr milyen csodálatos módon vezette ki a hébereket Egyiptomból: nappal felhő-, éjjel tűzoszlop védelme alatt. Így biztonságban vitte át őket Isten a Vörös-tengeren, míg az egyiptomiak, akik ugyanígy akartak átjutni, valamennyien a tengerbe fúltak. Ezáltal ismerte el Isten Izraelt saját gyülekezetének. „És mindnyájan egy lelki italt ittak, mert ittak a lelki kősziklából, amely követte őket, e kőszikla pedig Krisztus volt.” (1Kor 10:4) A héberek vezetője minden útjukban: Krisztus volt. A megütött kőszikla Őt jelképezte, akit az emberek törvényszegése miatt sebeznek meg, hogy az üdvösség forrása mindenkire kiáradhasson. – Az apostolok története, 315. o.

Amilyen biztos, hogy van személyes Megváltónk, annyira biztos az is, hogy van egy személyes, kegyetlen és álnok ellenségünk is, aki minden lépésünket követi, és abban ügyködik, hogy tévelygésre vezessen. Mivel álcázza magát, nagy sikereket érhet el. Ahol azt hangoztatják, hogy az ördög nem is létezik, épp ott tevékenykedik a leginkább. (…)

Tűzzétek ki célul, hogy Krisztus iskolájának hűséges tanulói lesztek, és naponta megtanuljátok a mennyei képmáshoz igazítani az életeteket. Fordítsátok tekinteteket az ég felé, és igyekezzetek elnyerni magasztos elhívatásotok jutalmát, amit Jézus Krisztusban kaptatok. Türelemmel fussátok meg a keresztény futásotokat, emelkedjetek felül minden kísértésen, legyen bármily fájdalmas vagy kínzó is. Álljatok ellen az ördögnek, és akkor elfut tőletek. Közeledjetek Istenhez, és ha meg akarjátok tenni az első lépést a menny felé, akkor Ő kinyújtja karját felétek segítségül. Személyesen csak tőletek függ, hogy a feddhetetlenség Napjának fényében vagy a tévelygés sötétségében akartok-e járni. Isten igazsága csak abban az esetben lesz áldás számotokra, ha engeditek, hogy befolyásával tisztítsa meg a lelketeket. – Sons and Daughters of God, 79. o.

Az ókori sportolók, bár szigorú áldozatokat hoztak, mégsem voltak biztosak a győzelemben. (…)

A keresztény küzdelemben azonban nem így állnak a dolgok. A futása végén egyetlen embernek sem kell csalódnia, ha alávetette magát a feltételeknek. Senkitől sem lesz megtagadva a győzelem, ha lelkes és kitartó volt. A futás nem csak a gyorsaké, és a küzdelem nem csak az erőseké. A legerősebbel együtt a leggyengébb is elnyerheti a hervadhatatlan koronát. Mindazok, akik az isteni kegyelem ereje által életüket összhangba hozzák Krisztus akaratával, elnyerhetik a győzelmet. – The Faith I Live By, 369. o.