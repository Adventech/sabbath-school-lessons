---
title:  Tanítói melléklet
date: 07/01/2022
---

Alapigék:  Zsolt 132:1-5; Lk 1:30-33; Zsid 1:5-14; 2:14-16; 5:1-4; 8:8-12; 1Pt 2:9

#### Áttekintés

Bevezető: Amint a múlt héten megjegyeztük, az újszövetségi keresztények úgy olvasták A zsidókhoz írt levelet, mint amit Pál apostol írt. Szigorúan véve azonban A zsidókhoz írt levél írójának a neve nem ismert. A találgatások legalább 13 lehetséges szerzőjelöltet tartanak számon, mint Lukács, Barnabás, Júdás, István, Priszcilla és Akvila, Apollós vagy Mária, Jézus édesanyja. Magából a levélből négy tényre következtethetünk biztonsággal a szerzőségre vonatkozóan:

Először, a szerző férfi volt, ami az eredetiben a hímnemű melléknévi igenév használatából is látszik, pl. Zsid 11:32 versében. Másodszor, jól képzett lehetett. A zsidókhoz írt levél görög nyelvezete messze a legjobb az egész Újszövetségben. Harmadszor, a szerző ismerte a Szentírás értelmezésének zsidó módszereit, mint például a Gezerah Shavah (analógiás érvelés) és más hasonló technikákat. Negyedszer, a szerző mélységeiben ismerte a zsidó Szentírásokat. A zsidókhoz írt levélben a legkiterjedtebb az ószövetségi idézetek használata. Ötödször, a szerző ismerte Timóteust (Zsid 13:23). Mindezek a tények inkább a páli szerzőség mellett szólnak, mint ellene. A szerző nem közölte az okát, de úgy döntött, hogy névtelen marad. A névtelensége azt sugallhatja, hogy az üzenet fontosabb, mint a szerző kiléte. Ugyanakkor mulasztást követnénk el, ha nem vennénk figyelembe, hogy Ellen G. White a páli szerzőséget támogatja. Az isteni kinyilatkoztatásba vetett hittel megyünk tovább, és a tanulmányok során a szerzőt Pálként fogjuk emlegetni.

A tanulmány témái:

Heti tanulmányunk két témát hangsúlyoz: 1) Krisztus a Királyunk és 2) Krisztus a Közbenjárónk.

#### Kommentár

Krisztus a Királyunk

A zsidókhoz írt levél 1. fejezetét röviden ezzel a bibliai kijelentéssel tudnánk összefoglalni: Krisztus „feljebbvaló az angyaloknál” (Zsid 1:4). A zsidókhoz írt levél 2. fejezetének összefoglalása pedig ez a bibliai kijelentés lehetne: Krisztus egy rövid időre „kisebbé lett az angyaloknál” (Zsid 2:9). Tanulmányunkban a következő kérdésre kívánunk választ adni: Mi helyezi Jézust az angyalok fölé, mi emeli Őt királyi pozícióba?

„Miután sokszor és sokféleképpen szólt Isten hajdan az atyákhoz a próféták által, ez utolsó időkben Fia által szólt hozzánk, akit mindennek az örökösévé tett, aki által a világot is teremtette” (Zsid 1:1-2). Pál el akarja mondani hallgatóságának, hogy Isten szólt és ma is szól: sokszor szólt „hajdan” és szól most az „utolsó időkben”. Különböző hallgatóságnak szól: „az atyákhoz” és „hozzánk”, eltérő eszközökkel: „a próféták” és a „Fia” által. Isten „sokféleképpen” szól.

Melyek Isten kommunikációs módszerei? Szemtől szembe beszélt Ádámmal és Évával (1Mózes 3. fejezet). Mózeshez a csipkebokorból szólt, amit teofániának nevezünk – ez Isten megjelenését jelenti (2Móz 3:2-6). Bálámhoz egy szamár által szólt (4Móz 22:28); a kis Sámuelt pedig néven szólította (1Sám 3:10); Illéshez halk, szelíd hangon beszélt (1Kir 19:12); Ézsaiásnak látomást mutatott a templomban (Ézs 6:1-9); Hóseást pedig a családi körülményei által szólította meg (Hós 1:2). Ezekben a kommunikációs módszerekben egy a közös: nem teljesek.

Isten végső és legkiemelkedőbb kinyilatkoztatása „ezekben az utolsó napokban” történik, amikor „Fián keresztül” szól. Isten nemcsak Jézus szavai által szól, hanem Jézus cselekedetein és jellemén keresztül is. A kinyilatkoztatása fokozatos, de nem az igazból a még igazabba, az érettből a még érettebbe történik, hanem fokozatos az előrehaladás Isten önkijelentésében. Amikor Jézus szavai, tettei és jelleme által szól, Isten maga a beszélő.

Pál hét olyan kijelentést tesz a Fiúról, amelyek messze minden angyal fölé emelik Őt. Először, az Atya „mindennek az örökösévé” tette Krisztust (Zsid 1:2). Ő az elsőrendű örökös, a követői pedig az örököstársai, „akik örökölni fogják az üdvösséget” (Zsid 1:14). Az örökség témájára alapozva az első keresztények megerősítették, hogy feltámadása és felmagasztalása révén Krisztus mennyei örökséget kapott, amelyben követői is osztoznak. „Aki győz, örökölni fogja mindezt” (Jel 21:7). Ugyanígy a Biblia azt is megerősíti, hogy „az igazságtalanok nem fogják örökölni Isten országát” (1Kor 6:9-10).

Másodszor, az Atya Krisztus által teremtett: „Aki által a világot is teremtette” (Zsid 1:2). Krisztus mint örökös nem csupán egy végidei (eszkatológiai) képviselő (aki által Isten a végidőben szól hozzánk), hanem Ő a teremtést végbevivő Személy. A Fiúnak ez a szerepe előre mutat eszkatológiai győzelmére. János közvetve megerősíti ezt, amikor kimondja, hogy „Minden általa lett, és nélküle semmi sem lett, ami létrejött” (Jn 1:3).

Harmadszor, Krisztus Isten „dicsőségének visszatükröződése” (Zsid 1:3). Egyes fordítások úgy adják ezt vissza, hogy „Isten dicsőségének a tündöklése” (NIV). Továbbá, Krisztus Isten „valóságának képmása” (Zsid 1:3). A görög „képmás” lenyomatot jelent egy tárgyon, főként pénzérmén. Mind a két kifejezés, a „visszatükröződés” és a „képmás” is ugyanazt hangsúlyozza: Jézus az istenség teljes és igaz képviselője. Mindkét kifejezésnek ugyanaz a lényege, miszerint Jézus Isten „lényének a lenyomata.” Amit Pál itt mond, azzal párhuzamos, mint amiről Jézus tanúskodik: „Aki látott engem, látta az Atyát” (Jn 14:9). Nincs jobb kinyilatkoztatója Istennek, mint Jézus Krisztus. Ha tudni akarjuk, hogy milyen az Isten, ismerjük meg Jézust!

Negyedszer, Jézus az, „aki hatalma szavával fenntartja a mindenséget” (Zsid 1:3). Jézus nemcsak létrehozta szavával a létező dolgokat, hanem hatalma szavával fenn is tartja azokat.

Ötödször, Krisztus a „bűneinktől megtisztított minket” (Zsid 1:3). Ő, aki Isten teremtő tevékenységének végrehajtója volt, egyben az üdvözítés munkájának a cselekvője is azáltal, hogy a bűnbánó embereket megtisztítja bűneiktől. Krisztus önfeláldozása „megtisztítja lelkiismereteteket a holt cselekedetektől, hogy az élő Istennek szolgáljatok” (Zsid 9:14).

Hatodszor, miután Krisztus befejezte engesztelő munkáját, „a Felség jobbjára ült a magasságban” (Zsid 1:3). Ez az ülő helyzet közvetlen utalás Zsolt 110:1-re, amelyet az 1. fejezet vége idéz: „Ülj az én jobbomra, amíg ellenségeidet lábad zsámolyává teszem” (Zsid 1:13). Jézus a főtanácsban, kihallgatása alkalmával ezeket a szavakat mondta: „Mostantól fogva meglátjátok az Emberfiát az Istennek hatalmas jobbján ülni” (Mt 26:64).

Hetedszer, Krisztus „annyival feljebbvaló az angyaloknál, amennyivel náluk különb nevet örökölt” (Zsid 1:4). Hogyan feljebbvaló Krisztus az angyaloknál? Ezt a kérdést a következő idézetek sorozata válaszolja meg (lásd Zsid 1:5-14): Jézusnak imádat jár (Zsid 1:6), amit a szent angyalok önmaguknak nem fogadnak el (Jel 19:10; 22:8-9). Krisztusnak trónja és jogara van (Zsid 1:8) és királlyá avatták (Zsid 1:9). Ő teremtette az eget és a földet (Zsid 1:10) és az Isten jobbján ül (Zsid 1:13). Krisztus „feljebbvaló lett az angyaloknál” – ez a koronázási szertartására utal, amelyről a vasárnapi tanulmányban szóltunk.

Összefoglalva, mi teszi Jézust feljebbvalóvá az angyaloknál? Isten a múltban sokszor és sokféleképpen szólt az atyáknak, de ezekben az utolsó napokban a Fia által szól, aki mindeneknek örököse lett, aki mindennek a Teremtője, aki Isten dicsőségének a visszatükröződése és a valóságának a lenyomata, aki mindeneket fenntart, aki megtisztít a bűnöktől és aki az Isten jobbján ül. Így Krisztus az angyalok fölé emelkedik és feljebbvaló náluk, hiszen ők szolgáló lelkek azokért, akik öröklik az üdvösséget (Zsid 1:14). Ezen felül Krisztus elfogadja az imádatot a trónján, Isten jobbján. Krisztus a KIRÁLYUNK.

Krisztus a Közbenjárónk

A közbenjáró két fél közé áll, hogy egyezségre vezesse őket vagy kapcsolatot teremtsen közöttük. Mózes volt a Sinainál kötött szövetség első közbenjárója (Gal 3:19-20). A pásztori levelekben pedig Pál elmondja, hogy van „közbenjáró Isten és emberek között, az ember Krisztus Jézus” (1Tim 2:5). A zsidókhoz írt levél hozzáteszi, hogy Ő az „új szövetség közbenjárója” (Zsid 9:15; 12:24). Két kérdés vár válaszra: 1) mi ez a szövetség A zsidókhoz írt levélben? 2) Miért jobb az új szövetség?

Válasz az első kérdésre: a szövetség A zsidókhoz írt levélben egy kötelező érvényű megállapodásra, a felek közötti egyezségre utal. Pál beszél az első, elavult szövetségről (Zsid 8:13) és a második, jobb szövetségről (Zsid 7:22; 8:6). Az első szövetségben Isten megalapította az áldozati rendszereket, a lévita papságot és a szertartásokat (Zsid 5:1-4). A lévita papság révén azonban nem lehetett erkölcsi tökéletességre jutni, mivel gyenge volt, nem tökéletes (Zsid 7:11, 18). Miért nem lehet az erkölcsi tökéletességet elérni? Mert a bikák és bakok vére nem veheti el az ember bűnét (Zsid 10:4). Miért volt az első szövetség gyenge, miért nem hatott igazán? Mert a papok halandó emberekként meghaltak (Zsid 7:23). Továbbá, azért sem, mert nekik először önmagukért kellett áldozatot vinniük, mielőtt az általuk képviselt nép bűnéért mutattak volna be áldozatot (Zsid 5:3). Ilyen értelemben az első szövetség nem volt teljes, elavulttá vált Krisztus magasabb rendű áldozatának és különb papságának megérkezésével.

Válasz a második kérdésre: a második szövetségben Isten nem egy egyszerű, halandó papot választott ki, hanem azt, aki örökké él (Zsid 7:24). Többé már nem áldoztak bikákat és kecskéket, amelyek amúgy sem vehették el a nép egyetlen bűnét sem (Zsid 7:27; 9:14; 10:12). Eljött Jézus, hogy saját áldozata által eltávolítsa a bűnt (Zsid 9:26) és megtisztítsa a lelkiismeretet a holt cselekedetektől (Zsid 9:14). Ez az, amiért a második szövetség minőségileg különb, és Jézus ennek az új, jobb szövetségnek a Közbenjárója. Krisztus a KÖZBENJÁRÓNK.

#### Gyakorlati alkalmazás

Megbeszélendő kérdések:

1)  Isten szólt a múltban és szól ma is. Hogyan szól hozzánk? Hogyan tudjuk megkülönböztetni a hangját más „hangoktól”, amelyek a figyelmünkért versengenek?

2)  Isten országának örököstársai vagyunk Krisztussal, tehát hogyan értékeljük a föld mulandó dolgait?

3)  Jézus a hatalma szavával tart fenn mindent. Hogyan tartott meg minket a nehéz időkben?

`Jegyzetek`