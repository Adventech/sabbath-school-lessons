---
title: Történet
date: 07/01/2022
---

#### A CSODAKŐ

_Andrew McChesney_

Egy csodakő állította meg Bounprany Vannady kisteherautóját, aki akkor a Hetednapi Adventista Egyház Laoszi Uniójának elnökeként szolgált.

Csak egy kis patak sekély vizén kellett átjutnia, ahol minden autó gond nélkül átkelt. Legalábbis eddig. Senki nem hallott arról, hogy akár egyetlen jármű is elakadt volna ott, az ő kocsija viszont megállt, éppen a patak kellős közepén. Bounprany és a vele utazó két fiatal lelkész talált egy kisebb követ, ami az útban volt, de az túl kicsinek tűnt ahhoz, hogy megállítsa az autót. Mégis eldobták onnan, csak a biztonság kedvéért, majd próbálták újraindítani a járművet. Nem indult. Leintettek egy arra haladó autót, hogy húzza be az övékét, és így működésbe lépjen az akkumulátor, de úgy sem indult.

Már sötétedett, amikor Bounprany elgyalogolt a következő faluig. A kérésére néhányan indultak, hogy segítsenek, de ők sem tudták beindítani a kocsit. A falu főnöke meghívta Bounpranyt az otthonába, a két fiatal pedig az autóban aludt.

„Mit csinálnak itt, a területünkön?” – tudakolta a főnök.

Bounprany elmagyarázta, hogy sportfelszerelést visznek a következő faluba. Remélte, hogy kapcsolatot építhet azzal a faluval. Szavaiból a falu főnöke megérezte, hogy Bounprany keresztény, és elmondta, hogy ő is az. Előhúzott egy – a Hetednapi Adventista Egyház által kiállított – oklevelet, ami bizonyította, hogy néhány évvel korábban elvégezte a Reménység Hangja Levelezőiskolát. Elmondta, hogy akkoriban segítséget kért egy gyülekezeti vezetőtől, aki azonban elküldte, így most a falu 200 lakójával együtt magukban imádják Jézust. Megkérte Bounpranyt, hogy tanítsa őt és a falu lakóit a hetedik napról, a szombatról.

Ebben a pillanatban eszmélt rá Bounprany, hogy egy angyal állíthatta meg a kisteherautójukat. Olyan volt, mint Bálám szamarának esete, amikor nem akart tovább menni, mert az Úr angyalát látta. Másnap reggel az autó az első kulcsfordításra indult.

