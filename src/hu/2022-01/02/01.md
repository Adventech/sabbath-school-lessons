---
title:  A Zsidókhoz Írt Levél Üzenete
date:  01/01/2022
---

### E heti tanulmányunk
Zsoltárok 132:1-5; Lukács 1:30-33; Zsidók 1:5-14; 2:14-16; 5:1-4; 8:8-12; 1Péter 2:9

> <p></p>
> „Az elmondottakban pedig ez a legfontosabb: olyan főpapunk van, aki a felséges Isten trónusának a jobbjára ült a mennyekben” (Zsid 8:1, RÚF).

Egy, A zsidókhoz írt levél után néhány évtizeddel, Kr. u. 100 körül keletkezett zsidó dokumentum a következő imát tartalmazza: „Mindezt előtted mondtam el, ó Uram, mert te azt mondtad, hogy nekünk teremtetted ezt a világot… Most pedig nézd, Uram ezeket a nemzeteket, amelyeknek nincs nagy hírnevük, mégis uralkodnak fölöttünk és leigáznak bennünket! Mi pedig, a te néped, akiket az elsőszülöttednek, egyetlenednek neveztél, akik érted buzgólkodunk, akik a legkedvesebb gyermekeid vagyunk, az ő kezükbe kerültünk” (James H. Charkesworth, szerk.: The Old Testament Pseudepigrapha. 1. köt. New York, 1983, Hendrickson Publishers, 536. o.).

Az apostol levelének olvasói valószínűleg hasonlóan érezték magukat. Miért kell ennyi szenvedést átélniük, ha ők Isten gyermekei?

Pál tehát azért írta ezt a levelét, hogy megerősítse a hitüket a megpróbáltatások közepette. Emlékeztette őket (és minket is), hogy Isten ígéretei Jézuson keresztül teljesednek majd be, aki az Atya jobbján ül és hamarosan hazavisz bennünket. Most Krisztus az Atya áldásait közvetíti nekünk. Ezért mindvégig ragaszkodnunk kell a hitünkhöz!

---

#### Ellen G. White idézetek

Ebben az életben tüzes próbákon kell átmennünk, súlyos áldozatokat kell hoznunk, ám Krisztus békéje a jutalmunk. Olyan kevés lemondást vállalunk, olyan keveset szenvedünk a Megváltóért, hogy már csaknem teljesen elfelejtettük a keresztet. Ki kell vennünk a részünket Jézus szenvedéseiből, ha majd a trónjára szeretnénk ülni vele. Míg önmagunk kényeztetésének könnyű ösvényét tapossuk, és visszariadunk az áldozattól, addig hitünk nem szilárdul meg, és nem ismerhetjük meg sem Jézus békéjét, sem azt az örömöt, ami a győzelem tudatának gyümölcse. (…)

Élő és tevékeny hit! Szükségünk van rá, mindenképpen meg kell szereznünk, különben gyengék leszünk és kudarcot vallunk a megpróbáltatás napján. Az utunkra ereszkedő sötétségnek nem szabad eltántorítania, sem kétségbe ejtenie minket. Nem más ez, mint az a lepel, amellyel Isten elfedi dicsőségét, amikor eljön, hogy gazdag áldásokat hozzon nekünk. Ezt már múltbeli tapasztalatainkból kellene tudnunk. Azon a napon, melyen Isten perbe száll népével, a múltnak ez a tapasztalata a megnyugvás és a remény forrása lesz számunkra. – Bizonyságtételek, V. köt., 215. o.

Krisztus mindent megtett értünk, hogy erősek legyünk. Elküldte hozzánk a Szentlelket, akinek az a feladata, hogy emlékezetünkbe idézze minden ígéretét, hogy békességünk és bűnbocsánatunk legyen. Ha szemünket az Üdvözítőre szegezzük, és bízunk erejében, akkor a biztonság érzése fog uralni, mert az Ő igazsága lesz a mi igazságunk.

Szégyent hozunk rá, ha gyengeségeinkről beszélünk. Ahelyett, hogy önmagunkat szemléljük, nézzünk állandóan Üdvözítőnkre, legyünk napról napra hasonlóbbak őhozzá, beszéljünk minél többet Megváltónkról. Így egyre jobban elkészülünk, hogy jóságát, segítőkészségét hasznosítsuk, és a felajánlott áldásokat elvehessük.

Ha ilyen közösségben élünk Jézussal, megerősödünk erejében, és környezetünknek segítségére és áldására leszünk. – Üzenet az ifjúságnak, 107. o.

A legjelentősebb győzelmeket nem szőrszálhasogató vitákkal, bőséges kellékekkel, a méltóságosság kiterjesztésével, sem tetemes anyagiakkal érjük el, hanem azok a tényleges győzelmek, melyeket Isten fogadótermében, imában vívnak ki, mikor buzgó, tusakodó hittel, az isteni hatalom erős karját ragadják meg. Mikor Jákob teljesen összetörve, kilátástalan helyzetben találta magát, őszinte gyötrelmében Istennek öntötte ki lelkét. Az Úr angyala arra kérte Jákobot, eressze el őt, Jákob azonban nem volt hajlandó elbocsátani. A lesújtott férfi, aki amellett még testi fájdalmakat is elszenvedett, azzal a merészséggel adta elő komoly kérését, melyet az életerős hit kölcsönöz. „Nem bocsátlak el, mondta, míg meg nem áldasz engem.” (…)

Az élő hitnek rendületlenül meg kell ragadnia az ígéreteket, így sokan jöhetnek az Istennel való szoros kapcsolattól ragyogó arccal, azt mondva, amit Jákob: „Szemtől szemben láttam Istent, és mégsem haltam meg.” – Bizonyságtételek, IV. köt., 443–444. o.