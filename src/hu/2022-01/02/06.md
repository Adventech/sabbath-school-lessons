---
title:  Jézus A Jobb Szövetség Közbenjárója
date:  06/01/2022
---

A zsidókhoz írt levél 8-10. fejezetei Jézusnak a közvetítői szerepére összpontosítanak az új szövetségben. A régi szövetség csupán előremutatott mindarra a jóra, ami később jön. A szent rituáléknak az volt a célja, hogy előre bemutassák és ábrázolják azt a munkát, amit Krisztus a jövőben végez el. Így a papok Jézus előképeiként szolgáltak, noha halandók és bűnösök voltak, nem biztosíthatták Jézus tökéletességét. A szolgálatukat abban a szentélyben végezték, ami a mennyei szentélynek csak képmása és árnyéka volt (Zsid 8:5).

Krisztus az igazi szentélyben szolgál és hozzáférést biztosít nekünk Istenhez. Az állatáldozatok az értünk vállalt halálára mutattak előre, de azok vére nem tisztíthatta meg a lelkiismeretet. Jézus halála viszont megtisztít, aminek köszönhetően bátran léphetünk Isten elé (Zsid 10:19-22).

`Olvassuk el Zsid 8:8-12 szakaszát! Mit ígért nekünk Isten az új szövetségben?`

Az Atya új szövetséget iktatott be azzal, hogy Jézust jelölte ki a Főpapunknak. Ez a szövetség pedig azt éri el, amire a régi csak előremutathatott. Azt nyújtja, amit egyedül a tökéletes, örök, Isten-ember Pap képes megtenni. Főpapunk nem csupán magyarázza Isten törvényét, hanem a szívünkbe is ülteti azt. A felkínált áldozata megbocsátást szerez, megtisztít és átformál bennünket. Kőszívünket hússzívvé változtatja (Ez 36:26), valóban újjáteremt bennünket (2Kor 5:17). Felmérhetetlen áldást ad azzal, hogy bemenetelt biztosít számunkra az Atyához. Isten terve szerint a régi szövetségnek a jövőre, Jézus munkásságára kellett előremutatnia. Gyönyörű volt tervezettségében és céljában, némelyek mégis félreértelmezték. Nem álltak készen rá, hogy elhagyják a jelképeket, az árnyékot és elfogadják azokat az igazságokat, amelyekre a szimbólumok mutattak, így elszalasztották a Jézus szolgálata által kínált nagyszerű áldásokat.

„Krisztus volt a templom alapja és életadója. A szolgálatok Isten Fia áldozatának előképei voltak. A papság arra rendeltetett, hogy Krisztus közbenjárói munkáját, jellemét képviselje. Az áldozati istentisztelet egész felépítése az Üdvözítő világot megváltó halálát vetíti előre. Semmi értelme többé ezeknek az áldozatoknak, amikor a nagy esemény, amelyre korszakokon át előremutattak, beteljesedik” (Ellen G. White: Jézus élete. Budapest, 1989, Advent Kiadó, 129. o.).

---

#### Ellen G. White idézetek

„Fődolog pedig azokra nézve, amiket mondunk, az, hogy olyan főpapunk van, aki a mennyei Felség királyi székének jobbjára ült, mint a szent helynek és amaz igazi sátornak szolgája, amelyet az Úr és nem ember épített.” (Zsid 8:1–2)

Itt utalást találunk az Újszövetség szent helyére. Az első szövetség szent helyét ember építette: Mózes. Ezt azonban az Úr építette, nem ember. Abban a templomban a földi papok végezték szolgálatukat; ebben pedig Krisztus, a mi nagy Főpapunk szolgál Isten jobbján. Az első templom a földön volt, a második pedig a mennyben van. – A nagy küzdelem, 413. o.

Amikor Jézus új szívről beszél, akkor ez alatt az ember elméjét, életét és egész lényét érti. Megújult szívvel rendelkezni azt jelenti, hogy az elme hajlamai elszakadnak a világtól, és szorosan belekapaszkodnak Krisztusba. Az új szív továbbá új elmét, új célokat és új indítékokat is jelent. Mi jelzi, hogy megújult a szív? A megváltozott élet. Ez azt jelenti, hogy naponta, minden órában meg kell halnunk az önzésnek és a büszkeségnek.

Ezekután a jóság lelkülete nyilvánul meg, de nem csak időnként, hanem folyamatosan. Határozott módon változik meg a magatartás, a beszéd és a cselekvés mindazok iránt, akikkel valamilyen kapcsolatot ápoltok. Nem fogjátok fölnagyítani a hibáikat, és nem fogjátok őket rossz fényben feltüntetni, hanem Krisztussal összhangban fogtok eljárni…

Csak Isten ereje képes a kőszívet hússzívvé változtatni. – Sons and Daughters of God, 100. o.

A krisztusi megbocsátás nemcsak a bűnök eltörlését, hanem az elme teljes megújulását is eredményezi. Az Úr mondta: „Új szívet adok belétek.” A Megváltó képmásának kell kirajzolódnia az elménkben, szívünkben és lelkünkben. Az apostol kijelentette: „Bennünk pedig Krisztus értelme van.” A kizárólag csak az isteni hatalom által megvalósítható átformáló folyamat nélkül a bűnre való hajlam a szívben marad, oly módon megláncolva azt, amit emberi erő sosem győzhet le…

Krisztus eljövetelekor a mennyei mérlegre helyezik a jellemet, és eldől majd, hogy tiszta, szent és feddhetetlen-e…

A boldogság az Isten akarata iránti engedelmesség és szentség eredménye. Akik szentek lesznek a mennyben, azoknak előbb e földön kell megszentelődniük, mert amikor majd elhagyjuk a földet, csak a jellemünket visszük magukkal, ami azt jelenti, hogy valójában azokat a mennyei kincseket vihetjük magunkkal, amelyekben Krisztus feddhetetlensége által részesültünk…

A tapasztalat, ami életünknek az isteni kézbe való helyezése után következik, nem más, mint a feddhetetlenség, a béke és az öröm a Szentlélek által. – Reflecting Christ, 303. o.