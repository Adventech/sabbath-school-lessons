---
title:  Umete li da čuvate tajnu?
date:  11/07/2024
---

`Pročitajte tekst Marko 1,40-45. Čemu nas to uči u vezi sa Isu­som i Njegovim odnosom prema ljudima na margini društva?`

Lepra ili guba opisana u ovom odlomku, kao i u celom Starom zavetu, ne odnosi se samo na ono što je danas poznato kao Hansenova bolest (lepra u pravom smislu reči). Taj biblijski izraz bilo bi bolje prevesti kao „strašna kožna bolest“, i on je mogao da se odnosi i na druga kožna oboljenja. Hansenova bolest je na drevni Bliski istok dospela oko trećeg veka stare ere (videti: David P. Wright and Richard N. Jones, „Leprosy“, *The Anchor Bible Dictionary*, vol. 4 [New York: Doubleday, 1992], pp. 277-282). Prema tome, gubavac o kome je reč u ovom odlomku zaista je mogao imati Hansenovu bolest, mada ne znamo zasigurno od čega je čovek patio, već samo da je to bilo nešto loše. 

Međutim, ovaj gubavac je polagao svoju veru u Isusa i Njegovu moć da ga očisti. Prema tekstu 3. Mojsijeva 13, on je bio ritualno nečist i morao je da izbegava kontakte sa *drugima* (videti 3. Mojsijeva 13,45.46). 

Isus se sa svoje strane sažalio na tog čoveka i dodirnuo ga. „A Isus smilovavši se pruži ruku, i dohvativši ga se reče mu: hoću, očisti se“ (Marko 1,41). Taj postupak je trebalo da učini Isusa nečistim do večeri, kada bi se od Njega očekivalo da se okupa, da bi ponovo bio ritualno čist (uporediti sa tekstom 3. Mojsijeva 13-15). Ali Marko jasno tvrdi da je Isusov dodir očistio tog bolesnog čoveka od njegove gube. Prema tome, Isus nije postao nečist kada ga je dodirnuo. 

Isus zatim šalje tog čoveka kod sveštenika, sa uputstvom da prinese žrtvu koju je Mojsije propisao za takve slučajeve u tekstu 3. Mojsijeva 14. Kroz celo Evanđelje po Marku, Isus se postavlja kao branilac i zagovornik onoga čemu je Mojsije učio (videti Marko 7,10; Marko 10,3.4; Marko 12,26.29-31). Takav stav je u oštroj suprotnosti sa stavom verskih vođa, koji u 7, 10. i 12. poglavlju Markovog evanđelja izvrću prvobitni smisao učenja datih preko Mojsija. Ti detalji objašnjavaju Isusovu zapovest u stihu Marko 1,44, kojom pokušava da ućutka ovog čoveka. Njegovo pričanje o tome kako ga je Isus izlečio moglo je da izazove preuranjenu odluku sveštenika koji su gajili predrasude prema Isusu. 

Međutim, očišćeni gubavac to očigledno nije razumeo, te je, ne poslušavši Isusovu zapovest, raširio vest nadaleko i naširoko, zbog čega Isus nije mogao otvoreno da ulazi u gradove kako bi vršio svoju službu.

`Zašto moramo povesti računa da ne činimo ništa što bi moglo da ometa širenje evanđelja, koliko god da su naše namere dobre?`