---
title:  Nezaboravno bogosluženje 
date:  08/07/2024
---

`Pročitajte tekst Marko 1,21-28. Koji nezaboravan događaj se odigrao u sinagogi u Kapernaumu, i koje duhovne istine možemo preuzeti iz tog izveštaja?`

Većina hrišćana je imala neke nezaboravne trenutke u svom hrišćanskom hodu: odluka da slede Hrista, dan svog krštenja, neka moćna propoved tokom koje su duboko osetili Božje prisustvo. Neki od tih trenutaka nisu samo nezaboravni, već imaju i moć da nam promene život.  

Takvo je za neke ljude moglo da bude i ovo iskustvo u Kapernaumu te subote, opisano u tekstu Marko 1. „I divljahu se nauci njegovoj; jer ih učaše kao onaj koji vlast ima a ne kao književnici“ (Marko 1,22). Dok je Isus podučavao, jedan zaposednuti čovek, nesumnjivo pod uticajem sile Njegovih reči, povikao je: „Što je tebi do nas, Isuse Nazarećanine? Došao si da nas pogubiš? Znam te ko si, svetac Božij“ (Marko 1,24), i Isus je isterao demona iz njega.

`Razmislite o implikacijama tih reči koje je demon izgovorio.  `

Prvo, demon prepoznaje Isusa kao Onoga ko je „svetac Božij“. On priznaje da je Isus sveti Božji izaslanik, nasuprot nečistoj, nesvetoj sotonskoj vojsci. Čovek bi, u kontekstu bogosluženja, očekivao da vidi samo ono što je sveto, a ne nešto nesveto i nečisto. Otuda, u ovoj priči zapažamo oštru suprotnost između snaga dobra i snaga zla. Tu možemo da vidimo realnost velike borbe. Ljudi još uvek nisu znali ko je Isus, ali demon je to nesumnjivo znao i javno je to priznao.

Zatim, razumljivo je zašto je zapovedio demonu da izađe iz čoveka, ali čemu zapovest: „Umukni“? Počevši odavde, u Evanđelju po Marku javlja se jedan zanimljiv motiv – Isusov poziv na ćutanje u pogledu toga ko je On. Naučnici to nazivaju „mesijanska tajna“. 

Taj Isusov poziv na ćutanje ima smisla s obzirom na političke prizvuke mesijanskih očekivanja u Njegovo vreme. Bilo je rizično biti mesija. Ipak, ti pozivi na ćutanje bili su pomešani sa nepogrešivim otkrivenjima o tome ko je Isus. Ali ono što je s vremenom postalo sasvim jasno je činjenica da se Isusov identitet ne može sakriti, i istina o tome ko je On postala je središte evanđeoske poruke. Narodu je bilo potrebno ne samo da sazna ko je Isus, već i da se opredeli kako da reaguje na Njegov dolazak, i da shvati kakav to značaj ima za njih. 

`Dok nastojimo da svedočimo drugima, u kojim bi situacijama bilo mudro ne izložiti im baš sve što mi verujemo u pogledu „sadašnje istine“?`