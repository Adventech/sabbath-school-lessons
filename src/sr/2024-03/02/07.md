---
title:  Za dalje proučavanje
date:  12/07/2024
---

U knjizi Čežnja vekova od Elen G. Vajt pročitajte poglavlja pod naslovom „U Kapernaumu“ i „Ako hoćeš, možeš me očistiti“, str. 252-266 (original).

Kakvu nam sliku Isusa Hrista prikazuje 1. poglavlje Evanđelja po Marku? Isus ima autoritet da poziva učenike i oni se odazivaju. On je svet nasuprot nečistim duhovima pod vlašću sotone. Velika bitka se odigrava između dobra i zla, pri čemu Isus pokazuje da ima veću moć od demona. Isus je saosećajan prema bolesnima i pomaže im, dodirujući čak i one koje niko drugi verovatno ne bi.  

„Isus je u sinagogi govorio o carstvu koje je došao da osnuje i o svom zadatku da oslobodi sotonine sužnje. Ali bio je prekinut krikom užasa. Jedan umobolnik istrčao je između ljudi uzviknuvši: ’Prođi se, šta je tebi do nas, Isuse Nazarećanine? Došao si da nas pogubiš? Znam Te ko si, Svetac Božij.’

Nastala je opšta zbrka i uzbuna. Narod je odvratio pažnju od Hrista ne prateći Njegove reči. To je bio sotonin cilj radi čega je i doveo svoju žrtvu u sinagogu. Međutim, Isus je ukorio demona rekavši: ’Umukni i iziđi iz njega. I oborivši ga đavo na sredu, izađe iz njega, i ni malo mu ne naudi’... Onaj koji je pobedio sotonu u pustinji kušanja ponovo se našao licem u lice sa svojim neprijateljem. Zli duh ispoljio je svu silu u naporu da zadrži vlast nad svojom žrtvom. Izgubiti tlo značilo bi prepustiti Isusu pobedu... Međutim, Spasitelj je zapovednički progovorio i oslobodio roba.“ – Elen G. Vajt, *Čežnja vekova*, str. 255, 256 (original).

U međuvremenu, naš Gospod je marljivo vršio svoju službu, putujući iz mesta u mesto, skoro neprestano u kontaktu sa mnogim ljudima. Kako je On uspevao da sačuva smiren i postojan pristup službi i ljudima? To je nesumnjivo mogao da zahvali svom svakodnevnom iskustvu molitve.  

Razmislite o tome šta bi za vas bilo najizvodljivije kad je reč o vremenu za molitvu i proučavanje Svetog pisma.  Nađite ono što vam odgovara i odvojte to vreme da biste razvili smiren duh, vođen Božjim Duhom i Njegovom Rečju.

**Pitanja za razgovor**

`Razgovarajte u razredu o pitanju molitve i o tome zašto je ona toliko važna u hrišćanskom životu. Koje nedoumice ljudi imaju u vezi sa svrhom i efikasnošću molitve?`

`Razgovarajte u razredu o slučajevima kada bi bilo najbolje ne govoriti previše o našoj veri. Kada je razumno tako postupiti, a opet, kako da pri tom ne kompromitujemo svoje svedočenje?`

`Ko su „gubavci“ u vašoj kulturi danas? Kako bi vaša crkva mogla da posegne ka tim pojedincima, i „dodirne“ ih, da bi im prenela evanđelje?`