---
title:  Tajna Isusove službe
date:  10/07/2024
---

`Pročitajte tekst Marko 1,35-39. Koje važne pouke se mogu izvući iz toga što je Isus ovde radio?`

Isus je ustao pre svanuća i otišao na tiho, usamljeno mesto da se moli. Stih Marko 1,35 ističe molitvu kao fokus Isusovog delovanja. Svi ostali glagoli u toj rečenici su u svršenom obliku – „ustavši“ On „iziđe“ i „otide“ (na grčkom su svi u aoristu, što označava dovršenost radnje). Međutim, glagol „moljaše se“ je u nesvršenom obliku, koji se koristi da označi, pogotovu u ovom slučaju, proces koji traje. On se molio i nastavljao je da se moli. Tekst takođe naglašava koliko je rano bilo kad je Isus izašao napolje, što ukazuje da je Njegovo vreme za moljenje nasamo dosta dugo trajalo.

U svim Evanđeljima srećemo se sa Isusom kao čovekom molitve (videti Matej 14,23; Marko 6,46; Jovan 17). To je, po svemu sudeći, bila jedna od ključnih tajni kad je reč o sili koja se ispoljavala tokom Njegove službe.

`Pročitajte tekst Luka 6,12. Čemu nas to uči u vezi sa Isusovim molitvenim životom?`

Mnogi hrišćani su odredili sebi posebno vreme za molitvu. To je dobar i ispravan običaj, ali se i on može pretvoriti u rutinu, u nešto što se obavlja bez mnogo razmišljanja. Jedan od načina da se razbije ustaljeni šablon jeste da se povremeno promeni vreme za molitvu, ili da se molimo nešto duže nego obično. Poenta je da ne ograničimo sebe na neku vrstu formule koja se nikad ne menja.

Petar i njegovi pratioci nisu se pridružili Isusu na Njegovom mestu za molitvu. Ipak, verovatno su znali za to mesto, jer su Ga na kraju tu i pronašli. Njihova opaska da svi traže Isusa podrazumevala je da On treba da nastavi sa uzbudljivim iskustvom od prethodnog dana, uz još više isceljivanja i poučavanja. Ali, začudo, Isus ne pristaje na to i skreće im pažnju na šire polje službe u drugim oblastima: „I reče im: hajdemo u obližnja sela i gradove da i tamo propovjedim: jer sam ja na to došao“ (Marko 1,38). 

`Ako je i samom Isusu bilo potrebno da toliko vremena provede u molitvi, šta tek reći o nama? Koliko vremena bi mi trebalo da provodimo u molitvi? Šta nam Isusov primer govori o tome?`