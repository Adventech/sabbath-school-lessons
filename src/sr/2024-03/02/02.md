---
title:  „Hajdete za mnom“
date:  07/07/2024
---

`Pročitajte tekst Marko 1,16-20. Ko su bili ljudi koje je Isus pozvao da budu Njegovi učenici, i kakav je bio njihov odgovor?`

Tekst Marko 1 ne beleži mnogo Isusovih reči. Međutim, u stihu Marko 1,17 čitamo Njegove reči upućene dvojici ribara, Simonu, koji će kasnije biti nazvan „Petar“, i njegovom bratu, Andriji. Njih dvojica su stajali na obali Galilejskog mora i bacali mreže.

Ne pominje se nikakav čamac niti druga ribarska oprema, što sugeriše da njih dvojica nisu bili baš u najboljem materijalnom položaju. U tekstu Marko 1,19.20 vidimo da se Jakov i Jovan nalaze u čamcu sa svojim ocem i slugama, što sugeriše da su oni finansijski bolje stajali od Petra i Andrije. Međutim, Luka ukazuje da je Petar ipak imao čamac, i da su Jakov i Jovan zapravo bili partneri Petra i Andrije (videti Luka 5,1-11). Moguće je da se u Evanđelju po Marku ističe kontrast između ta dva para braće, da bi se ilustrovalo to da je Isus pozivao na učeništvo i one sa manje i one sa više resursa.

Isusov poziv tim ljudima bio je jednostavan, direktan i proročki. On ih poziva da Ga slede, to jest, da postanu Njegovi učenici, i napominje da će ih, ako odgovore na Njegov poziv, učiniti ribarima ljudskim. 

`Razmislite zašto su ti ljudi odmah (Marko 1,16-20) napustili sve i krenuli za Isusom.`

Evanđelje po Jovanu dodatno upotpunjuje tu sliku (videti Jovan 1,29-42). Po svemu sudeći, ta braća su bila sledbenici Jovana Krstitelja, i čuli su objavu da je Isus „jagnje Božije koje uze na se grijehe svijeta“ (Jovan 1,29). Oni su upoznali Isusa i proveli jedno vreme s Njim pored reke Jordan. Prema tome, njihovo prihvatanje Isusovog poziva u službu nije bilo nekakva lakomislenost niti avanturizam. Oni su o tome dobro promislili. 

Ali zašto Marko ne navodi više pojedinosti o tome? Verovatno zato da bi naglasio Isusovu moć. On poziva, ribari se spremno odazivaju, i njihov život, kao ni sam ovaj svet, nikad više neće biti isti.

`Čega ste vi bili pozvani da se odreknete da biste sledili Isusa? (Razmislite o implikacijama svog odgovora, pogotovu ako ne možete da se setite ničega.)`