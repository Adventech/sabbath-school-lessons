---
title:  Nastavak subotne službe 
date:  09/07/2024
---

`Pročitajte tekst Marko 1,29-34. Kako je Isus pomogao Petrovoj porodici i koje duhovne pouke možemo izvući iz tog izveštaja? `

Nakon izvanredne službe u sinagogi, Isus se povlači sa svojom malom grupom učenika (Petrom, Andrijom, Jakovom i Jovanom) u Petrov dom, očigledno s namerom da ostatak subotnog dana provedu u druženju i zajedničkom ručku.

Ali zapazite brigu koja se nadvila nad tim prizorom – Petrova tašta se razbolela i dobila groznicu, što je u ono vreme značilo da će se možda oporaviti, a možda i umreti. Međutim, Isus, pošto je obavešten o toj bolesti, uzima Petrovu taštu za ruku i podiže je. A ona odmah potom počinje da ih poslužuje. Kakav moćan primer načela da oni koje Isus isceli i spase treba zauzvrat da služe drugima!

U Evanđelju po Marku često je slučaj da Isus isceljuje obolele osobe tako što ih dodiruje (videti Marko 1,41; Marko 5,41), a opet, u drugim slučajevima, dodir se ne pominje (videti Marko 2,1-12; Marko 3,1-6; Marko 5,7-13). 

Ali Isusova služba tog dana još uvek nije bila završena. Posle zalaska sunca, mnogi su došli kod Petra kući očekujući isceljenje, nesumnjivo podstaknuti onim što su tog dana videli da se desilo u sinagogi, ili što su slušali o tome. Činjenica da pisac ovog Evanđelja ne naglašava da su ljudi došli kasnije zato što su čekali da se subota završi, ukazuje na to da je on od svojih čitalaca očekivao da znaju šta subota predstavlja. Ta karakteristika Evanđelja po Marku u skladu je sa pretpostavkom da su njegovi čitaoci bili poštovaoci subote. 

Marko kaže da se te večeri čitav grad okupio pred vratima (Marko 1,33). Bilo je potrebno dosta vremena da Isus pomogne svim tim ljudima.

„Dolazili su i odlazili iz časa u čas, jer niko nije znao da li će sutrašnji dan zateći Iscelitelja među njima. Nikada ranije Kapernaum nije bio svedok ovakvog dana. Vazduh je bio ispunjen glasovima pobede i poklicima oslobođenja. Spasitelj je bio radostan u radosti koju je pobudio. Dok je bio svedok patnje onih koji su dolazili k Njemu, Njegovo srce bilo je pokrenuto saosećanjem i radovao se što u svojoj sili može da im povrati zdravlje i sreću.

Isus nije završio rad dok i poslednji patnik nije bio izlečen. Noć je već odmakla kada se mnoštvo udaljilo i mir spustio na Simonov dom. Dug, uzbudljiv dan je prošao, i Isus je potražio odmor. Međutim, dok je grad još bio u snu, Spasitelj ’ujutro vrlo rano ustavši iziđe, i otide nasamo, i onde se moljaše Bogu’.“ – Elen G. Vajt, *Čežnja vekova*, str. 259 (original).