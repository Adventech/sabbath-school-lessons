---
title:  Prokleto drvo i očišćeni hram
date:  26/08/2024
---

`Pročitajte tekst Marko 11,12-26. Kakav je značaj događaja koji su tu opisani?`

Ujutru, kad je pošao iz Vitanije, udaljene od Jerusalima jedva nešto više od tri kilometra, Isus je bio gladan. Ugledavši u daljini olistalu smokvu, prišao joj je ne bi li našao na njoj neki rani plod. To se ne bi smatralo krađom, budući da se, prema starozavetnom zakonu, smelo jesti ono što se zatekne u tuđem polju ili voćnjaku da bi se utolila glad (3. Mojsijeva 19,9; 3. Mojsijeva 23,22; 5. Mojsijeva 23,25). Ali nije našao nijedan plod i rekao je drvetu: „Da otsad od tebe niko ne jede roda dovijeka“ (Marko 11,14). Bio je to vrlo čudan i neuobičajen postupak za Isusa, ali ono što je usledilo odmah potom bilo je još šokantnije.

A to što se sledeće dogodilo, verovatno se odigralo u spoljašnjem dvorištu hrama, gde se odvijala prodaja žrtvenih životinja (običaj koji je Kajafa uveo nedugo pre toga). Isus rasteruje prodavce iz dvorišta, da bi mir bogosluženja mogao da se vrati. Taj Njegov postupak je direktan napad na one koji su odgovorni za sistem službi u hramu. 

Isus povezuje dva starozavetna stiha kao oštar prekor toj nesvetoj trgovini. On insistira na tome da je hram dom molitve za sve narode (Isaija 56,7), što nedvosmisleno uključuje i neznabošce. Zatim kaže da su vođe od njega napravile hajdučku pećinu (Jeremija 7,11). Na kraju tog neverovatnog dana, Isus napušta grad sa svojim učenicima (Marko 11,19).

A na povratku u grad sledećeg jutra (videti Marko 11,20-26), učenici ostaju zapanjeni ugledavši smokvu koja se osušila iz korena. U svom objašnjenju onoga što se dogodilo, Isus iznosi pouku o molitvi i praštanju. Šta sve to znači?

Ta dva događaja predstavljaju četvrtu sendvič-priču u Evanđelju po Marku (videti 3. Pouku). U takvim pričama javlja se dramatizovana ironija, koja se ogleda u tome što paralelni karakteri vrše suprotne radnje, ili suprotni karakteri vrše paralelne radnje. U ovoj priči, drvo smokve i hram stoje paralelno. Isus proklinje drvo, ali čisti hram, što su suprotne radnje. A ironija je u tome što verske vođe sada kuju zaveru da ubiju Isusa, što nagoveštava ukidanje hramskih službi, koje su se ispunile u Isusu.

`Šta je to u vašem životu što Isus treba da očisti? Kako se to dešava?`