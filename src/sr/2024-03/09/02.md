---
title:  Trijumfalni ulazak
date:  25/08/2024
---

`Pročitajte tekstove Marko 11,1-11 i Zaharija 9,9.10. Šta se tu dešava? `

Polovina ove priče odnosi se na onaj događaj kad je Isus poslao dvojicu učenika u obližnje selo, da dovedu magare na kom će On ujahati u Jerusalim. Zašto je toliko vremena utrošeno na taj izveštaj? 

Postoji dvostruki odgovor na to pitanje. Prvo, on pokazuje Isusove proročke moći, uvećavajući dostojanstvo Njegovog dolaska i povezujući ga sa Božjom voljom. Drugo, ovaj aspekt priče povezuje se sa tekstom Zaharija 9,9.10 koji govori o caru kao nekome ko ulazi u Jerusalim jašući na magarcu. To podseća na Solomonov ulazak u Jerusalim na magarcu (1. O carevima 1,32-48), kada je Adonija pokušao da uzurpira presto, i kad je David zapovedio da Solomon odmah bude krunisan.

„Pet stotina godina pre Hristovog rođenja, prorok Zaharija je tako predskazao dolazak Cara u Izrailj. Ovo proročanstvo sada treba da se ispuni. On koji je tako dugo odbijao carske počasti, sada dolazi u Jerusalim kao obećani Naslednik Davidovog prestola.“ – Elen G. Vajt, *Čežnja vekova*, str. 569 (original).

Jerusalim je smešten na brdovitom terenu, na nadmorskoj visini od otprilike 740 metara. U Isusovo vreme njegovo stanovništvo je brojalo možda 40.000 – 50.000 ljudi, ali taj broj bi značajno porastao tokom Pashe. Grad se prostirao na približno 250 jutara zemlje, pri čemu je samo hramska gora zauzimala oko 37 jutara. Prelepi hramski prostor dominirao je gradom.

Isus je ušao sa istoka, spuštajući se sa Maslinske gore i verovatno prošao kroz Zlatnu kapiju dolazeći na Hramsku goru (kapiju koja je sada zazidana). Čitav grad se uzburkao zbog Njegovog dolaska, jer su svi prepoznali značaj Njegovog simboličnog čina. Gomila koja je pratila Isusa uzvikivala je Osana, izraz koji je prvobitno značio „spasiti sada“, ali je konačno poprimio značenje „slava Bogu“.  

Vreme za tajnovitost i skrivanje, na čemu je Isus insistirao u većem delu Evanđelja po Marku, prošlo je. Sada Isus otvoreno ulazi u Jerusalim u dobro poznatom, carskom simboličkom maniru. On ulazi u hram, ali budući da je već kasno, jednostavno gleda unaokolo, a onda se povlači u Vitaniju sa dvanaestoricom učenika. I ono što je moglo da se pretvori u nerede i pobunu, završava se tako što se On tiho povlači. Međutim, sledeći dan će biti drugačiji. 

`Ideja o jahanju na magarcu upućuje na poniznost. Zašto je to tako važna karakterna crta, naročito za hrišćane? U svetlu krsta, na šta mi možemo da budemo ponosni?`