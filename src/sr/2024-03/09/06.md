---
title:  Najveća zapovest
date:  29/08/2024
---

`Pročitajte tekst Marko 12,28-34. Koje značajno pitanje je ovaj prijateljski raspoložen učitelj zakona postavio, i koji dvostruki odgovor mu je Isus dao?`

Sve do tog trenutka u Evanđelju po Marku većina verskih vođa, uz par izuzetaka, neprijateljski su raspoloženi prema Isusu. To je posebno važilo za Jerusalim, gde se Isus sukobio sa vođstvom oko bogosluženja u hramu – onoga što čini samu srž judaizma. Otuda, činjenica da je jedan zakonik, slušajući sve te rasprave, i usred preovlađujućeg neprijateljstva prema Isusu ipak pokazao da ceni Njegove odgovore, mnogo govori i o iskrenosti i o hrabrosti tog čoveka. Bilo bi mu lakše da se jednostavno povukao i samo posmatrao šta se dešava, čak i ako je osetio naklonost prema Isusu. Ali ovaj čovek to ne čini. 

Svojim pitanjem o tome koja zapovest je najvažnija, ovaj zakonik zadire u samu srž religije. Isus odgovara jednostavno i jasno, citirajući „Šemu“, priznanje vere unutar judaizma, zabeleženo u tekstu 5. Mojsijeva 6,4.5. Najveća zapovest, kaže Isus, jeste da voliš Boga celim srcem, dušom, umom i snagom, odnosno, celim svojim bićem. Isus daje tom zakoniku i više nego što je tražio, navodeći sledeću najvažniju zapovest, i ponovo citirajući Stari zavet, ovog puta tekst 3. Mojsijeva 19,18 – voleti svog bližnjeg kao sebe samog.

Ponekad se ljudi pitaju kako je moguće zapovediti nekome da voli. Ali kulturni kontekst u kom je ta zapovest iz 5. Mojsijeve izrečena, pomaže nam da to objasnimo. Taj način izražavanja potiče iz drevnih sporazuma između različitih strana, a sam izraz za „ljubav“ odnosi se na vernost zahtevima sporazuma, i njihovom doslednom ispunjavanju. Dakle, taj pojam se, iako ne isključuje postojanje duboke naklonosti između strana, mnogo više odnosi na postupke koji pokazuju takvu lojalnost. 

Pošto je bio iskren, ovaj zakonik se, uvidevši jasnoću i jednostavnost Isusovog odgovora, složio s Njim. Možemo samo da zamislimo mrštenje ostalih verskih vođa kada je taj iskreni učitelj zakona potvrdio Isusov odgovor kao ispravan, što niko drugi nije bio spreman da učini. Isus je takođe pohvalio tog zakonika zbog njegovog iskrenog odgovora, rekavši mu da nije daleko od Božjeg carstva. Međutim, ne biti daleko ne znači biti unutra. Ono što je tom zakoniku još uvek nedostajalo, bilo je da prepozna ko je Isus zaista i da Ga sledi, što je sledeći korak na putovanju vere. 

`Kako učimo da volimo Boga i da volimo bližnje kao sebe same? Zašto krst predstavlja ključ za postupanje po tim zapovestima?`