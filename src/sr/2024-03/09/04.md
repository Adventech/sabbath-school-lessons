---
title:  Ko te je ovlastio da to činiš?
date:  27/08/2024
---

`Pročitajte tekst Marko 11,27-33. S kojim pitanjem se verske vođe sučeljavaju sa Isusom i kako im On odgovara?`

Dan nakon što je Isus očistio hram, verske vođe se suočavaju s Njim u dvorištu hrama, i pitaju Ga po čijem ovlašćenju je to uradio. Oni ne traže istinu, već nastoje da Ga uvuku u zamku. Ako bi rekao da je Njegova vlast od Boga, oni bi negirali da jedan običan drvodelja može da ima takvu vlast. Ako bi priznao da je Njegova vlast od ljudi, proglasili bi Ga za nekakvog ludaka.

Ali Isus je prozreo njihovu zamku i zato kaže da će im odgovoriti ako oni najpre odgovore na Njegovo pitanje. A ono što ih pita jeste da li je Jovan dobio ovlašćenje da krštava od Boga ili od ljudi.  Istog trenutka, vođe uviđaju da su se zapravo sami našli u zamci. Ako kažu da je to bilo od Boga, Isus će pitati: „Zašto mu onda niste verovali?“ A nisu smeli ni da kažu da je od ljudi, jer su se plašili naroda. Zato su slagali, rekavši da ne znaju. To je Isusu pružilo priliku da odbije da odgovori na njihovo pitanje.

`Pročitajte tekst Marko 12,1-12. Šta je Isus rekao odmah pošto je odbio da odgovori na pitanje fariseja i kakav učinak je to imalo?`

Isus izlaže parabolu o vinogradu, njegovom vlasniku i vinogradarima, kojima je on iznajmio to polje. Ova Isusova priča ima velike sličnosti sa parabolom o vinogradu koju nalazimo u tekstu Isaija 5, gde Bog iznosi optužbe protiv nevernog Izraela. Svako bi uočio paralelu, a posebno verske vođe.

Priča se odvija na najneobičniji način, tako što vinogradari odbijaju da predaju vlasniku deo plodova vinograda. Umesto toga, oni zlostavljaju i ubijaju njegove sluge. Na kraju, vinogradar šalje svog voljenog sina, očekujući da će bar njega poštovati. Ali to se ne dešava. Oni začudo pomišljaju da će, ako ubiju vlasnikovog sina, vinograd pripasti njima. Nelogičnost njihovog rezonovanja je zapanjujuća, i presuda koja će im biti izrečena sasvim je opravdana. 

Isus je tom pričom zapravo uputio religioznim vođama najozbiljnije upozorenje o tome kuda njihovi koraci vode. Sagledana u tom svetlu, Njegova parabola je opomena izrečena s ljubavlju. Još uvek nije prekasno za njih da se promene i izbegnu siguran sud. I neki će se zaista pokajati, promeniti i prihvatiti Isu­sa. Ali neki neće.