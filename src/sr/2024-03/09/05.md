---
title:  Zemaljske dužnosti i nebeski rezultati 
date:  28/08/2024
---

`Pročitajte tekst Marko 12,13-27. Šta se tu dešava i kojim istinama Isus tu uči?`

Verske vođe su pokušavale da uhvate Isusa u nečemu zbog čega će moći da Ga optuže, bilo pred rimskim namesnikom ili pred narodom. U ovoj raspravi, sporno pitanje bilo je plaćanje poreza. Na tom mestu i u to vreme, odbijanje da se plati porez moglo se smatrati pobunom protiv rimske vlasti, što je bio ozbiljan prestup.  

Isusov odgovor da treba dati caru ono što je carevo, a Bogu ono što je Božje, izvukao Ga je iz te zamke, ali je ujedno poslužio i kao značajno uputstvo o vernikovoj odgovornosti prema vlastima. „Izjavio je da pošto žive pod zaštitom rimske sile, treba da joj daju potporu koju zahteva, sve dotle dok se to ne sukobi sa uzvišenijom obavezom. Međutim, dok se miroljubivo pokoravaju zemaljskim zakonima, oni u sva vremena treba da se prvo pokoravaju Bogu.“ – Elen G. Vajt, *Čežnja vekova*, str. 602 (original).

Ono što potom sledi je pitanje o vaskrsenju mrtvih. Sadukeji su bili sveštenička grupa koja je, kao Svete spise, prihvatala samo pet Mojsijevih knjiga. I nisu verovali u vaskrsenje mrtvih. Scenario koji su izložili pred Isusom, verovatno je bio hipotetički. Odnosio se na sedmoricu braće i jednu ženu. Prema Mojsijevom zakonu, da bi se imanje sačuvalo unutar porodice, ako bi neki čovek umro a da nije imao sinove, njegov brat je bio dužan da se oženi njegovom udovicom, i svako dete rođeno u takvoj zajednici zakonski bi pripadalo preminulom čoveku (5. Mojsijeva 25,5-10).  

Trudeći se da diskredituju učenje o vaskrsenju, sadukeji ukazuju na moralnu dilemu oko toga čija će supruga ta žena biti posle vaskrsenja. Isus uzvraća na taj njihov argument u dva koraka, pozivajući se na Sveto pismo i na Božju silu. Prvo, On opisuje Božju moć da vaskrsava mrtve, i nagoveštava da na nebu neće biti ženidbe i udaje. Zatim, brani učenje o vaskrsenju pozivajući se na tekst 2. Mojsijeva 3,1-22, gde Bog kaže da je On Bog Avramov, Isakov i Jakovljev. A prema Isusovim rečima, to znači da će oni biti vaskrsnuti. Jer, ne mogu ostati mrtvi ako je Bog – Bog Avrama, Isaka i Jakova koji, u ovom trenutku, jesu mrtvi.

`Ako bi vas neko pitao: „Da li ste iskusili Božju silu?“ – šta biste odgovorili i zašto?`