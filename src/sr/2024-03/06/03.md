---
title:  Čiste ruke ili čisto srce?
date:  05/08/2024
---

`Pročitajte tekst Marko 7,14-19. Šta je Isus mislio pod zagonetkom koju je zadao u stihu Marko 7,15?`

Isusove reči u tom odlomku predstavljaju zagonetku za mnoge, posebno kad razmišljaju o svom odnosu prema učenju iz teksta 3. Mojsijeva 11 u pogledu čiste i nečiste hrane. Da li Isus sada ukida te razlike? Da li Crkva adventista sedmog dana greši kada uči da njeni članovi koji jedu meso treba da koriste samo ono sa liste čistih životinja?

Prvo, bilo bi čudno da u tekstu Marko 7,14-19 Isus iznenada odbaci Mojsijeva uputstva, odmah nakon što je podržao Mojsija u odnosu na tradiciju u tekstu Marko 7,6-13. Drugo, sam običaj koji su fariseji tu zastupali nije zasnovan na starozavetnim učenjima, ali, za razliku od njega, zakoni u vezi sa hranom to jesu. I treće, ono što se misli u stihu Marko 7,19, kada se kaže da Isus čisti svu hranu, nije da su zakoni u vezi sa hranom ukinuti, već da je običaj koji se tiče skrnavljenja hrane dodirom, a koji su fariseji uspostavili, zapravo nevažeći. To je, na primer, ta lažna tvrdnja da, ako možete postati nečisti dolaženjem u dodir sa neznabošcima, onda isto tako možete postati nečisti i u dodiru sa hranom koju su oni dotakli. 

`Pročitajte tekst Marko 7,20-23. Šta, po Isusovim rečima, čini osobu nečistom?`

U stihu Marko 7,19 Isus napominje da hrana ne odlazi u srce, već u stomak, odakle prelazi u probavni trakt. S druge strane, u tekstu Marko 7,21-23, On primećuje da zlo potiče iz srca, iz središta čovekove ličnosti. Tom prilikom, Isus navodi niz poroka koji se začinju u zlim mislima, a završavaju se zlim delima. 

Kada se toj listi poroka pridoda kršenje pete zapovesti, o čemu je reč u stihu Marko 7,10, vidimo da je svaka zapovest sa druge ploče Dekaloga tu. Osim toga, Isus u tekstu Marko 7,7 govori o uzaludnom bogosluženju, o kršenju onoga što se nalazi u samoj srži prve četiri zapovesti Dekaloga. Dakle, Isus u tom odlomku, posmatranom u celini, stoji kao branilac Božjeg Zakona.

`Možda je vaša teologija ispravna, ali ko poseduje vaše srce – u celini i bez ostatka?`