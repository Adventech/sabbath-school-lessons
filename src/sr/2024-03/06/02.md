---
title:  Ljudski običaji nasuprot Božjim zapovestima
date:  04/08/2024
---

`Pročitajte tekst Marko 7,1-13. Koje su značajne istine tu izložene? `

Lako se može zamisliti kako deca proučavaju ovaj odlomak u subotnoj školi, a onda odlaze kući i kažu svojim majkama da ne moraju više da peru ruke pre jela, jer je Isus tako rekao. Međutim, ta priča se ne odnosi na higijenu. 

U Isusovo vreme, mnogi ljudi u toj zemlji veoma su držali do ritualne čistote. Mada su se prvobitno, u Starom zavetu, ta pravila odnosila samo na sveštenike (2. Mojsijeva 30,17-21), u međuzavetnom periodu, ideja o pranju ruku radi očuvanja ritualne čistote, proširila se i na obične ljude. I  upravo u skladu s tim shvatanjem, religiozne vođe dolaze Isusu da bi se žalili na Njegove učenike.

Međutim, Isus ne odgovara direktno na pitanje koje su Mu postavili. Umesto toga, odgovor kojim On brani svoje učenike upućuje slušaoce u dva pravca. Prvo, On citira oštre reči proroka Isaije, koji ukorava narod zato što poštuje Boga samo na rečima, dok mu je srce daleko od Njega (Isaija 29,13). A onda, nadovezujući se na taj citat, izriče osudu nad njihovim običajem da božanske zapovesti zamenjuju ljudskim predanjima. 

U drugom delu svog odgovora, Gospod na praktičnom primeru pokazuje o čemu je prorok Isaija govorio. On citira Božju zapovest da treba poštovati roditelje (2. Mojsijeva 20,12), odnosno, voditi brigu o njima kad ostare. A onda suprotstavlja to verskom običaju prema kojem je čovek mogao nešto da posveti Bogu (prilog, korban), da i dalje to koristi za sebe, umesto da time pomogne ostarelim roditeljima koji su u oskudici. Možemo samo da zamislimo taj susret: „Žao mi je, oče. Rado bih ti pomogao, ali sam taj novac namenio za hram.“

To je ta vrsta licemerja koju Isus beskompromisno napada. Fariseji su ljudski običaj postavili iznad Božje Reči, i time su počinili greh.  

Koji je, dakle, bio odgovor na pitanje fariseja? Isusov odgovor nagoveštava da On ne smatra ubedljivim njihovo insistiranje na tome da je obavezno ritualno pranje ruku u skladu sa Božjom voljom. Naprotiv, Njegov odgovor jasno daje prednost zahtevima Zakona u odnosu na ljudske običaje. (Videti takođe: Marko 1,44; Marko 7,10.11; Marko 10,3-8; Marko 12,26.29-31.)

`Imamo li mi neke „običaje“ koji bi mogli da budu u sukobu sa načelima Božjeg zakona? Ako imamo, koji bi to običaji mogli da budu?`