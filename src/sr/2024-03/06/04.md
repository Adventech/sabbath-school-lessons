---
title:  Mrvice za pse
date:  06/08/2024
---

`Pročitajte tekst Marko 7,24-30. Koje se važne pouke nalaze u toj priči?`

Posle jučerašnjeg izazovnog proučavanja, priča u ovom odlomku ponovo pokreće neka zbunjujuća pitanja. Zašto Isus tako grubo odgovara ovoj ženi, praktično je nazivajući psom? 

On to ne objašnjava otvoreno, ali dve karakteristike Njegovog odgovora ovoj ženi sugerišu šta On zapravo hoće da kaže. U stihu Marko 7,27, Isus kaže da „prvo“ treba da se nahrane deca. A kad postoji nešto što je „prvo“, sasvim je logično da postoji i nešto što je „drugo“. Druga karakteristika je to što Isus koristi deminutiv (umanjeni oblik) reči pas, ne u smislu „psić“, već, u ovom kontekstu, pas kojem je dopušteno da boravi u kući, za razliku od uličnih pasa. Žena se, u svom razgovoru sa Isusom, hvata za ta dva nagoveštaja, što nam pomaže da objasnimo njen odgovor.

A njen odgovor je vrlo oštrouman. Ona kaže: „Da, Gospode; ali i psi pod trpezom jedu od mrva djetinjijeh“ (Marko 7,28). 

Kako je ova žena uspela da smisli takav odgovor Isusu? Nesumnjivo, ljubav prema ćerki podsticala ju je da nastavi. Ali i sam Isus joj je pružao ohrabrenje. Rekao je „prvo“, ukazujući da bi moglo da postoji i „drugo“. Osim toga, nagovestio je da je ona „pas pod stolom“. I baš kao što se pas nalazi u kući ispod stola, tako je i ona klečala kod Isusovih nogu moleći za pomoć za svoju ćerku. Zato se i pozvala na pravo koje psi imaju na hranu koja je pala na pod. 

Ženin odgovor otkriva njenu veru. To što je moćno čudo isceljenja svoje ćerke na daljinu nazvala „mrvicom“, podrazumeva istovremeno da je Isusova moć izuzetno velika (jer, ako je takvo čudo „mrvica“, kakva bi tek bila cela vekna?), i da udovoljavanje njenom zahtevu za Njega predstavlja nešto sitno. Isus je bio dirnut i uslišio je njenu molbu.

„Svojim postupanjem prema njoj, pokazao je da ona koja je smatrana odbačenom od Izrailja nije više tuđin, već dete Božje porodice. A kao dete, ima pravo na Očeve darove.“ – Elen G. Vajt, *Čežnja vekova*, str. 401 (original).

`Zašto su predrasude prema pripadnicima drugih rasa i naroda u potpunoj suprotnosti sa Isusovim učenjem? Kako možemo tražiti da budemo očišćeni od tog zla?`