---
title:  Svezan jezik
date:  07/08/2024
---

`Pročitajte tekst Marko 7,31-37. Ko je bio doveden pred Isusa i šta je Isus učinio za njega?`

Vraćajući se u Galileju iz krajeva Tira i Sidona, Isus nije išao najkraćim putem. Izgleda da je krenuo uzbrdo, severno od Tira, prošao kroz krajeve Sidona, a zatim se spustio u unutrašnjost, u oblast severoistočno od Galilejskog mora, da bi na kraju stigao i do samog mora. Bio je to zaobilazni put, verovatno da bi dobio više vremena da poučava svoje učenike.

U tekstu se ne kaže tačno ko je tog čoveka doveo do Isusa, ali njegov problem je bio vrlo jasan – nije mogao da čuje i teško je govorio. Gubitak sluha izoluje ljude od njihovog okruženja, a duboka gluvoća im uveliko otežava da nauče da govore. Problem tog čoveka je verovatno bio dugogodišnji.  

Isus je razumeo neprilike u kojima se čovek nalazio i poveo ga je u stranu nasamo. A način na koji ga je iscelio vrlo je neobičan, pogotovu za današnje čitaoce. Stavio je svoje prste u čovekove uši, pljunuo, dotakao njegov jezik i uzdahnuo. Razumljivo je što Isus dotiče obolele delove tela čoveka kog se sprema da izleči, ali zašto uzdiše? Elen G. Vajt primećuje: „Uzdahnuo je na misao o ušima koje se neće otvoriti istini, i jezicima koji su odbili da priznaju Otkupitelja.“ – *Čežnja vekova*, str. 404 (original).

Isus je na čudesan način obnovio čovekov sluh i osposobio ga da jasno govori. Ali Njegov uzdah ilustruje ograničenja koja je Bog sam sebi postavio s obzirom na čovekovu slobodnu volju. On nam neće nametati svoju volju. Svi ljudi su slobodni da izaberu u kom smeru će ih njihov život voditi – ka Knezu života, ili ka knezu tame. Isus može da otvori gluve uši, ali neće prisiliti neverna srca da priznaju Njegovo mesijanstvo.

Ova kratka priča takođe ilustruje šta Bog može da učini za one koji Mu se svojevoljno obrate.  Možda ste i vi doživeli sličnu zanemoćalost kad ste pokušali da govorite o svojoj veri – kao da vam je jezik svezan u pogledu onoga što treba da kažete. Ali ovo čudo nam pruža ohrabrenje da Gospod Isus može da otvori naše uši, da bismo bili osetljivi za potrebe drugih, i imali odgovarajuće reči koje će ih podići na njihovom putovanju. 

`Šta vi činite sa darovima sluha i govora koji su vam povereni? Jer, to su darovi! Kako se služite njima?`