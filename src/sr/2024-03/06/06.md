---
title:  Čuvajte se nezdravog hleba 
date:  08/08/2024
---

`Pročitajte tekst Marko 8,11-13. Koji pristup fariseja je Isusa duboko razočarao?`

Zašto Isus nije jasno pokazao svoju božansku silu i ubedio te nedokazane ljude? Taj problem nas vraća na kraj 3. poglavlja Evanđelja po Marku, gde Isus govori o grehu protiv Svetog Duha. Ako su nečije uši i oči zatvorene, još jedno čudo, pa čak ni znak sa neba, neće ih uveriti. To bi jednostavno bilo odbačeno, kao i sve pre toga. Čak ni čuda nisu dovoljna da ubede one koji su odlučni u svom neverovanju.

`Pročitajte tekst Marko 8,14-21. Šta su učenici zaboravili i koju opomenu im Isus tom prilikom upućuje?`

Isus koristi tu priliku da upozori svoje učenike na „kvasac“ farisejski i Irodov (Marko 8,15), misleći pri tom na njihova učenja (uporediti sa Matej 16,12).

Međutim, učenici to pogrešno razumeju i misle da je Isus to rekao zato što nisu kupili hleb. I kao  obično, kad bi učenici nešto pogrešno razumeli, Isus ih poučava. On postavlja niz pitanja, od kojih je prvih nekoliko retoričke prirode, čime izražava svoje razočaranje zato što nisu razumeli Njegovu misiju. Taj Isusov govor podseća na ono što je rekao u tekstu Marko 4,10-12 o onima koji se nalaze napolju. Njegove snažne reči trebalo je da probude učenike iz njihove duhovne letargije. 

U tekstu Marko 8,19.20, Isus im postavlja jednostavno pitanje o tome koliko su kotarica ostataka pokupili nakon što je On nahranio najpre 5.000 (Marko 6,30-44), a onda i 4.000 ljudi (Marko 8,1-10), čime im poručuje da je do tad već trebalo da razumeju činjenicu da ograničeni resursi, sami po sebi, ne predstavljaju nikakvu prepreku za Gospodnjeg Mesiju. Njegovo poslednje pitanje u tekstu Marko 8,21 ponovo je retoričke prirode: „Kako ne razumijete?“ Uostalom, razmislite šta su sve oni dotad već videli i doživeli sa Isusom.

`Kako možemo naučiti da svoje srce i um držimo otvorenim za realnost Božjeg postojanja i Njegove ljubavi? Razmislite podrobnije o svim dokazima o Bogu i Njegovoj ljubavi koji su nam dati. Zašto nam se čini da je, ipak, ponekad tako lako sumnjati?`