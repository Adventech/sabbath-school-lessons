---
title:  Jasan vid 
date:  11/08/2024
---

`Pročitajte tekst Marko 8,22-30. Zašto su Isusu bila potrebna dva dodira da bi iscelio tog slepog čoveka i koje pouke proishode iz tog izveštaja?`

Evanđelja izveštavaju o izvesnom broju slepih ljudi koje je Isus iscelio. Osim ovog odlomka iz teksta Marko 8, izlečen je i slepi Vartimej, kao što je zabeleženo u stihovima Marko 10,46-52. Matej govori o dvojici slepih ljudi (Matej 20,29-34), a Jovan 9 iznosi priču o isceljenju čoveka slepog od rođenja, koji se umio u Siloamskoj banji. 

Međutim, ova priča u tekstu Marko 8 je sasvim jedinstvena. Ona se pojavljuje samo kod Marka, i tu je reč o jedinom Isusovom čudu koje zahteva ponovljeni postupak da bi donelo savršeno zdravlje. Kao deo te priče, pominje se dirljivi trenutak kada Isus uzima čoveka za ruku i izvodi ga iz sela. Prosto može da se oseti Njegovo saosećanje zbog čovekove onesposobljenosti. 

Ali zašto su bila potrebna dva dodira? Budući da je to jedino čudo u kom se javlja ponovljeni postupak, verovatno nije u pitanju nikakav nedostatak sile sa Isusove strane. Mnogo je verovatnije da je tu reč o jednoj živoj paraboli, koja pokazuje kako je ponekad potrebno vreme da se duhovni uvid razvije. Takvo tumačenje podupire i literarni obrazac tog odlomka u Evanđelju po Marku, gde je Isusovo izlaganje učenicima o Njegovoj predstojećoj smrti i vaskrsenju smešteno između dva izveštaja o isceljenju slepih. Na taj način, obnovljenje vida postaje metafora za učeništvo zasnovano na duhovnim uvidima.

Učitelji vole da postavljaju pitanja. Ona su često ključ kojim se učenicima otvara put ka razumevanju. Ovaj odlomak iz teksta Marko 8 predstavlja prelomni trenutak u Evanđelju. Tri pojedinosti podupiru ovu tvrdnju. Prvo, Isus ispituje učenike o svom identitetu, što pre tog trenutka nije činio. Drugo, Petar je prvi čovek koji nije zaposednut demonima, a koji izjavljuje da je Isus Mesija. Treće, odmah nakon tog otkrivenja ko je On, Isus počinje da objašnjava kuda ide – na krst.

Zašto Isus traži od svojih učenika da nikome ne govore da je On Mesija? To deluje  kao suprotno zdravom razumu, budući da je reč o neophodnosti uspostavljanja Božjeg carstva. Međutim, u Isusovo vreme naziv „Mesija“ je imao politički prizvuk u smislu rušenja rimskih vlasti. Isus pak nije došao da bi bio ta vrsta mesije. Zato je pozivao na ćutanje u vezi sa Njegovim identitetom. 

`Čemu nas ta priča uči o prilikama kada je važno ne izgovoriti neke stvari, koliko god da su istinite?`