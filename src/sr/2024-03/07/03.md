---
title:  Cena učeništva
date:  12/08/2024
---

`Pročitajte tekst Marko 8,31-38. Čemu nas Isus tu uči o ceni hodanja za Njim?`

Učenici su došli do ključne prekretnice u svom odnosu sa Isusom. Oni sada znaju da je On Mesija. Čitalac Evanđelja po Marku to zna od samog početka knjige (Marko 1,1), tako da je u prednosti nad ponekad zbunjenim učenicima. 

U prvom trenutku kad je pozvao svoje učenike, Isus im je rekao da će ih učiniti ribarima ljudi (Marko 1,17). Tada nije bilo pomena ni o kakvim nevoljama. Ali sada, kad su saznali ko je On zaista, Isus im otkriva cilj svoje misije – da je neophodno da On mnogo postrada, da bude odbačen i ubijen, a onda, trećeg dana da ustane. 

To je šokantna novost. Petar, koji je upravo priznao da je Isus Mesija, povlači Ga u stranu i čak počinje da Ga ukorava zbog tih Njegovih reči. Pisac Evanđelja sve to izlaže na indirektan način, u 3. licu, ali sada direkno navodi Isusove reči, koje mora da su duboko pogodile Petra kada ih je čuo. Isus ga naziva sotonom i traži od njega da Mu se skloni s puta, jer njegovo razmišljanje nije u skladu sa Božjom voljom. 

„Ovakve Petrove reči nisu mogle biti pomoć i okrepljenje Isusu u velikom iskušenju koje Mu je predstojalo. One nisu bile u skladu sa Božjim ciljem blagodati izgubljenom svetu, ni sa poukom o samopožrtvovnosti, koju je Hristos došao da pruži svojim ličnim primerom.“ – Elen G. Vajt, *Čežnja vekova*, str. 415 (original).

Isusovi sledbenici su pozvani da imaju isti cilj koji i On ima – da uzmu svoj krst i da Ga slede. Raspeće je bilo najsuroviji, najsramotniji i krajnje ponižavajući metod sprovođenja smrtne kazne koji su Rimljani praktikovali. Svako je želeo da izbegne krst. Zašto bi onda iko poželeo da uzme krst kao simbol svoje posvećenosti Isusu?

Isus objašnjava ne samo cenu učeništva već i njegovu ogromnu vrednost. Prema hrišćanskoj veri, paradoksalno, gubljenje života postaje način da se on nađe. Nasuprot tome, zadobiti ceo svet a izgubiti večni život potpuno je besmisleno. Kao što je to misionar Džim Eliot vrlo elegantno sročio, kad je u svom dnevniku zapisao 28. otkobra 1949: „Nije lud onaj koji daje nešto što ne može da sačuva, da bi dobio nešto što ne može da izgubi.“

`„Koji ljubi dušu svoju izgubiće je, a ko mrzi na dušu svoju na ovom svijetu, sačuvaće je za život vječni“ (Jovan 12,25). Kako ste vi doživeli realnost ovih reči?`