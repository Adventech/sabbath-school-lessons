---
title:  Ko je najveći?
date:  14/08/2024
---

`Pročitajte tekst Marko 9,30-41. Po čemu se razlikuje Isusovo drugo predskazivanje sopstvene smrti i vaskrsenja (uporediti sa: Marko 8,31)? Takođe, oko čega se učenici raspravljaju, i koji savet im Isus daje?`

U prvoj najavi svoje smrti i vaskrsenja, Isus govori o onima koji će Ga odbaciti i ubiti. U drugoj najavi, Isus govori o činjenici da će Ga neko izdati. Izdajnik se u tom trenutku ne spominje, ali čitalac zna ko je on, jer je Juda već označan kao takav (videti: Marko 3,19). I ponovo, Gospod govori da će biti ubijen i da će trećeg dana ustati. Ali učenici ovog puta kao da su još manje zainteresovani za pojedinosti tog predskazanja nego što su to bili prvi put. Nepoželjne vesti ne pokreću diskusiju.

U stihu Marko 8,27 vidimo da se Isus nalazio severno od Galilejskog mora, u blizini Cezareje Filipove. Stih Marko 9,30 opisuje Ga kako prolazi kroz Galileju, a u stihu Marko 9,33 navodi se da je ušao u Kapernaum. Otuda, nije teško zamisliti to Njegovo putovanje od severa ka jugu. Međutim, On ulazi u Kapernaum sam, jer su dvanaestorica učenika zaostali za Njim. U kući, Isus ih pita o čemu su se raspravljali usput. Niko ne progovara, što je siguran znak da im je neprijatno zbog tog pitanja, skoro kao deci kada ih uhvate u nečemu što znaju da je pogrešno. Jer, njihov razgovor vodio se oko toga ko je najveći.  Koliko god ljudi bili nespremni to da priznaju, pitanje o tome ko je najveći je nešto o čemu svako ponekad razmišlja. Međutim, u Božjem carstvu, ta ideja se okreće naglavačke.   

Isus odgovara na taj problem u dva koraka. Prvo, On jasno izjavljuje da ako hoćete da budete prvi (najveći), morate da postanete sluga. Zatim On na delu pokazuje šta je pod tim mislio. Očigledno, neko dete je stajalo u blizini i slušalo ih. Isus uzima to dete i stavlja ga usred njihovog kruga. To je verovatno bilo zastrašujuće za dete. Ali Isus ga onda uzima u naručje, opuštajući situaciju. Nastavljajući poučavanje, On kaže da ako primite dete, primate Njega. A ako primate Njega, primate Njegovog Oca. Prema tome, dete, najniže po rangu, povezano je sa samim Bogom. 

Jovan zatim postavlja pitanje u vezi sa onima koji su izvan Isusovog najužeg kruga, na šta On iznosi važnu pouku: ko nije protiv nas, taj je za nas. Gospod time potvrđuje da pomaganje onima koji se nalaze u hrišćanskoj službi, čak i u nečemu sitnom, ne prolazi nezapaženo na nebu. 

`Kakvo je biblijsko shvatanje veličine za razliku od svetovnog shvatanja? Ka kojem vi težite?`