---
title:  Gora i mnoštvo
date:  13/08/2024
---

`Pročitajte tekst Marko 9,1-13. Šta su Petar, Jakov i Jovan videli jedne noći kada su bili sa Isusom?`

Isusovo predviđanje zabeleženo u stihu Marko 9,1, da neki od onih koji su sa Njim neće okusiti smrti pre nego što vide Božje carstvo kako dolazi u svojoj slavi, ispunilo se u roku od nekoliko dana, kada je On poveo Petra, Jakova i Jovana na visoku goru da budu s Njim nasamo. Tu se On preobrazio pred njima i pokazao im se u slavi nebeskog carstva. 

Ilija i Mojsije iz nebeskog carstva došli su i razgovarali sa Isusom. Luka beleži da su oni razgovarali o Isusovom odlasku (grčki: *ksodos*) koji je trebalo da se dogodi u Jerusalimu (Luka 9,30.31). Taj prizor slave bio je, dakle, povezan sa Isusovom predstojećom smrću na krstu (uporediti sa Marko 9,9). To je trebalo da pruži učenicima nadu kada Ga budu videli raspetog.

Sledećeg jutra, pošto su se spustili sa planine, trojica učenika ispituju Isusa o tvrdnjama da prvo treba da dođe Ilija. To je verovatno povezano sa očekivanjima da će Ilija ponovo da se pojavi pre dolaska Mesije (uporediti sa Malahija 4,5.6). Isus odgovara da je Ilija već došao, čime ih upućuje na Jovana Krstitelja. I baš kao što su ubili Jovana, tako će i Isus umreti od njihove ruke, ali će ustati trećeg dana.

Posle te noći slave, prizor koji ih je zatekao u podnožju gore bio je žalosno haotičan (videti Marko 9,14-29). Devetorica učenika susrela su se sa dečakom koga je zaposeo demon i koga nisu mogli da izleče. Kada Isus stupa na scenu, svi trče da Ga vide. Priča u nastavku razotkriva moć demona nad tim detetom. A Isusu kao da treba baš dosta vremena da se potanko raspita o detaljima njegove zaposednutosti. Ispostavlja se da je to previše za dečakovog oca, kome izleću reči: „Ako što možeš pomozi nam, smiluj se na nas“ (Marko 9,22).

Isus se odmah hvata za taj nagoveštaj sumnje. Njegov odgovor može se parafrazirati rečima: „Šta misliš pod tim: ’Ako možeš’?“ (Marko 9,23). Iznenada, kao gromom pogođen, otac uviđa da njegov sin nije jedini koji ima problem – i on sam ima problem sa neverovanjem. A njegovo neverovanje moglo je imati za posledicu da mu sin ne bude izlečen. Očajan, otac se hvata za Isusovu milost, izgovarajući nezaboravne reči: „Vjerujem, Gospode! pomozi mojemu nevjerju!“ (Marko 9,24). Isus tada isceljuje dečaka.

`Kada ste, ako je bilo takvih situacija, morali da povičete: „Verujem! Pomozi mom neverju“? Šta ste naučili iz tih iskustava?`