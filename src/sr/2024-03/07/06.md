---
title:  Zdrav čovek u paklu 
date:  15/08/2024
---

`Pročitajte tekst Marko 9,42-50. Šta povezuje Isusova učenja u ovom odlomku?`

U prvi mah, ovaj odlomak deluje kao zbir nepovezanih Isusovih učenja, koja se navode jedno za drugim bez neke posebne logike. Međutim, bliže razmatranje otkriva da svako sledeće učenje sadrži određenu krilaticu koja ga povezuje sa prethodnim. Ceo odlomak se vrti oko tri glavna izraza koja nas, korak po korak, vode napred u ovom poučavanju. Ti izrazi su: „sablazniti“ (na engleskom doslovno: „navesti na greh“), „oganj“ i „so“. 

Prvo učenje bavi se „malima“, što se odnosi na novoobraćene vernike. Učiteljima i vođama u Božjem carstvu poverena je odgovornost da se posebno brinu o tim novim obraćenicima, baš kao što se, prema starozavetnoj etici, vodilo računa o najslabijima u društvu – o udovicama, siročadi i došljacima. Služeći se hiperbolom, Isus kaže da bi bilo bolje udaviti se u moru nego sablazniti nekog od tih „malih“. 

Krilatica „sablazniti“ vodi do najdužeg učenja u ovom odlomku. Pred čitaocem se javljaju dve nedoumice. Prvo, da li Isus zaista uči ljude da odseku ruku ili nogu, ili da iskopaju sebi oko? Drugo, da li On uči o večno gorućem paklu? Odgovor na prvo pitanje je: Ne, Isus ne uči o sakaćenju sebe – to je bilo zabranjeno u judaizmu (uporediti sa: 5. Mojsijeva 14,1; 1. O carevima 18,27.28). Gospod jednostavno koristi hiperbolu da bi istakao svoju misao. Ako je tako strašno izgubiti ruku, nogu ili oko, koliko je tek strašnije za hrišćanina da učini greh!

Odgovor na drugo pitanje takođe je negativan: Ne, Isus ne uči o večno gorućem paklu. Kako to znamo? Prvo, ceo odlomak sadrži izvesnu dozu komičnosti. Zamislite ljude kako ulaze u nebeski grad sa jednim okom, jednom rukom ili jednom nogom. A onda zamislite one koji u punom zdravlju ulaze u pakao. Zar ne bi trebalo da bude obr­nuto? Zdrav čovek u paklu? To je komedija. Takva komičnost u vezi sa tako ozbiljnom temom navodi nas na pomisao da Isus tu, zapravo, ilustruje svoju poruku hiperbolom. Greh treba shvatiti tako ozbiljno, kao da je bolje izgubiti ruku, nogu ili oko nego zgrešiti. 

A što se pakla tiče, njegove posledice su večne, a ne oganj ili pakao sam po sebi. „Jer Bogu tako omilje svijet da je i sina svojega jedinorodnoga dao, da nijedan koji ga vjeruje ne pogine, nego da ima život vječni“ (Jovan 3,16; italik dodat). Oni koji budu izgubljeni neće goreti zauvek. Oni će umreti zauvek, što je veoma velika razlika!