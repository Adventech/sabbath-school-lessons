---
title:  Svetiljka i mera kojom merimo
date:  24/07/2024
---

`Pročitajte tekst Marko 4,21-23. Šta Isus posebno naglašava u ovoj paraboli o svetiljci?`

Kuće u tom delu sveta u Isusovo vreme razlikovale su se po veličini i konstrukciji, što je zavisilo od lokacije i materijalnog statusa. Sledio se grčki obrazac gradnje, tako da su kuće bile zidane oko unutrašnjeg dvorišta, ali sa različitim nivoima prefinjenosti. A možda je Isus govorio i o manjim kućama seljaka. U svakom slučaju, bilo da se radilo o velikoj ili maloj kući, u pitanju je isti princip: jednog dana će istina o Isusu biti otkrivena.

U tekstu Marko 4,21 Isus postavlja dva pitanja. Na prvo pitanje očekuje se negativan odgovor: „Eda li se svijeća užiže da se metne pod sud ili pod odar?“, dok bi odgovor na drugo pitanje trebalo da bude pozitivan: „...A ne da se na svijetnjak metne?“ Dakle, Isus tu izlaže jedan apsurdan, skoro šaljiv scenario, da bi istakao svoju misao. Svetiljke treba da osvetljavaju, ili gube svoju svrhu. Stih Marko 4,22 objašnjava tu parabolu napomenom da će sve tajne jednog dana postati javne. Svako kome je hakovan kompjuter ili elektronska pošta zna šta to znači kad tajne postanu javne! Ali ono o čemu Isus ovde govori je evanđelje. 

`Pročitajte tekst Marko 4,24.25. Na koju pouku nam Isus skreće pažnju parabolom o meri kojom merimo?`

U mnogim oblastima sveta sveži proizvodi se prodaju na pijacama. Prodavci uglavnom imaju neku spravu za merenje svoje robe. Uobičajena praksa takvih prodavaca je da na kupljenu robu dodaju još po koji proizvod, kako bi kupci imali osećaj da se prema njima pošteno postupa. Isus, dakle, skreće pažnju na to kako se dobri prodavci odnose prema kupcima, da bi istakao misao o otvorenosti za istinu. Ako je neko otvoren i sledi svetlost, dobiće još više svetlosti. Ali ako je odbacuje, i ono malo što ima biće mu oduzeto. 

`Kako možemo bolje razumeti taj prinicip da će nam se meriti onom merom kojom i sami merimo? Razmislite šta to znači kad je reč o vašem ophođenju prema drugima u svakoj prilici.`