---
title:  Razlog za govorenje u parabolama
date:  23/07/2024
---

`Pročitajte tekst Marko 4,10-12. Zašto je Isus poučavao u parabolama?`

Površnim čitanjem tih stihova stiče se utisak da je Isus poučavao u parabolama da bi one koji su izvan Njegovog najužeg kruga držao u mraku. Međutim, takvo gledište se ne poklapa sa Isusovim postupcima opisanim na drugim mestima u Evanđelju po Marku. U stihovima Marko 3,5.6 Isus žali zbog okorelih srca verskih vođa. U tekstu Marko 3,22-30, On ozbiljno uzima u obzir argumente učitelja zakona i potanko im objašnjava u čemu greše. U tekstu Marko 12,1-12 verske vođe shvataju da se parabola o vinogradarima odnosi na njih. To je zapravo upozorenje kuda ih njihova zavera protiv Njega vodi i kakve će strašne posledice uslediti. A da nije bio zainteresovan za njih, On ih ne bi ni upozoravao na to. Prema tome, Isusove reči zabeležene ovde, u 4. poglavlju, treba pomnije razmotriti da bismo shvatili o čemu se zapravo radi. Isus tu parafrazira tekst Isaija 6,9.10.

`Pročitajte tekst Isaija 6,1-13. Šta se tu desilo proroku Isaiji, i koja poruka mu je data da bi je preneo Izraelu?`

Isaija dobija viziju Boga u Njegovom hramu i preplavljen je osećajem Božje slave i sopstvene nečistote. Ali, Bog ga čisti i šalje u narod sa jednom šokantnom porukom. Kao i kod Marka, stiče se utisak da ona odstupa od ostatka Knjige proroka Isaije, u kojoj ima mnogo utešnih poruka za Božji narod. 

Poruka u tekstu Isaija 6 trebalo je da šokira ljude, da bi ih probudila i navela da se odvrate od  svojih zlih puteva. U Evanđelju po Marku, ključ za razumevanje Isusovih reči nalazimo u stihu Marko 3,35. Da bi razumeo Isusove reči i učenja, čovek mora da izvršava Božju volju (Marko 3,35). To uvodi takvog čoveka u Isusovu porodicu. Međutim, oni koji su već zaključili da je Isus zaposednut đavolom neće hteti da Ga slušaju. 

Smisao Isusovog citiranja reči iz teksta Isaija 6 nije da kaže kako Bog drži ljude izvan nekog svog uskog kruga, već da ih njihove sopstvene, unapred stvorene ideje i tvrdoća srca sprečavaju da prihvate spasonosnu istinu. 

Ta istina predstavlja sveobuhvatni okvir parabole o sejaču. Svako sam bira koja vrsta tla će biti. Svako za sebe odlučuje da li će se predati Isusu ili ne. Na kraju krajeva, izbor je na svakome od nas.