---
title:  Parabole o rastenju semena
date:  25/07/2024
---

`Pročitajte tekst Marko 4,26-29. Šta je glavni fokus u ovoj paraboli?`

Veći deo Markovog Evanđelja ima svoje paralele u Matejevom ili Lukinom Evanđelju, ili u oba. Međutim, to nije slučaj sa ovom parabolom. Ona je jedinstvena za Evanđelje po Marku. Fokus te kratke parabole je na procesu rastenja. Isus nagoveštava da je to način na koji funkcioniše Božje carstvo. Ljudi igraju određenu ulogu u tome, ali pravi rast je Božje delo. I to nije beskrajan proces. Priča se naglo završava sazrevanjem semena. Upravo tako, Hristovim drugim dolaskom, naglo će se okončati istorija našeg sveta.

`Pročitajte tekst Marko 4,30-32. Šta se posebno naglašava u paraboli o gorušičnom semenu?`

Ta parabola naglašava kako nešto sasvim sitno može da izraste u nešto izuzetno krupno. Seme gorušice obično ima od 1 do 2 milimetra u prečniku. Biljka koja je ovde opisana verovatno je crna gorušica (Brassica Nigra) sa sićušnim semenom (u jednom gramu ima preko 700 semena). Mada to nije najsitnije seme na svetu, ipak je prilično sitno, pogotovu kad se uporedi sa biljkom koju proizvodi, i koja može da izraste do tri metra u visinu. Isus primećuje da i ptice grade gnezda na drvetu gorušice. To poslednje zapažanje predstavlja aluziju na stih Psalmi 104,12, kao i na tekst Danilo 4,10-12. Psalam 104. govori o Božjoj sili koja se pokazala prilikom stvaranja sveta, a Danilo 4 predstavlja Navuhodonosora kao veliko drvo pod kojim ceo svet nalazi hranu i zaklon.

Smisao Isusovih reči je da će Božje carstvo, koje je otpočelo kao nešto veoma sitno, postati veliko i veoma impresivno. Ljudi u Isu­sovo vreme možda su gledali s visine na tog prašnjavog putujućeg propovednika iz Galileje sa Njegovom grupom učenika, ali vreme je pokazalo da je Njegovo carstvo blagodati nastavilo da se širi po celom svetu.

`„I propovjediće se ovo jevanđelje o carstvu po svemu svijetu za svjedočanstvo svijem narodima. I tada će doći pošljedak“ (Matej 24,14). Uzmite u obzir kako je „crkva“ izgledala u trenutku kad je Isus izneo to predviđanje. Zašto je to predviđanje tako izvanredno i tako podsticajno za našu veru?`