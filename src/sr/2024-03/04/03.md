---
title:  Isusovo tumačenje
date:  22/07/2024
---

Isus je završio sa pričanjem te parabole, ne dajući nikakvo objašnjenje u prvom trenutku. A prema tekstu (Marko 4,1, Čarnić), to Njegovo pripovedanje slušao je „silan narod“. Tek kasnije, pred mnogo manjom grupom (Marko 4,10), objasnio je šta ta parabola znači.

`Pročitajte tekst Marko 4,13-20. Kako je Isus protumačio parabolu o sejaču?`

Isus tumači tu parabolu tako što prepoznaje elemente van priče koji su predstavljeni izvesnim brojem pojedinosti unutar priče. Njegovo tumačenje ukazuje da je ta priča zapravo široka alegorija koja upućuje na stvarni svet, ne obazirući se nužno na svaki pojedini detalj.

Isus označava seme kao „reč“. Ta reč se odnosi na Božju reč, pogotovu kad je propoveda Isus.  U stihu Jakov 1,21 kaže se: „Zato odbacite svaku nečistotu i suvišak zlobe, i s krotošću primite usađenu riječ koja može spasti duše vaše.“

Različita tla su različiti tipovi slušalaca. Prema Isusovom tumačenju, svi slušaju Reč. To jest, seme je posejano na svim tipovima tla. Ali prijem je različit. Utabano tlo na putu je tvrdo, i ptice uspevaju da ugrabe seme. Isus to povezuje sa sotoninim zaklanjanjem istine. Kamenito tlo je plitko. Isus ga povezuje sa ljudima čije je posvećenje površno. Oni nisu izračunali cenu učeništva. Tlo zaraslo u trnje i korov guši seme posejano na njemu. Isus objašnjava da to označava životne brige i težnju za bogatstvom, koji guše Reč. A dobra zemlja označava ljude koji slušaju Reč i primaju je, tako da ona u njima sazreva i donosi obilan rod.

Najduža objašnjenja odnose se na kamenito i trnovito tlo. Opi­sujući slušaoce označene kamenitim tlom, Isus ukazuje na neke uzajamno suprotstavljene elemente – oni s radošću primaju Reč, ali je njihovo učeništvo kratkotrajno. Kad nastupi progonstvo, oni otpadaju. S druge strane, slušaoci opisani tlom zaraslim u korov su sušta suprotnost. Oni ne otpadaju zbog loših, već upravo zbog dobrih vremena – njihov fokus je na stvarima ovog sveta umesto na Božjem carstvu. Njihove brige i interesovanja koncentrišu se oko onoga što ovaj svet ima da ponudi.

`Razmotrite svoj život. Da li on pokazuje da se neke karakteristike utabanog puta, kamenitog ili trnovitog tla uvlače u vaše iskustvo? To se može dogoditi mnogo neprimetnije nego što mislite. Koje odluke možete doneti da biste se promenili, ukoliko je to potrebno?`