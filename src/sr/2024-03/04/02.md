---
title:  Parabola o sejaču
date:  21/07/2024
---

`Pročitajte tekst Marko 4,1-9. Kako izgledaju te različite vrste tla, i šta se dešava sa semenom kad na njih padne?`

Kada čitaju Njegove parabole u Evanđeljima, ljudi često žele brzo da pređu na objašnjenje koje Isus daje. Uostalom, zar smisao tih priča i nije u tome – da nas pouče o nekoj duhovnoj istini važnoj za hrišćanski život? Da, ali ponekad, osim kratkih komentara poput „Carstvo je Božje kao“, ili „Ko ima uši da čuje, neka čuje“, Isus ne daje drugo objašnjenje za neku parabolu.

Zato je dobro da zastanemo i jednostavno analiziramo samu priču, kako bismo shvatili na šta nas različita obeležja njenog narativa upućuju. Kada tako pristupimo paraboli o sejaču, javljaju se različite ideje. Seme je isto u svakom slučaju, ali pada na četiri različite vrste tla. Dakle, vrsta tla uveliko utiče na ono što će se dogoditi sa semenom. Umesto jedne neprekidne priče, ta parabola zapravo u sebi sadrži četiri pojedinačne, zaokružene priče. A vreme potrebno da se svaka od njih iznese produžava se sa svakom narednom pričom.  

Seme koje padne kraj puta, ptice odmah pozobaju. „I kad sijaše dogodi se da jedno pade ukraj puta, i dođoše ptice i pozobaše ga“ (Marko 4,4).

Seme koje padne na kamenito tlo, može da se održi nekoliko dana ili sedmica, pre nego što propadne, na primer, zato što ga sunce sprži.

Seme koje padne na trnovito tlo, može da se održi još duže, pre nego što dostigne svoj neslavni kraj, i bude ugušeno trnjem. 

Ali seme koje padne na dobro zemljište, traje najduže od svih, verovatno čitavu vegetacionu sezonu, što je uobičajeni obrazac u procesu sazrevanja useva. 

Tri priče govore o neuspehu, a samo poslednja govori o uspehu – dobrom, izobilnom prinosu zrna. Dužina samih priča, sve duži vremenski period koji svaka od njih obuhvata, kao i činjenica da samo jedna od njih govori o uspehu – sve nam to ukazuje na rizik od neuspeha, ali i na obilan rod u slučaju uspeha. 

Ova parabola kao da nam skreće pažnju na cenu učeništva i rizike povezane s njim, ali i na bogatu nagradu koja očekuje Isusove sledbenike.  

`Koje još duhovne pouke možemo naći u prirodi?`