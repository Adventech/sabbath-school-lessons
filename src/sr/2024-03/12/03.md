---
title:  Zdravo, care Judejski!
date:  16/09/2024
---

`Pročitajte tekst Marko 15,15-20. Šta su vojnici radili Isusu i kakav je značaj svega toga?`

Rimljani su primenjivali okrutan način batinanja da bi pripremili zatvorenike za pogubljenje. Žrtvi bi bila strgnuta odeća, bila bi privezana za stub, a zatim bičevana kožnim vrpcama za koje su bili privezani komadi kostiju, stakla, kamena i kandži. 

Pošto su Ga izbičevali, vojnici zaduženi za Isusovo pogubljenje nastavili su da Ga ponižavaju tako što su Ga ogrnuli purpurnim plaštom, stavili Mu venac od trnja na glavu i rugali Mu se kao caru Judejaca. Ta grupa vojnika označena je kao bataljon, što u ovom slučaju znači da ih je moglo biti između 200 i 600 na broju.

Ironija u tom prizoru očigledna je čitaocu, zato što je Isus zaista Car, a vojnici su, rečima poruge, objavljivali tu istinu. Takvo postupanje vojnika bilo je parodija na način kako su Rimljani pozdravljali svog imperatora, rečima: „Zdravo, Cezare, Imperatore!“ Dakle, tu postoji implicitno poređenje sa carem.

Vojnici su ismevali Isusa tako što Ga „bijahu“ po glavi trskom, „pljuvahu na nj“ i „padajući na koljena poklanjahu mu se“, odajući Mu počasti na podrugljiv način. Sve te tri radnje izražene su na grčkom jeziku u nesvršenom vremenu. U ovom kontekstu, taj oblik glagola označava radnju koja se ponavlja. Dakle, oni su nastavljali da Ga udaraju, da Ga pljuju i da kleče pred Njim u podrugljivom iskazivanju počasti. A Isus sve to podnosi u tišini, ne reagujući uopšte.

Tipičan obrazac rimskog izvršenja smrtne kazne raspećem podrazumevao je da osuđena osoba gola nosi svoj krst do mesta pogubljenja. I to je, opet, trebalo da do krajnjih granica ponizi i posrami tu osobu pred čitavom zajednicom.  

Ali Jevreji su se grozili nagosti na javnom mestu. U stihu Marko 15,20 kaže se da su skinuli s Njega purpurni plašt i da su Mu ponovo obukli Njegovu odeću. Iz toga se može zaključiti da je to bio poseban ustupak koji su Rimljani činili Jevrejima u to vreme i na tom mestu. 

Razmislite o ironiji koja se ogleda u tome što se oni klanjaju i ukazuju „počasti“ Isusu kao Caru rugajući se, mada je Isus zaista bio Car, ne samo Jevreja već i njihov Car.

`Ti ljudi nisu imali nikakvu predstavu o tome šta zapravo rade. Zašto im njihovo neznanje ipak neće poslužiti kao izgovor na Dan suda?`