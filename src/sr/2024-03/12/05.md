---
title:  Napušten od Boga 
date:  18/09/2024
---

`Pročitajte tekst Marko 15,33-41. Koje su Isusove jedine reči izgovorene na krstu prema Evanđelju po Marku? Šta Hristova smrt u konačnom smislu znači za sve nas?`

Evanđelje po Marku prikazuje krst kao veoma mračno mesto, i u fizičkom i u duhovnom smislu. Natprirodna tama se spustila nad Golgotom tog petka, otprilike od podneva do 3 sata po podne. „A u šestome sahatu bi tama po svoj zemlji do sahata devetoga“ (Marko 15,33).

Te Isusove reči, poznate pod nazivom „vapaj zbog napuštenosti“, izgovorene su na krstu, dok se On moli, zaziva Boga i pita zašto Ga je ostavio. On tu citira stih Psalmi 22,1. Druge reference na taj isti psalam javljaju se u stihovima Marko 15,24.29, ukazujući da su se Pisma ispunila Isusovom smrću. Čak i putem zlih ljudskih zavera, Božja volja se ispunjava.

Isusove reči sa krsta zabeležene su na aramejskom jeziku, uporedo sa prevodom. Reči: „Bože moj, Bože moj“, u ovom stihu su „Eloi, eloi“ (što je transliteracija aramejskog ’elahi). Zato se lako moglo pomisliti da Isus zaziva Iliju (na aramejskom ’eliyyah, što znači „moj Bog je Jahve“). Do tog pogrešnog zaključka došli su neki od prisutnih posmatrača. 

Ono što je posebno upečatljivo u vezi sa ovim odlomkom je njegova paralela sa Isusovim krštenjem, opisanim u tekstu Marko 1,9-11.

| Krštenje: Marko 1,9-11 | Krst: Marko 15,34-39 |
| --- | --- |
| Jovan krštava Isusa | Isusovo krštenje (uporediti sa Marko 10,38) |  
| Jovan (tip Ilije; videti Marko 9,11-13) | Zazivanje Ilije |  
| Nebo otvoreno | Zavesa razderana |  
| Duh (*pneuma*) | Isus izdahnu (*expneō*) |  
| Božji glas: „Sin moj ljubazni“ | Kapetan kaže: „Sin Božij“ | 

Ono na šta te paralele ukazuju jeste da kao što Isusovo krštenje opisano u tekstu Marko 1 predstavlja početak Njegove službe, prorečen u tekstu Danilo 9,24-27, tako ono što se dešava na krstu, u tekstu Marko 15, predstavlja vrhunac ili cilj Njegove službe, kada On umire kao otkup za mnoge (Marko 10,45). Isusova smrt na krstu takođe ispunjava deo proročanstva iz teksta Danilo 9,24-27. Cepanje zavese u hramu (Marko 15,38) ukazuje na ispunjenje žrtvenog sistema, jer se tip susreo sa antitipom i otpočela je nova faza istorije spasenja.

`Uprkos zlim zaverama ljudskih bića, Božji ciljevi su se ispunili. Kako nam to pomaže da shvatimo da se, i pored svega što se dešava oko nas, još uvek možemo osloniti na Boga, znajući da će Njegova dobrota na kraju nadvladati?`