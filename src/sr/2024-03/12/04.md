---
title:  Raspeće 
date:  17/09/2024
---

`Pročitajte tekst Marko 15,21-38. Koja strašna i bolna ironija se javlja u tim stihovima? `

Na ovom mestu u Narativu o stradanju, Isus je tiha žrtva, pod kontrolom ljudi koji su rešeni da Ga ubiju. Kroz čitavo Evanđelje, sve do svog hapšenja, On je upravljao dešavanjima. Sada je bio prepušten postupanju drugih. I mada je On bio snažan putujući propovednik, batinanje koje je pretrpeo i nedostatak hrane i sna toliko su Ga iscrpli da je bilo neophodno da neki neznanac ponese Njegov krst. 

Na krstu Mu je odeća skinuta i postala vlasništvo vojnika koji su bacali kocku da bi videli kome će šta pripasti (uporediti sa tekstom Psalmi 22,18). Raspeće je bilo način pogubljenja bez mnogo krvi. Klinovi korišćeni da bi se osoba prikovala za krst (uporediti sa Jovan 20,24-29) verovatno su probijali zglob odmah ispod dlana, kuda ne prolaze glavni krvni sudovi. (I na jevrejskom i na grčkom reč „ruka“ može da se odnosi i na šaku i na podlakticu.) Dlanovi sami po sebi ne poseduju skeletnu strukturu neophodnu za nošenje težine tela prilikom raspeća. Središnji nerv prolazi sredinom podlaktice, i on bi bio presečen klinovima, što je izazivalo užasan bol duž cele ruke. Disanje je bilo otežano. Da bi udahnule, žrtve raspeća morale su da se odgurnu probodenim stopalima i da napnu ruke, što je ponovo izazivalo nesnosan bol. Gušenje usled iscrpljenosti bilo je jedan od uzroka smrti.  

Isus je tokom svog raspeća trpeo strašno ismevanje i ogromno poniženje. U Evanđelju po Marku javlja se motiv „skrivanja i otkrivanja“, prema kojem Isus uglavnom poziva na ćutanje o tome ko je On.  Shodno tome, mesijanske titule, poput „Gospod“, „Božji Sin“ i „Hristos“, ne pojavljuju se često u ovom narativu.  

Međutim, to se potpuno menja pod krstom. Isus više ne može da se sakrije. A ironično je što upravo verske vođe, rugajući se Isusu, koriste te titule za Njega. Kako su strašno ti ljudi sami sebe osudili!

Jedna od njihovih podrugljivih izjava posebno se ističe. Ona se nalazi u stihu Marko 15,31, gde oni kažu: „Drugima pomože, a sebi ne može pomoći.“ Da bi skrenuli pažnju na Njegovu bespomoćnost na krstu, oni ističu da On zaista jeste pomagao drugima (grčki glagol koji je tu upotrebljen može da znači i „spasiti“,  „isceliti“, „izbaviti“). Time su, ironijom slučaja, priznali da je On Spasitelj. Ali ironija se tu ne završava, jer je razlog što Isus nije mogao, ili nije hteo da spase sebe bio upravo taj što je On na krstu spasavao druge.   

`Pročitajte tekst Jovan 1,1-3, a onda razmislite o tome šta nam taj odlomak govori o Isusu, istom Isusu čije je raspeće opisano ovde u Evanđelju po Marku. Kako da u pravom smislu shvatimo šta Hristova smrt znači za nas?`