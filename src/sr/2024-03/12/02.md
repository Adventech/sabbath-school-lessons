---
title:  „Jesi li ti car Judejski?“
date:  15/09/2024
---

`Pročitajte tekst Marko 15,1-15. Koja vrsta ironične situacije se tu javlja?`

Pontije Pilat je bio prokurator (upravitelj) Judeje od 26. do 36. godine nove ere. On nije bio blag vladar i par njegovih postupaka izazvalo je zgražanje među stanovništvom te zemlje (uporediti sa stihom Luka 13,1). Jevrejski sud je Isusu izrekao smrtnu presudu zbog bogohuljenja. Međutim, pod rimskom vladavinom, Jevreji, u većini slučajeva, nisu smeli da izvršavaju smrtne kazne, i zato su Ga doveli Pilatu da bi bio osuđen. 

Ne pominje se optužba pod kojom su Ga izveli pred Pilata, ali se ona može nazreti na osnovu kratkog pitanja koje Pilat postavlja Isusu: „Jesi li ti car Judejski?“ (Marko 15,2). U starozavetno vreme, Izraelci su svoje careve pomazivali, pa nije teško uvideti da se smisao izraza Mesija („Pomazanik“) mogao izokrenuti i pogrešno predstaviti kao polaganje prava na carske počasti, pa samim tim, i kao konkurencija Imperatoru. Prema tome, optužba izneta pred Sinedrion bila je bogohuljenje, dok je optužba izneta pred prokuratora bila izazivanje pobune, što se kažnjavalo smrću.  

Ironija se ogleda u tome što je Isus i jedno i drugo – Mesija i Car Jevreja. Osude izrečene nad Njim, zbog bogohuljenja i pobune, bile su pogrešne. Umesto toga, On je zaista trebalo da primi carske počasti i izraze obožavanja. Isus, pak, još uvek postupa u carskom maniru. Njegov odgovor Pilatu je neobavezujući: „Ti kažeš“ (Marko 15,2, Čarnić). Dakle, On niti poriče tu titulu niti je potvrđuje. Takav odgovor sugeriše da On jeste car, ali drugačije vrste (uporediti sa Jovan 18,33-38).

Stih Marko 15,6 uvodi u narativ običaj oslobađanja jednog od zatvorenika u vreme Pashe. U stihu Marko 15,9, Pilat postavlja narodu pitanje da li hoće da im oslobodi „cara Judejskoga“. I mada on to možda izgovara sa ironijom, ta ironija je zapravo uperena protiv njega. 

Tekst Marko 15,9.10 u stvari predstavlja studiju o percepciji i nepercepciji (opažanju i neopažanju). Pilat opaža da su verske vođe predale Isusa iz zavisti, ali ne opaža da to što se obratio masi ide na ruku tim istim vođama. Oni podbunjuju masu, i ona traži da se Isus razapne. Čak i Pilat je pred tim ustuknuo. Raspeće je bilo tako strašan način pogubljenja, pogotovu za nekoga koga je smatrao nevinim. Kako je bolno ironično to što je paganski prokurator želeo da oslobodi Mesiju, dok su verske vođe želele da se On razapne.

`Šta može da vas sačuva da ne sledite masu, upravo onda kada se vrši veliki pritisak da to učinite?`