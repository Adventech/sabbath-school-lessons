---
title:  Položen na počinak
date:  19/09/2024
---

`Pročitajte tekst Marko 15,42-47. Kakav je značaj intervencije Josifa iz Arimateje, posebno kad uzmemo u obzir da nijednog od Isusovih učenika, u tom trenutku, nije bilo nigde na vidiku?`

Posle sve te drame, dešavaju se neke „prizemnije“ stvari. Za početak, mrtvi ljudi uvek moraju da se sahrane. Ali neke pojedinosti u onome što sledi su, u duhovnom smislu, prilično dirljive, dok su druge, u  istorijskom smislu, izuzetno važne.

U ovom odlomku pojavljuje se Josif iz Arimateje, prvi i poslednji put u Evanđelju po Marku. On je bio uvaženi član Sinedriona i jedan od onih koje nazivaju „urbanom elitom“. Kao bogat i poštovan čovek, uživao je izvestan ugled kod prokuratora, čime se objašnjava to što se usudio da priđe Pilatu i zatraži Isusovo telo. Dirljivo je to što je jedan član saveta pokazao takvo interesovanje za Isusovu sahranu. A u međuvremenu, gde su u svemu tome bili Isusovi pouzdani učenici?

Istorijska pojedinost od izuzetne važnosti na ovom mestu je potvrda Isusove smrti. Stih Marko 15,43 govori o Josifovom zahtevu da preuzme Isusovo telo. Pilat se iznenadio kad je čuo da je Isus već mrtav (Marko 15,44), i zato je pozvao kapetana zaduženog za raspeće da bi to proverio. Kapetan je potvrdio da je to istina. 

To je izuzetno važno zbog kasnijih tvrdnji od strane pojedinaca da Isus na krstu zapravo i nije umro, već se samo onesvestio. Svedočenje kapetana pred rimskim prokuratorom direktno se suproti takvoj tvrdnji. Rimljani su, uostalom, dobro znali kako da izvrše smrtnu kaznu.

Josif je doneo laneno platno kojim je obavio Isusovo telo i položio ga u grobnicu isklesanu u steni. Ta grobnica je bila dovoljno velika da se u nju moglo ući (Marko 16,5). Osim Josifa, pisac Evanđelja pominje i dve žene koje su videle lokaciju groba – Mariju Magdalenu i Mariju majku Josijinu. Njih dve, zajedno sa Solomijom, posmatrale su raspeće izdaleka. I sve tri će poći na taj grob u nedelju ujutru da bi, kako su mislile, dovršile posao oko balzamovanja Isusovog tela (Marko 16,1). 

Zašto se pominju te tri žene? One će biti svedoci praznog groba u tekstu Marko 16, pa su samim tim i važni svedoci Isusovog vaskrsenja. 

`Kako je ironično to što su Isusovi sledbenici ovde „nestali u akciji“, dok se kao heroj pokazao jedan član Sinedriona, istog onog tela koje je Isusa osudilo. Kako možemo biti sigurni da i mi, u kritičnim trenucima, nećemo nestati u akciji?`