---
title:  Lečenje oduzetog čoveka
date:  14/07/2024
---

`Pročitajte tekst Marko 2,1-12. Šta je taj paralizovani čovek očekivao kad je bio doveden do Isusa, a šta je primio?`

Čovek je bio paralizovan, tako da su četvorica njegovih prijatelja morali da ga odnesu do Isusa. Pošto su probili krov i spustili ga pred Isusa, u stihu Marko 2,5 kaže se da je Isus video njihovu veru. Kako vera može biti vidljiva? Kao i ljubav, ona postaje vidljiva preko dela, a upornost prijatelja ovog čoveka to jasno ilustruje. 

Čovekova očigledna potreba bila je fizičke prirode. Međutim, kada se našao u Isusovom prisustvu, prve reči koje Isus izgovara odnose se na oproštenje greha. Sam taj čovek ne progovara ni reč tokom celog događaja. Umesto njega, to čine verske vođe, koje protestuju (u svojim mislima) zbog onoga što je Isus upravo rekao. Oni Njegove reči doživljavaju kao bogohuljenje, klevetanje Boga i preuzimanje prerogativa koji jedino pripadaju Bogu. 

Isus se sa njihovim prigovorima sreće na njihovom terenu, koristeći tipično rabinski stil argumentacije pod nazivom „od manjeg ka većem“. Jedno je reći da su nekome gresi oprošteni, a drugo je učiniti da paralizovani čovek prohoda. Ako je Isus Božjom silom mogao učiniti da taj čovek prohoda, onda Njegovo polaganje prava na praštanje greha dobija potvrdu.

`Pročitajte tekst Mihej 6,6-8. Na koji način taj tekst objašnjava šta se dešavalo između Isusa i ovih vođa?`

Ove verske vođe su izgubile iz vida ono što je zaista bitno: pravdu, milost i smerno hodanje pred Bogom. I tako, opsednuti odbranom sopstvenog razumevanja Boga, bili su slepi za Božje delovanje koje se odvijalo direktno pred njihovim očima. Nema nikakve naznake da su oni promenili svoje mišljenje o Isusu, iako im je On pružio dovoljno dokaza da dolazi od Boga. Jer, ne samo da im je stavio do znanja da može da čita njihove misli (što ni samo po sebi nije zanemarljiv podvig), već je i paralizovanog čoveka izlečio u njihovom prisustvu na način koji nisu mogli da ospore.

`Kako možemo izbeći tu istu zamku u koju su ovi ljudi upali – da budemo toliko opsednuti verskim formama da izgubimo iz vida ono što je zaista bitno u pravoj religiji (videti Jakov 1,27)?`