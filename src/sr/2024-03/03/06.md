---
title:  Sendvič priča – 2. deo
date:  18/07/2024
---

`Pročitajte tekst Marko 3,20.21. Koje iskustvo je navelo Isusovu porodicu da pomisli kako On nije pri sebi?`

Optužba za mentalnu nestabilnost prilično je ozbiljna. Obi­čno do nje dolazi u situacijama kad osoba predstavlja opasnost po sopstvenu sigurnost. Isusova porodica je to pomislila za Njega, zato što je bio toliko zauzet da nije imao vremena da zastane čak ni da bi jeo. Oni odlučuju da sami preuzmu brigu o Njemu, i upravo tada se spoljašnja sendvič priča prekida i umeće priča o učiteljima zakona koji optužuju Isusa da je u dosluhu sa đavolom. 

Neobična paralela postoji između spoljašnje i unutrašnje priče u tom „sendviču“. Izgleda da je mišljenje koje Isusova porodica ima o Njemu paralelno sa mišljenjem učitelja zakona. Porodica kaže da je On lud, a učitelji zakona tvrde da se udružio sa đavolom. 

`Pročitajte tekst Marko 3,31-35. Šta Isusova porodica želi, i kako On na to odgovara?`

Taj prizor deluje pomalo neobično. Ako bi vaša majka ili drugi članovi porodice došli da vas vide, zar ne bi trebalo da se sastanete s njima? Problem je bio u tome što Isusova porodica u tom trenutku nije postupala u saglasnosti sa Božjom voljom. Isus je prepoznao tu činjenicu i zato On u ovom odlomku redefiniše porodicu. Oni koji vrše Božju volju su Njegova braća, sestre i majka. On je Božji Sin, i oni koji se usklađuju sa Božjom voljom postaju Njegova porodica.

Te dve sendvič priče, posmatrane zajedno, sadrže duboku ironiju. U unutrašnjoj priči Isus kaže da dom koji se podeli sam protiv sebe ne može da opstane. Na prvi pogled, deluje kao da su u spoljašnjoj priči Isusov dom i Njegova porodica podeljeni sami protiv sebe! Ali Isus razrešava to pitanje tako što redefiniše porodicu. Njegova prava porodica su oni koji vrše Božju volju uporedo s Njim (videti: Luka 12,53; Luka 14,26). 

Mnogo puta tokom istorije hrišćani su bivali otuđeni od sopstvene rodbine. To je teško iskustvo. Ovaj odlomak iz Evanđelja po Marku otkriva da je Isus i sam prošao kroz istu takvu muku. On razume kako to izgleda i može da uteši one koji trpe tu vrstu, često veoma bolne, izolacije.