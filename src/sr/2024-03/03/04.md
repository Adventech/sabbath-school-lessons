---
title:  Gospodar subote
date:  16/07/2024
---

U tekstu Marko 2,23.24, fariseji optužuju učenike za kršenje subote. Prema jevrejskoj tradiciji, 39 vidova rada bilo je zabranjeno subotom, što je, po mišljenju fariseja, obuhvatalo i ono što su učenici radili.  

`Pročitajte tekst Marko 2,23-28. Kako se Isus suprotstavlja optužbama koje iznose fariseji?`

Isus odgovara pričom o tome kako je David jeo posvećene hlebove (1. Samuilova 21,1-6). Posvećeni hlebovi su uklanjani subotom, tako da je David verovatno bio u hitnom bekstvu koje se odigralo u subotu. A ako je bilo opravdano to što su David i njegovi ljudi jeli posvećene hlebove, tvrdi Isus, onda je opravdano i to što su Njegovi učenici kidali klasje da bi jeli.  

Isus dalje napominje da je subota načinjena radi dobrobiti čovečanstva, a ne obrnuto, i da je osnov za tu Njegovu tvrdnju upravo to što je On Gospodar Subote.

`Pročitajte tekst Marko 3,1-6. Kako ta priča ilustruje Isusov zaključak da je Subota načinjena radi čoveka?`

Isus ponovo dolazi u sukob sa verskim vođama u vezi sa subotom. (Zapazite, međutim, da sam subotni dan nikad nije dovođen u pitanje.) Oni planiraju da optuže Isusa ako bude lečio subotom. A Isus, opet, ne zazire od toga da se sukobi s njima. On pravi kontrast između činjenja dobra i činjenja zla, spasavanja i oduzimanja života. Odgovor na Njegovo pitanje je očigledan – činjenje dobra i spasavanje života su mnogo prikladniji kao subotne aktivnosti.

Isus nastavlja sa lečenjem čoveka, što ljuti Njegove protivnike, koji odmah počinju da planiraju Njegovo ubistvo. Ironija ove priče je u tome što oni koji motre na Isusa da bi Ga uhvatili u kršenju Subote,  zapravo sami krše Subotu time što kuju zaveru protiv Njega u taj isti dan.  

`Koje principe u vezi sa držanjem Subote možete preuzeti iz tih izveštaja, i s kojim izazovima se mi, u ovo moderno doba, suočavamo kad je reč o držanju Subote?`