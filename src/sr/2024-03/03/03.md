---
title:  Pozivanje Levija i pitanje posta
date:  15/07/2024
---

`Pročitajte tekst Marko 2,13-22. Ko je bio Levije, sin Alfejev, i zašto je moglo da se prigovori tome da on postane Isusov učenik?`

Sakupljači poreza (carinici) u Isusovo vreme bili su državni službenici pod nekom lokalnom, ili direktno pod rimskom vlašću. Bili su nepopularni u jevrejskom narodu zato što su često uzimali više nego što se od njih zahtevalo, i tako se bogatili na račun svojih zemljaka. U jednom jevrejskom komentaru na verske zakone (*Mishnah Tractate Tohoroth*) piše: „Ako sakupljači poreza uđu u kuću, svi koji se nalaze unutar nje postaju nečisti...“ 

Prema tome, ne iznenađuje što su književnici i fariseji s neodobravanjem pitali: „Zašto s carinicima i grješnicima jede i pije?“

Kako je Isus odgovorio na njihovo pitanje? On ga ne odbacuje, ali ga okreće naglavačke, napominjući da su bolesni ljudi, a ne zdravi, oni kojima je potreban lekar. Time On preuzima zvanje duhovnog lekara, onoga koji može da izleči dušu bolesnu od greha. A zar lekar ne treba da ide tamo gde su bolesni?

Tekst Marko 2,18-22 pokreće novu temu. To je centralna od ovih pet priča koje se bave polemikama između Isusa i verskih vođa. Dok je u prethodnom odeljku reč o gozbi koju je priredio Levije, sledeća priča se odnosi na pitanje posta. U njoj se postavlja pitanje zašto Isusovi učenici ne poste kao učenici fariseja i Jovana Krstitelja. Isus odgovara ilustracijom ili parabolom u kojoj svoje prisustvo poredi sa svadbenom svečanošću. Bilo bi krajnje neobično kada bi svi gosti na nekom venčanju postili. Međutim, Isus predviđa da će doći dan kada će mladoženja biti odveden, što je jasna aluzija na krst. Tada će imati dosta vremena za post.

Isus nastavlja sa dve ilustracije koje naglašavaju suprotnost između Njegovih učenja i učenja verskih vođa – pričom o novoj zakrpi na staroj haljini i o novom vinu u starim mehovima. Kako interesantan način poređenja Hristovog učenja i učenja verskih vođa. To pokazuje koliko su verski učitelji zastranili sa pravih puteva. Čak i prava religija može da se pretvori u tamu ukoliko ljudi ne paze. 

`Ko su oni na koje bi danas moglo da se gleda kao što se u Isu­sovo vreme gledalo na sakupljače poreza? Kako da izgradimo uravnoteženo mišljenje o njima?`