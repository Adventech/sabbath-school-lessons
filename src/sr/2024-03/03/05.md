---
title:  Sendvič priča – 1. deo
date:  17/07/2024
---

`Pročitajte tekst Marko 3,20-35. Kakvu povezanost vidite između dve priče koje se prepliću u ovom odlomku?`

Ovaj odlomak predstavlja prvu „sendvič priču“ u Evanđelju po Marku – jedna priča je započeta, a onda je prekinuta drugom, tako da se dovršava tek kasnije.  

Spoljašnja priča je u vezi sa Isusovim rođacima koji su rešili da preuzmu brigu nad Njim, jer misle da je sišao s uma (Marko 3,21). Unutrašnja priča je o učiteljima zakona iz Jerusalima, koji optužuju Isusa da je u dosluhu sa đavolom. (Današnja pouka se usredsređuje na unutrašnju priču koju nalazimo u tekstu Marko 3,22-30.) 

U stihu Marko 3,22, učitelji zakona iznose optužbu da Isusova isceljujuća sila potiče od đavola. Isus najpre odgovara tako što im postavlja uopšteno pitanje: „Kako može sotona sotonu izgoniti?“ Ne bi imalo smisla da sotona radi sam protiv sebe. On zatim nastavlja da govori o podeli unutar carstva, doma i samog sotone, ukazujući da bi takva podela bila apsurdna i pogubna po njihov uspeh. A onda Gospod menja temu i govori o vezivanju jakog čoveka kako bi se opljačkao njegov dom. U ovom poslednjem primeru, Isus je „lopov“ koji ulazi u sotonin dom, vezuje kneza tame i oslobađa njegove zarobljenike. 

`Pročitajte tekst Marko 3,28-30. Šta je neoprostivi greh i šta to znači?`

Neoprostivi greh je greh protiv Svetog Duha, pri čemu se dela Duha proglašavaju za đavolja dela. Zapazite da se u stihu Marko 3,30, kao razlog za Isusovu tvrdnju iz teksta Marko 3,28.29, navodi to što su učitelji zakona govorili da je u Njemu nečisti duh, dok je u Njemu zapravo bio Sveti Duh. Ako delovanje Svetog Duha nazivate đavoljim delom, onda nećete slušati Duha, jer niko pri zdravoj pameti ne bi sledio đavolje vođstvo. 

`Zašto strah da ste možda počinili „neoprostivi greh“ otkriva da ga zapravo niste počinili? Zašto je i sam taj strah dokaz da niste to učinili?`