---
title:  Kamen je bio odvaljen
date:  23/09/2024
---

`Pročitajte tekstove Marko 16,1-8 i 1. Korinćanima 15,1-8. Šta ti odlomci imaju zajedničko?`

Priča o vaskrsenju javlja se u svakom od Evanđelja. Pisac svakog od njih iznosi tu priču iz različite perspektive, a sva sadrže osnovne koncepte koji se javljaju i u tekstu 1. Korinćanima 15,1-8. 

Četiri ideje javljaju se uvek iznova – *umro* je, *sahranjen* je, *vaskrsao* je i *viđen* je. U Evanđelju po Marku, to da je *umro* i da je *sahranjen*, opisano je u 15. poglavlju. A to da je *vaskrsao* i da je kasnije *viđen navodi* se u 16. poglavlju, ali sa izvesnim obrtom. U stihu Marko 16,7 govori se o sastanku u Galileji, i kaže im se: *Tamo ćete Ga videti* (videti Jovan 21).

Nekim ljudima je neverovatno to što hrišćani veruju u vaskrslog Gospoda. Međutim, dokazi u prilog Njegovom vaskrsenju su čvrsti i u skladu sa zdravim razumom.   

Za početak, dovoljno je samo verovati u Boga kao Tvorca (videti 1. Mojsijeva 1-2) i ideja o vaskrsenju, o tom čudu, postaje razumna. Bog koji je stvorio svemir i život na zemlji, sasvim sigurno je imao moć, ako je hteo, da vaskrsne Isusa. Božje postojanje ne čini Isusovo vaskrsenje nužnim, već samo razumnim. 

Zatim, grob je očigledno bio prazan. Čak i istoričari ateisti prihvataju tu činjenicu. Da nije bilo tako, tvrdnja o Njegovom vaskrsenju propala bi od samog početka, jer bi postojanje Njegovog tela na tom mestu uništilo svaku glasinu o tome da je On vaskrsao.

Zatim, objašnjenje da su Njegovi učenici ukrali telo nije održivo. Učenici sigurno nisu mogli da prođu pored rimske straže. A čak i da im je to uspelo i da su uzeli telo, zašto nisu bili uhapšeni zbog toga? Odgovor je da su verske vođe znale da učenici to nisu učinili.

Takođe, veliki broj ljudi je svedočio da je video vaskrslog Hrista. Mnogi od njih, uključujući i učenike, u prvom trenutku nisu u to verovali. A nekadašnji ogorčeni neprijatelj, Pavle, ne samo što tvrdi da je video vaskrslog Gospoda, već i da je to iskustvo promenilo čitav tok njegovog života na veoma radikalan način.  

I konačno (mada ima i mnogo drugih razloga), kako objasniti uspon hrišćanske crkve, osnovane od ljudi koji su tvrdili da su videli vaskrslog Gospoda? Zašto bi ti ljudi bili spremni da umru za laž? Njihovo dosledno svedočenje, neposredno nakon Njegove smrti (Dela 3,15), kao i godinama kasnije (1. Petrova 1,3), predstavlja moćan dokaz u prilog Njegovog vaskrsenja.

`Šta biste rekli ako bi vas neko pitao: Koje dokaze imate u prilog Hristovom vaskrsenju?`