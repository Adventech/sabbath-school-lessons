---
title:  Radovanje vaskrsenju 
date:  22/09/2024
---

`Pročitajte tekst Marko 15,42-16,6. Šta se tu dešava i zašto je ta priča tako bitna za narativ o vaskrsenju?`

Svi pisci Evanđelja slažu se da je Isus umro na dan koji oni nazivaju „dan pripreme“, odnosno „dan uoči subote“ (Matej 27,62; Marko 15,42; Luka 23,54; Jovan 19,14.31.42). Većina komentatora smatra da se to odnosi na vreme od zalaska sunca u četvrtak do zalaska sunca u petak. Isus je umro u petak kasno popodne, a onda je na brzinu sahranjen pre zalaska sunca. 

Tokom subote, Gospod je počivao u grobu, a i svi Njegovi učenici takođe su mirovali. „U subotu dakle ostaše na miru po zakonu ” (Luka 23,56), što bi zapravo bilo prilično čudno da je Isus umanjio, makar u njihovim umovima, obavezu držanja četvrte zapovesti.

U subotu uveče žene su kupile mirisna ulja, a u nedelju ujutru su otišle na grob sa željom da dovrše uobičajeni proces sahrane. Ali, naravno, Isus nije bio tamo!

Već početkom drugog veka hrišćani su pridavali određeni značaj činjenici da je Isus vaskrsao u nedelju. To je postao osnov shvatanja o svetosti nedelje. Međutim, da li je to ono čemu uči Novi zavet?

`Pročitajte tekst Kološanima 2,10-12. Šta je, prema Novom zavetu, spomen na Isusovo vaskrsenje?`

Nijedna reč u Bibliji ne nagoveštava da je nedelja postala sveta kao uspomena na vaskrsenje. Taj spomen je krštenje. „Tako se s njim pogrebosmo krštenjem u smrt da kao što usta Hristos iz mrtvijeh slavom očinom, tako i mi u novom životu da hodimo“ (Rimljanima 6,4).

Bez obzira na lažnu teologiju u vezi sa nedeljnim bogosluženjem, kao adventisti moramo se podjednako radovati Isusovom vaskrsenju tog nedeljnog jutra. Svojom smrću i vaskrsenjem Isus je pobedio smrt, a zahvaljujući Njegovom vaskrsenju mi imamo garanciju sopstvenog vaskrsenja.

`„Blagosloven Bog i otac Gospoda našega Isusa Hrista, koji nas po velikoj milosti svojoj prerodi za živ nad vaskrsenijem Isusa Hrista iz mrtvijeh“ (1. Petrova 1,3). Zapazite kakvu su sigurnost Pavle i Petar imali u pogledu Isusovog vaskrsenja. Kako i mi možemo imati tu sigurnost?`