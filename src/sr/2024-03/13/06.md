---
title:  Idite po celom svetu
date:  26/09/2024
---

`Pročitajte tekst Marko 16,14-20. Šta je Isus rekao svojim učenicima kad se pojavio pred njima, i šta te reči znače nama danas?`

Prve reči koje Isus upućuje svojim učenicima samo su indirektno zabeležene u stihu Marko 16,14. On ih ukorava zbog njihovog neverovanja i tvrdoće srca. Dakle, to pitanje neverovanja nije samo današnji problem. Kao što smo već videli, i prvi Isusovi učenici borili su se sa neverovanjem (Matej 28,17; Jovan 20,24-29), a oni su bili sa Isusom u telu i uvek iznova gledali čuda.

Međutim, On im je, služeći se različitim dokazima, pokazao realnost svog vaskrsenja. Tada je njihovo svedočanstvo, udruženo sa dokazima ukratko iznetim u proučavanju od ponedeljka, obrazovalo čvrst temelj vere.

Potom Isus šalje svoje učenike da odnesu evanđelje svetu. Njegov nalog je ekspanzivan. Oni treba da idu po celom svetu i da objavljuju evanđelje svakom stvorenju. A onda im objašnjava da će ishod njihovog rada nekima doneti blagostanje a nekima jad – vernici će biti spaseni, a nevernici osuđeni. 

Isus takođe opisuje znake koji će pratiti rad Njegovih učenika – isterivanje demona, govorenje novim jezicima, zaštita od zla i lečenje bolesnih. Neki su pogrešno protumačili stih Marko 16,18 kao potvrdu da hrišćani treba da pokazuju svoju veru uzimanjem u ruke zmija otrovnica. Međutim, Isusove reči ne predstavljaju dopuštenje za tako drske postupke. Ono što Isus tu opisuje je zaštita nad pojedincima uključenim u misiju, kao što je bila Pavlova služba za druge, a što vidimo u tekstu Dela 28,3-6. 

Naravno, Biblija ne tvrdi da će učenici uvek biti zaštićeni od zla. Ponekad Bog vidi da je prikladno da učini čudo kako bi unapredio delo evanđelja. Ali ponekad hrišćani stradaju zbog svog svedočanstva. U takvim okolnostima, njihovo strpljivo podnošenje pruža još jedan znak nevernicima o sili vere.

A onda, pošto je završio svoje delo ovde, „uze se na nebo, i sjede Bogu s desne strane“ (Marko 16,19). Isus se vazneo da bi seo Bogu s desne strane, na položaj vrhovne vlasti, jer je porazio sve sile zla. 

Zapazite poslednji stih. Mada su išli „svuda“ propovedajući evanđelje, oni nisu išli sami. „Gospod ih potpomaga, i riječ potvrđiva znacima koji su se potom pokazivali. Amin“ (Marko 16,20). On je bio s njima u ono vreme, a obećao je da će biti i s nama u ovo vreme, dok nastavljamo delo koje su oni započeli.

`„Ja sam s vama u sve dane do svršetka vijeka“ (Matej 28,20). Koju utehu bismo mogli, i koju bi trebalo da nađemo u tom obećanju, dok i sami nastojimo da objavljujemo evanđelje „svuda“?`