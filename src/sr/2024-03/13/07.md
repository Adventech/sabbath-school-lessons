---
title:  Za dalje proučavanje
date:  27/09/2024
---

U knjizi *Čežnja vekova* od Elen G. Vajt pročitajte poglavlja pod naslovom „Ustade Gospod“, str. 779-787 (original) i  „Idite i naučite sve narode“, str. 818-828 (original).

„Hristos je za vernika vaskrsenje i život. U našem Spasitelju je obnovljen život koji je izgubljen usled greha; On u Sebi ima život da oživi onoga koga hoće. Njemu je podareno pravo da da besmrtnost. Život koji je u ljudskoj prirodi položio, On ponovo uzima i daje ga ljudskom rodu. ’Ja dođoh’, rekao je On, ’da imaju život u izobilju’. ’A koji pije od vode koju ću mu Ja dati neće ožedneti doveka; nego voda što ću mu Ja dati biće u njemu izvor vode koja teče u život večni.’ ’Koji jede Moje telo i pije Moju krv ima život večni, i Ja ću ga vaskrsnuti u poslednji dan’ (Jovan 10,10; 4,14; 6,54).

Za vernika smrt ne znači mnogo. Hristos govori o njoj kao da ima malu važnost. ’Ko održi reč Moju neće videti smrti doveka’, ’neće okusiti smrti doveka.’ Za hrišćanina smrt je samo san, trenutak tišine i tame. Život je sakriven sa Hristom u Bogu i ’kad se javi Hristos, život vaš, onda ćete se i vi s Njime javiti u slavi’ (Jovan 8,51.52; Kološanima 3,4).“ – Elen G. Vajt, *Čežnja vekova*, str. 786, 787 (original).

Čak i istoričari ateisti, oni koji ne mogu da prihvate realnost vaskrsenja, priznaju ne samo da je Isus bio ubijen, već i da su nakon Njegove smrti mnogi tvrdili da su videli vaskrslog Hrista, i da su kao rezultat toga osnovali jezgro onoga što će postati hrišćanska crkva. Neki, u pokušaju da objasne te tvrdnje, kažu da je Isus imao brata blizanca, ili da su rani učenici halucinirali misleći da vide Isusa. Drugi kažu da Isus zapravo i nije umro, već da se samo onesvestio i da se kasnije povratio. Ima i onih koji tvrde da su vanzemaljci došli i uzeli Njegovo telo. Za detaljnije razmatranje tih argumenata i njihove neosnovanosti, pogledajte: Clifford Goldstein, *Risen: Finding Hope in the Empty Tomb* (Pacific Press, 2021).

**Pitanja za razgovor**

`Zašto bi učenici lagali o Isusovom vaskrsenju? Na osnovu svega što znamo, oni nisu naišli ni na šta drugo osim na mržnju, otuđenje i progonstvo zbog svoje vere. Šta su mogli da dobiju izmišljanjem jedne takve priče?`

`Koji dokaz Isusovog vaskrsenja je za vas najuverljiviji? Iznesite svoja razmišljanja u razredu.`

`Razmišljajte više o velikoj nadi koju nam Isusovo vaskrsenje nudi. Pročitajte ceo tekst 1. Korinćanima 15. Koliku važnost Pavle pridaje Isusovom vaskrsenju?`