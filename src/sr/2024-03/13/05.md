---
title:  Pojavljivanje pred Marijom i drugima 
date:  25/09/2024
---

`Pročitajte tekst Marko 16,9-20. Šta ovi stihovi dodaju priči o vaskrsenju?`

Skoro ceo tekst Marko 16,9-20 ima paralele u drugim odlomcima Novog zaveta – Marija Magdalena kod groba vidi Isusa (Matej 28,1.9.10; Jovan 20,11-18; uporediti sa Luka 8,2); dvojica ljudi Ga vide u selu (Luka 24,13-35); jedanaestorica dobijaju Veliki nalog (Matej 28,16-20; Luka 24,36-49; Jovan 20,19-23).

Prva osoba koja je videla Isusa živog bila je Marija Magdalena (Jovan 20,11-18). I druge žene su Ga takođe videle (Matej 28,8-10). To što su prve osobe koje su videle vaskrslog Gospoda bile žene, veoma je značajno. S obzirom da žene u antičkom svetu nisu imale visok status kao svedoci, da je priča izmišljena, mnogo je verovatnije da bi kao prvi svedoci bili navedeni neki muškarci. Ali nisu bili u pitanju neki muškarci, niti neko od Dvanaestorice, već jedna žena. Ona odlazi da javi radosnu vest učenicima, ali oni, što nije nikakvo čudo, ne veruju njenom svedočanstvu, pre svega zato što je zvučalo nestvarno, ali nažalost i zato što ga je iznela žena. 

Branioci priče o Isusovom vaskrsenju koristili su tu činjenicu – to što su žene bile prve koje su videle vaskrslog Isusa – kao moćan dokaz u prilog istinitosti te priče. 

`Šta se dešava u stihu Marko 16,14, što ne bi imalo smisla da je ta priča izmišljena?`

Naravno, da su oni izmislili tu priču, zašto bi sebe predstavili u tako lošem svetlu? Isus je morao da ih ukori zbog njihove „tvrđe srca“. Evanđeoski izveštaji, od trenutka Isusovog hapšenja, pa sve do Njegovog pojavljivanja posle vaskrsenja, opisuju Njegove sledbenike u veoma negativnom svetlu – kao one koji su pobegli, odrekli Ga se, koji nisu verovali, i tako dalje. To ne bi imalo smisla da je ta priča izmišljena. 

Nasuprot tome, njihovo kasnije odvažno i nepokolebljivo objavljivanje vaskrslog Hrista i nade koju to pruža svima, predstavlja moćan dokaz u prilog istinitosti njihovih tvrdnji. 

`Kako se možemo zaštititi od upadanja u duhovnu zamku sumnje i neverovanja? Zašto se moramo svakodnevno povezivati sa vaskrslim Hristom?`