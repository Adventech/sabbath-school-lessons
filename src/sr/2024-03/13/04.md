---
title:  Žene kod groba
date:  24/09/2024
---

„Žene koje su stajale kraj Hristovog krsta budno su stražile i čekale da Subota prođe. Prvoga dana sedmice, vrlo rano, krenule su na grob, noseći dragocene mirise da pomažu Spasiteljevo telo. Nisu pomišljale na Njegovo vaskrsenje iz mrtvih. Sunce njihovog nadanja zašlo je i noć se nastanila u njihovim srcima. Dok su odmicale putem, pričale su o Hristovim delima milosrđa i Njegovim rečima utehe. Međutim, nisu se setile Njegovih reči: ’Ali ću vas opet videti’ (Jovan 16,22).“ – Elen G. Vajt, *Čežnja vekova*, str. 788 (original).

`Pročitajte tekst Marko 16,1-8. Šta se desilo i kako su žene u prvom trenutku reagovale?`

Već od početka Markovog Evanđelja čitalac zna da je Isus Mesija. Ali u samom tekstu, prva osoba koja Ga je priznala za Mesiju, a da nije bila zaposednuta demonima, bio je Petar u stihu Marko 8,29. A ni do tog priznanja nije došlo pre nego što smo stigli do polovine knjige! 

Kroz celo Evanđelje po Marku, Isus traži od ljudi da ćute o tome ko je On, ili o isceljenju koje im je doneo. U stihu Marko 1,44 On kaže gubavcu da ne govori nikome o svom izlečenju. U stihu Marko 5,43 napominje Jairu i njegovoj ženi da nikome ne pričaju o vaskrsenju njihove ćerke. U stihu Marko 7,36 upozorava grupu ljudi da ne govore drugima o tome kako je iscelio gluvonemog čoveka. A onda zapoveda svojim učenicima da ne govore narodu da je On Mesija (Marko 8,30; videti takođe Marko 9,9). Bez sumnje, glavni razlog iz kog je Isus tražio od njih da ćute bio je da obezbedi sebi dovoljno vremena da završi svoju misiju u skladu sa vremenskim proročanstvom iz teksta Danilo 9,24-27.

A sada, u ovoj sceni, čak i pošto im je rečeno da je Isus vaskrsao, ove žene, preplašene i zaprepašćene, pobegle su odatle i, bar u prvom trenutku, ni one nisu govorile o tome šta se dogodilo.

To ćutanje, međutim, nije dugo trajalo. U trenutku kad stižemo do kraja Markovog Evanđelja, šta čitamo umesto toga? „A oni iziđoše i propovijedaše svuda, i Gospod ih potpomaga, i riječ potvrđiva znacima koji su se potom pokazivali“ (Marko 16,20). 

Dakle, motiv ćutanja o Isusu, o tome ko je On i šta je učinio biva razbijen, i knjiga se završava tako što oni propovedaju „svuda“. 

`Zašto mi ne smemo da ćutimo o tome ko je Isus i šta je On učinio? Kome možete danas da govorite o Isusu i planu spasenja?`