---
title:  Drugačija vrsta Mesije
date:  01/08/2024
---

`Pročitajte tekst Marko 6,34-52. S kojim problemom su se Isus i Njegovi učenici suočili, i kako je on bio rešen?`

Pošto su se vratili sa svoje misije, učenici kreću sa Isusom ka udaljenoj oblasti na istočnoj obali Galilejskog mora da bi se odmorili. Međutim, velika grupa od 5.000 ljudi stiže na taj prostor pre njih. Videvši da su kao ovce bez pastira, Isus ih celog dana poučava.

Uveče Mu učenici predlažu da raspusti narod kako bi potražili nešto za jelo, ali Isus im kaže da oni treba da nahrane to mnoštvo. Dijalog koji sledi (Marko 6,35-38) pokazuje da učenici o rešenju tog problema razmišljaju na ljudski način. Međutim, Isus rešava problem tako što tu ogromnu gomilu hrani, na čudesan način, sa samo pet hlebova i dve ribe.

Okolnosti ove priče poklapaju se sa popularnim shvatanjem Mesije u Isusovo vreme. Očekivalo se da Mesija oslobodi Izrael od njegovih neprijatelja, i da donese pravednost i mir. A prisustvo velikog broja muškaraca u nenastanjenom području nosilo je sa sobom prizvuk moguće vojne pobune (uporediti sa Jovan 6,14.15; Dela 21,38). 

Taj utisak se dodatno naglašava zapažanjem da je Isus video te ljude kao „ovce bez pastira“, što je delimičan citat stiha 4. Mojsijeva 27,17, gde Mojsije traži od Boga da postavi vođu koji će ga naslediti. Ti ustaljeni izrazi u vezi sa pastirom Božjeg naroda pojavljuju se i na drugim mestima u Starom zavetu, uglavnom kao aluzija na to da Izraelu nedostaje vođa ili car (uporediti sa: 1. O carevima 22,17; 2. Dnevnika 18,16; Jezekilj 34,5.6).

Međutim, Isus ne ispunjava njihova pogrešna očekivanja, već šalje svoje učenike na drugu stranu i raspušta narod. I umesto da povede pobunu protiv Rima, šta On radi? Povlači se na goru da bi se molio – suprotno svim očekivanjima naroda.

Za razliku od popularnog shvatanja Mesije kao cara koji oslobađa Izrael, On dolazi da bi oslobodio ljude od robovanja grehu. Njegovo hodanje po vodi otkriva učenicima da je On zaista Gospodar prirode, međutim, On nije došao da vlada, već da položi svoj život kao otkup za mnoge (Marko 10,45).  

`Šta nam ta priča govori o važnosti ispravnog razumevanja proročanstava? Ako je pogrešno razumevanje Hristovog prvog dolaska mnoge odvelo u propast, koliko bi više štete mogla da nanesu pogrešna shvatanja u vezi s Njegovim drugim dolaskom?`