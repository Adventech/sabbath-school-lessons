---
title:  Smirivanje oluje
date:  28/07/2024
---

`Pročitajte tekst Marko 4,35-41. Šta se dešava u toj priči, i koje pouke možemo izvući iz nje u pogledu toga ko je Isus?`

Na početku 4. poglavlja, Isus ulazi u čamac da bi poučavao gomilu ljudi koja se okupila na obali. U tekstu Marko 4,10-12, izgleda da je On izašao iz čamca i da je razgovarao sa učenicima nasamo. A sada, posle dugog dana poučavanja, učenici uzimaju Isusa u čamac „kako bješe“, drugim rečima, vrlo umornog. On odmah tone u san na prostirci koja se nalazila na krmi čamca. Uskoro se na jezeru diže velika oluja i, pošto je čamac u opasnosti da potone, učenici bude Isusa. Na dramatičan način, Isus zapoveda vetru i talasima da se stišaju. Istog trenutka, velika tišina se spušta na jezero. Sasvim razumljivo, učenici su preplašeni pred tim ispoljavanjem božanske sile.

`Pročitajte tekst Psalmi 104,1-9. Kako se slika Jahvea, koju tu nalazimo, može uporediti sa Hristom koji stišava oluju?`

Priča iz teksta Marko 4,35-41 uklapa se u tipičan biblijski obrazac „teofanije“ – pojavljivanja Boga ili jednog od Njegovih anđela. Takvi događaji imaju pet zajedničkih karakteristika: (1) ispoljavanje božanske sile, (2) ljudski strah, (3) zapovest: „Ne boj se“, (4) reči otkrivenja zašto se Bog ili anđeo pojavio, (5) ljudski odgovor na to otkrivenje. Četiri od tih pet karakteristika prisutno je u ovoj priči: smirivanje oluje predstavlja ispoljavanje božanske sile, a strah učenika je tipičan ljudski strah. Pitanje: „Zašto ste tako strašljivi?“ odgovara zapovesti: „Ne boj se“. Pitanje učenika: „Ko je ovaj dakle?“ predstavlja ljudski odgovor. Ono što nedostaje su reči otkrivenja. I upravo taj nedostajući element je deo motiva „skrivanja i otkrivanja“ koji se provlači kroz celo Evanđelje, i kroz koji će istina o Isusu izaći na videlo. Pitanje koje postavljaju učenici: „Ko je ovaj dakle da ga i vjetar i more slušaju?“ prosto mami čitaoca da odgovori, i time dopuni reči otkrivenja koje nedostaju: On je Božji Sin, Gospod lično. 

`Razmislite o Božjoj sili. Kako možete naučiti da se oslanjate na tu silu, i da se uzdate u nju u svim aspektima svog života?`