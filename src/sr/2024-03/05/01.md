---
title:  Čuda oko jezera
date:  27/07/2024
---

### Tekstovi za proučavanje u toku sedmice
Marko 4,35-41; Psalmi 104,1-9; Marko 5,1-43; 4. Mojsijeva 27,17.

> <p>Tekst za pamćenje</p>
> „A Isus ne dade mu, već mu reče: idi kući svojoj k svojima i kaži im šta ti Gospod učini, i kako te pomilova“ (Marko 5,19).

Isusova služba bila je u velikoj meri usredsređena na Galileju, a naročito na područje oko Galilejskog mora, jezera približno 21 kilometar dugačkog, i 13 kilometara širokog. To je najveći vodeni basen u toj oblasti i predstavljao je središte života za ljude koji su živeli u njegovoj blizini. 

Četvrto poglavlje Evanđelja po Marku završava se tako što Isus i Njegovi učenici putuju preko Galilejskog mora. Podiže se oluja koju Isus stišava tako što progovara vetru i talasima. Šesto poglavlje se završava sličnim prizorom, ali ovog puta Isus hoda po vodi prema svojim učenicima koji su u čamcu. Između te dve scene na vodi, opisana su brojna čuda koja je Isus učinio na kopnu, kao i prve misionske aktivnosti Njegovih učenika. Te priče su predmet našeg proučavanja za ovu sedmicu. 

Sveobuhvatno obeležje tih dramatičnih priča je to što omogućavaju čitaocu da sagleda ko je Isus. To je Onaj koji je u stanju da stiša oluju, da isceli čoveka opsednutog demonima, da izleči ženu koja se samo dotakla Njegove odeće, da vaskrsne mrtvu devojčicu, da propoveda u svom rodnom gradu, da pošalje svoje učenike u misiju, da nahrani 5.000 ljudi sa samo par hlebova i riba, i da hoda po vodi – sve su to neverovatni prikazi sile, koji postepeno vode učenike do spoznaje da je On Božji Sin.

*Proučite pouku za ovu sedmicu da biste se pripremili za subotu, 3. avgust.*