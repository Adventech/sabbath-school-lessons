---
title:  Možete li da čujete šapat usred vike?
date:  29/07/2024
---

`Pročitajte tekst Marko 5,1-20. Šta možemo da naučimo na osnovu tog izuzetnog izveštaja kad je reč o velikoj borbi i, opet, o Isusovoj sili?`

Ako je prethodna noć na jezeru bila nezaboravna, dolazak u gadarinske krajeve sledećeg jutra bio je, u najmanju ruku, podjednako impresivan. Prošlost tog zaposednutog čoveka izložena je do najpotresnijih detalja. Otrgnuvši se od svih stega, živeo je u grobovima i udarao se kamenjem. „Niko ga ne mogaše ukrotiti“ (Marko 5,4) – a onda je sreo Isusa.

Čovek je pojurio ka Isusu. O učenicima, tom prilikom, nema ni pomena (verovatno su se razbežali). A kad je prišao Isusu, čovek Mu se poklonio. Reč „poklonio“ je prevod grčkog glagola proskineō, koji se obično koristi za „bogosluženje“. Po svoj prilici, ovaj čovek je uvideo da je Isus neko ko bi mogao da mu pomogne. Ali kad je otvorio usta, iz njega su povikali demoni, obraćajući se Isusu, koji je ipak, i usred te demonske vike, uspeo da čuje čovekov prošaptani vapaj za pomoć. Kada su zatražili da budu oslobođeni da bi ušli u krdo svinja, Isus im je to dopustio. A onda se čitavo krdo, oko dve hiljade grla, sjurilo niz nasip i podavilo u vodi. Bila je to prava finansijska propast za njihove vlasnike. 

Ono što je zapanjujuće je to da su demoni tačno znali ko je Isus, a bili su svesni i svoje nemoći pred Njim, zbog čega Ga dvaput „moliše“ (Marko 5,10.12) da im učini to što su tražili. Očigledno, bila im je poznata Njegova nadmoć nad njima.

Ova priča ima dva glavna obeležja. Prvo, puna je onoga što se, prema starozavetnom zakonu, smatralo oskrnavljenim ili ceremonijalno nečistim. Grobovi i tela umrlih bili su nečisti (4. Mojsijeva 19,11.16). Krvarenje je osobu činilo nečistom (3. Mojsijeva 15). Svinje su bile nečiste (3. Mojsijeva 11,7). 

A njeno drugo obeležje, povrh te litanije o nečistoti, je žestok sukob između sila dobra i sila zla, u kom nadvlađuje čas jedna čas druga strana. Isus isteruje demone (dva poena za Isusa), a demoni ubijaju svinje (dva poena za sotonu). Stanovnici onog kraja mole Isusa da ode (dva poena za sotonu), ali Isus šalje natrag isceljenog čoveka kao svog svedoka (tri poena za Isusa). U izvesnom smislu, to je bio čovek od koga se najmanje moglo očekivati da postane misionar, ali on je očigledno imao neverovatnu priču da podeli sa drugima. 

`Koju nadu možete crpeti iz te priče kad je reč o Isusovoj moći da vam pomogne sa čim god da se borite?`