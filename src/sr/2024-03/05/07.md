---
title:  Za dalje proučavanje
date:  02/08/2024
---

U knjizi *Čežnja vekova* od Elen G. Vajt pročitajte poglavlja pod naslovom „Ćuti, prestani“ i „Dodir vere“, str. 333-348 (original). 

„Svi oni koje Bog vaspitava moraju da otkriju život koji nije u skladu sa svetom, njegovim običajima i postupcima; i svako treba da ima lično iskustvo u sticanju znanja o Božjoj volji. Mi moramo lično da Ga čujemo kako govori srcu. Kada utihne svaki drugi glas i kada u miru čekamo pred Njim, tišina duše čini Božji glas razgovetnijim. On nam nalaže: ’Utolite i poznajte da sam ja Bog’ (Psalam 46,10). Samo ovde može se naći pravi pokoj. To je najuspešnija priprema za sve one koji rade za Boga. Usred užurbanog mnoštva i napora snažnog životnog delovanja, duša koja se ovako osvežila, biće okružena atmosferom svetlosti i mira. Život će odisati mirisom i otkrivaće božansku silu koja će dopreti do ljudskih srca.“ – Elen G. Vajt, *Čežnja vekova*, str. 363 (original). 

„Njihova nezadovoljna srca pitala su se zar Isus ne može, ako je u stanju da učini tako mnogo čudesnih dela, kojima su bili svedoci, da da zdravlje, snagu i bogatstvo celokupnom svom narodu, oslobodi ga njegovih ugnjetača i uzdigne na položaj moći i časti. Činjenica da je On tvrdio da je Poslan od Boga, a da je ipak odbio da bude Izrailjev car, bila je tajna koju nisu mogli da dokuče. Njegovo odbijanje pogrešno je protumačeno. Mnogi su zaključili da se On nije usuđivao da zahteva svoje pravo zato što je i sam sumnjao u božansku prirodu svoje misije. Na taj način otvorili su svoja srca neverstvu i seme koje je sotona posejao iskazalo je svoj rod u pogrešnom shvatanju i otpadu.“ – *Čežnja vekova*, str. 385 (original).

**Pitanja za razgovor**

`Ako bi vas neko pitao: Od čega vas je Isus oslobodio? – šta biste mu odgovorili? `

`Razgovarajte o tome zašto Bog ponekad dopušta da dobar čovek, poput Jovana Krstitelja, bude bačen u zatvor i pogubljen. Koju utehu i nadu možemo naći, uprkos svim teškim stvarima koje se dešavaju?`

`Koje pouke se u izveštaju o hranjenju 5.000 ljudi nalaze za crkvenu zajednicu koja raspolaže sa malo resursa?`

`Uporedite shvatanja o Isusu koja su popularna danas sa slikom o Njemu koju nalazimo u 5. i 6. poglavlju Evanđelja po Marku. Odnosno, šta je sa onima koji koriste Isusa da bi stekli političku moć i vladali nad drugima?`