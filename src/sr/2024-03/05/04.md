---
title:  Na rolerkosteru* sa Isusom
date:  30/07/2024
---

`Pročitajte tekst Marko 5,21-24. Šta posebno pada u oči u vezi sa Jairom?`

Verski poglavari poput Jaira uglavnom nisu bili u prijateljskim odnosima sa Isusom (videti Marko 1,22; Marko 3,2.6; Luka 13,14). Dakle, on je, u ovom trenutku, po svoj prilici očajan. Njegovo očajanje se vidi i po tome što pada na kolena pred Isusom. A njegovo preklinjanje je razumljivo svakom roditelju – njegova ćerka je na sa­mrti. Ali on veruje da Isus može da joj pomogne. I, bez ijedne reči, Isus polazi sa tim ocem u njegov dom.   

`Pročitajte tekst Marko 5,25-34. Šta prekida to putovanje ka Jairovoj kući?`

Priča se iznenada prebacuje na drugi prizor, koji takođe izaziva sažaljenje – na ženu koja boluje već dvanaest užasnih godina. Ta priča o Jairu i ovoj ženi je druga sendvič priča u Evanđelju po Marku (videti Marko 3,20-35, o čemu smo govorili u 3. Pouci). U ovoj priči dva potpuno suprotna karaktera, Jair i ta žena, obraćaju se Isusu za pomoć. 

Žena prilazi Isusu otpozadi i dodiruje Njegovu odeću. I istog trenutka ozdravlja. A Isus se zaustavlja i pita: „Ko mi je to dotakao odeću?“ 

U tom trenutku, žena koja je bila toliko bolesna, odjednom se osećala dobro. Međutim, sada je strahovala da se Isus naljutio zbog onoga što se dogodilo. Njena osećanja su se smenjivala brzo, kao u nekoj divljoj vožnji. Ali Isus je želeo da izleči ne samo njeno telo već i dušu.

A onda se vratio Jairu (videti Marko 5,35-43). Osećanja tog starešine sinagoge takođe su se smenjivala divljom brzinom. Isus nije dopustio nikome da pođe sa Njim i roditeljima devojčice, osim Petru, Jakovu i Jovanu. Izjavio je da ona nije umrla, već da spava. Isterao je sve koji su plakali i naricali, i ušao u sobu u kojoj je ležala mrtva devojčica. Uzevši je za ruku, rekao je: „Talitha koum“, što Marko prevodi rečima: „Devojčice, ustani.“ A zapravo reč „talitha“ znači „jagnje“, što je bio izraz od milošte kojim su ukućani nazivali svoju decu. Zapovest da se to sačuva u tajnosti je deo motiva skrivanja i otkrivanja, koji se provlači kroz celo Evanđelje po Marku, ukazujući na to ko je Isus, i na činjenicu da On, na kraju krajeva, ne može ostati sakriven. 

<sup>*</sup> Rolerkoster je vrsta naprave u obliku voza koji ide po šinama velikom brzinom, uz nagle skokove, padove i okrete.