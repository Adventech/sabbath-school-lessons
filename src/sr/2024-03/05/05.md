---
title:  Odbacivanje i primanje
date:  31/07/2024
---

`Pročitajte tekst Marko 6,1-6. Zašto su Isusa odbacili ljudi iz Njegovog rodnog grada?`

Obično, kad neko iz malog mesta postane popularan, ljudi iz njegovog rodnog kraja uživaju u toj novoj pažnji koja biva skrenuta na njih. Ali ne i ljudi iz Nazareta. Oni su bili iznenađeni i uvređeni Isusovim uspehom kao učitelja i iscelitelja. Izgleda da im je bilo teško da prihvate Njegov prelazak od građevinskog radnika do učitelja. Možda se izvesno neprijateljstvo javilo i zbog toga što je On većinu svojih čuda učinio u Kapernaumu (videti Luka 4,23). A već je imao nesuglasica i sa svojom porodicom (Marko 3,31-35). 

`Pročitajte tekst Marko 6,7-30. U kom smislu misija dvanaestorice apostola predstavlja suštu suprotnost u odnosu na pogubljenje Jovana Krstitelja?`

To je treća sendvič priča u Evanđelju po Marku (videti 3. Pouku). Misija dvanaestorice apostola, koja se sastojala u raznošenju poruke o Isusu na sve strane, u oštroj je suprotnosti sa zatvaranjem i ućutkivanjem Krstitelja. Učenicima je rečeno da krenu na put bez prtljaga i da se oslone na druge za potporu. Ta strategija zapravo čini misionare zavisnim od ljudi kojima služe, što im pomaže da se povežu sa onima kojima je njihova poruka potrebna.

Međutim, Krstitelj nije imao takvu vezu sa Irodom i njegovom porodicom. Jovanova smrt opisana je do zapanjujućih detalja u pogledu toga kako je spletkašica Irodijada iskoristila Irodovu neodlučnost i požudu. Irodijadina ćerka se nadovezala na taj skandalozni plan grotesknim zahtevom da joj se glava Jovana Krstitelja donese na tanjiru. 

Ućutkivanje Krstiteljevog prodornog glasa odigralo se u isto vreme kada je dvanaest apostola objavljivalo poziv na pokajanje, baš kao što je i Jovan činio. S druge strane, Jovanova smrt je nagovestila Isusovu smrt. Jovan je bio pogubljen, sahranjen i o njemu se govorilo da je ustao iz mrtvih (Marko 6,14-16.29), baš kao što se desilo i sa Isusom (Marko 15 i 16). Te paralelne priče upućuju na krizu koja je očekivala Isusa i Njegove sledbenike.

`Da li ste ikad bili odbačeni kao što je bio Isus, ili ste prošli kroz neku teško razumljivu krizu? Šta ste iz tog iskustva naučili, što bi moglo da vam pomogne sledeći put kad vam se nešto slično desi?`