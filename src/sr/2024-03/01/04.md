---
title:  Glasnik
date:  02/07/2024
---

`Pročitajte tekst Marko 1,1-8. Ko su ličnosti koje se pominju u tim stihovima, i šta one govore i rade?`

U tim stihovima imamo tri glavne ličnosti: Isusa Hrista, koji se pominje u stihu Marko 1,1, Boga Oca (čije se prisustvo podrazumeva u stihu Marko 1,2), i Jovana Krstitelja, glasnika i propovednika, koji postaje glavna tema poslednjeg dela ovog odlomka.

Tekst Marko 1,2.3 sadrži citat iz Starog zaveta koji evanđelista iznosi da bi opisao šta će se dogoditi u priči. Ono što Marko tu navodi je spoj izraza iz tri stiha: 2. Mojsijeva 23,20; Isaija 40,3 i Malahija 3,1. 

`Pročitajte tekstove 2. Mojsijeva 23,20; Isaija 40,3 i Malahija 3,1. Šta je zajedničko tim tekstovima?`

Stih 2. Mojsijeva 23,20 odnosi se na Božjeg anđela koga Bog šalje pred Izraelom da ih odvede u Hanan. Tekst Isaija 40,3 govori o Bogu koji se pojavljuje u pustinji, gde je pripremljen put pred Njim. Tekst Malahija 3,1 govori o glasniku koji ide pred Gospodom da bi Mu pripremio put. Sva tri stiha govore o putovanju. 

Tekst iz knjige proroka Isaije na mnogo načina je povezan sa službom Jovana Krstitelja, i takođe se usredsređuje na Put Gospodnji. U Evanđelju po Marku, Gospod Isus je na putovanju. Narativ koji se brzo odvija naglašava ideju o tom putovanju – putovanju koje će Ga dovesti do krsta i do Njegove žrtvene smrti za nas. 

Ali još mnogo toga mora da se dogodi pre nego što On stigne do krsta. Putovanje tek počinje, a Marko će nam reći sve o njemu.

`U skladu sa citatom iz Starog zaveta u stihovima Marko 1,2.3, Jovan Krstitelj poziva na pokajanje, odvraćanje od greha i vraćanje Bogu (Marko 1,4). Obučen poput drevnog proroka Ilije (uporediti sa stihom 2. O carevima 1,8), on u tekstu Marko 1,7.8 govori o Onome koji će doći posle njega i koji je veći od njega. Njegova izjava da nije dostojan da odreši pertle na sandalama Onoga koji dolazi, otkriva koliko je Isus uzvišen u Jovanovim očima.`