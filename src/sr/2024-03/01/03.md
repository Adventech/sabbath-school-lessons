---
title:  Druga šansa
date:  01/07/2024
---

`Pročitajte Dela 15,36-39. Zašto je Pavle odbio Jovana Marka, a zašto mu je Varnava pružio drugu šansu?`

Razlog Pavlovog odbijanja ovog mladića navodi se u stihu Dela 15,38. Marko se povukao od njih i nije nastavio da radi u misionstvu. Pavlov stav, iako grub, sasvim je razumljiv. Život misionara, naročito u antičkom svetu, bio je težak i zahtevan (uporediti sa 2. Korinćanima 11,23-28). Pavle je zavisio od svojih saradnika misionara da bi nosio teret tako izazovnog rada u teškim uslovima. Iz njegove perspektive, neko ko ih je tako brzo napustio nije zasluživao mesto u misionskom timu koji se borio prsa u prsa sa silama zla. 

Varnava se nije složio s tim. On je u Marku video potencijal i nije hteo da odustane od tog mladića. Između Pavla i Varnave došlo je do tako dubokog neslaganja oko Jovana Marka da su se razišli. Pavle je izabrao Silu da pođe s njim, a Varnava je uzeo Marka.

Knjiga Dela apostola ne objašnjava zašto je Varnava odlučio da povede Marka sa sobom. Zapravo, u tom stihu se njih dvojica poslednji put pominju u Delima apostola. Međutim, interesantno je da to nije poslednji put da se Marko pominje u Novom zavetu. 

`Pročitajte stihove: Kološanima 4,10; 2. Timotiju 4,11; Filimonu 24 i 1. Petrova 5,13. Koje detalje o Markovom povratku u službu ti stihovi navode?`

Izgleda da je kod Marka došlo do čudesnog preobražaja. U ovim stihovima, Pavle ukazuje na Markovu vrednost za njega lično i za službu. Pavle ga smatra jednim od svojih saradnika i želi da ga  Timotije dovede sa sobom. U 1. Petrovoj poslanici napominje se da je i Petar bio u bliskom odnosu sa Markom. Te poslanice Pavla i Petra bile su pisane verovatno početkom 60-ih godina prvog veka nove ere, nekih 15 do 20 godina posle iskustva iz teksta Dela 15. Marko se, posle svog neuspeha, očigledno oporavio, do čega je skoro sigurno došlo zahvaljujući poverenju koje mu je njegov rođak, Varnava, ukazao. 

`Razmislite o trenucima kada ste vi ili neki vaš prijatelj doživeli neuspeh i kada vam je pružena druga šansa. Kako  je to iskustvo promenilo vas i one koji su vam pomogli? Na koji način je to unelo promene u vašu službu drugima?`