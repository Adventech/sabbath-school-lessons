---
title:  Neuspešni misionar 
date:  30/06/2024
---

`Pročitajte tekst Dela 12,12. Kako je Marko predstavljen u knjizi Dela apostola?`

Može se pretpostaviti da je Jovan Marko koji je, po svemu sudeći, autor Evanđelja po Marku, bio još uvek mladić kada su se zbili događaji opisani u tekstu Dela 12, verovatno sredinom 40-ih godina prvog veka. On je predstavljen u 12. stihu kao sin žene po imenu Marija. A ona je očigledno bila jedna od bogatih pristalica crkve, i u njenom domu je održan molitveni sastanak, koji je postao poznat zahvaljujući tekstu Dela 12. Priča o Petrovom bekstvu iz zatvora i potonjim dešavanjima, a zatim i Irodovoj smrti, puna je upečatljivih, čak i duhovitih kontrasta između Petra i tog cara. Jovan Marko zapravo ne igra nikakvu ulogu u priči, ali nas njegovo predstavljanje u ovom trenutku priprema za njegovu kasniju povezanost sa Varnavom i Savlom.

`Pročitajte Dela 13,1-5.13. Kako se Jovan Marko povezao sa Savlom i Varnavom i kakav je bio ishod te saradnje?`

Tekst Dela 13 opisuje prvo misionarsko putovanje Savla i Varnave, koje je otpočelo oko 46. godine nove ere. Jovan Marko se pominje tek u 5. stihu, a njegova uloga je tu jednostavno da bude pomoćnik ili sluga. Ništa drugo se ne kaže o tom mladiću sve do 13. stiha, gde je kratko zabeleženo da se vratio u Jerusalim. 

Ne navodi se nikakav razlog za njegov odlazak, a odsustvo bilo kakvog opisa njegovih osećanja prepušta mašti na volju da izvede zaključak o tome šta je motivisalo njegovo povlačenje iz tog misionskog poduhvata, koji je nesumnjivo bio pun izazova i opasnosti. Elen G. Vajt napominje da je „Marko, savladan strahom i obeshrabrenjem, počeo da se koleba u svojoj nameri da se celim srcem posveti Gospodnjem delu. Nenaviknut na teškoće, bio je obeshrabren opasnostima i odricanjima kojima su mogli biti izloženi na tom putovanju.“ – *Apostolska crkva – Hristovim tragom*, str. 169 (original). Ukratko, stvari su jednostavno postale preteške za njega, i želeo je da izađe iz svega toga. 

`Ko od nas nije imao takve trenutke kad je želeo da odustane od nečega, ili se u nešto bezuspešno zaleteo, naročito kad je reč o nečemu duhovnom i povezanom sa našim hrišćanskim putovanjem? Šta ste naučili iz takvih iskustava?`