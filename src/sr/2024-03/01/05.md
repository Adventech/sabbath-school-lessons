---
title:  Isusovo krštenje
date:  03/07/2024
---

`Pročitajte tekst Marko 1,9-13. Ko je prisutan na Isusovom krštenju, i šta se tu dešava?`

Jovan krštava Isusa na reci Jordan, a On, kada izađe iz vode, vidi nebo širom otvoreno i Svetog Duha koji se spušta na Njega s neba u vidu goluba. On čuje i Božji glas sa neba koji kaže: „Ti si sin moj ljubazni koji je po mojoj volji“ (Marko 1,11).

Ti događaji upućuju na važnost Isusovog krštenja. Otac, Sin i Sveti Duh su prisutni i zajedno potvrđuju početak Isusove službe. Važnost tog događaja naći će svoj odraz u prizoru krsta, prikazanom u tekstu Marko 15. Mnogi od istih elemenata priče ponoviće se tom prilikom.

Duh je „izveo“ Isusa u pustinju. Reč „izveo“ potiče od grčkog izraza ekballō, koja se u Evanđelju po Marku uobičajeno koristi za isterivanje demona. Prisustvo Duha ovde ilustruje silu Svetog Duha u Isusovom životu. Gospod već otpočinje putovanje u okviru svoje službe, i odmah se sukobljava sa sotonom. Nagoveštaj borbe u tom prizoru ogleda se u pozivanju na 40 dana kušanja, prisustvo divljih zveri i anđele koji služe Isusu.  

Neuobičajena karakteristika uvodnog prizora u Evanđelju po Marku je to što je Isus predstavljen kao ličnost koja poseduje i božansku i ljudsku prirodu. Sa božanske strane: On je Hristos, Mesija (Marko 1,1), Gospod koga je glasnik najavio (Marko 1,2.3), moćniji od Jovana (Marko 1,7), ljubljeni Sin na koga se spušta Duh (Marko 1,10.11). Ali sa ljudske strane vidimo sledeće: Jovan krštava Njega (a ne obrnuto, Marko 1,9), vođen je Duhom (Marko 1,12), kušan od sotone (Marko 1,13), boravio je sa zverima (Marko 1,13) i služili su Mu anđeli (Marko 1,13). 

Čemu služe ti kontrasti? Oni nas upućuju na čudesnu realnost Hrista, koji je naš Gospod i Spasitelj, naš Bog, a istovremeno i ljudsko biće, naš brat i naš uzor. Kako da u potpunosti razumemo tu misao? Mi to i ne možemo. Ali prihvatamo je verom i divimo se onome što nam ta istina otkriva o Božjoj ljubavi prema čovečanstvu.

`Šta nam o Božjoj čudesnoj ljubavi govori to što je Isus, iako Bog, preuzeo na sebe našu ljudsku prirodu da bi nas spasao?`