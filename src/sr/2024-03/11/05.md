---
title:  Ostavljanje svega i bežanje od Isusa
date:  11/09/2024
---

`Pročitajte tekst Marko 14,43-52. Šta se tu dešava što je ključno za plan spasenja?`

Šokantno je to da je jedan od Njegovih najbližih saradnika izdao Isusa Njegovim neprijateljima. Evanđelja ne zalaze u detalje kad je reč o Judinoj motivaciji. Ali Elen Vajt piše: „Juda je po prirodi voleo novac; ali nije uvek bio tako poročan da učini takvo delo kao što je ovo. Gajio je zli duh tvrdičluka, sve dok to nije postalo vladajuća pobuda u njegovom životu. Ljubav prema bogatstvu kome je ropski služio, nadvladala je njegovu ljubav prema Hristu. Postajući rob jednom poroku, predao se sotoni da ga potpuno uvuče u greh.“ – Elen G. Vajt, *Čežnja vekova*, str. 716 (original).

Izdajstvo je, samo po sebi, nešto što svi osuđuju, čak i oni koji koriste izdajnike (uporedite sa tekstom Matej 27,3-7). Ali Judino delo je posebno podlo, jer on nastoji da sakrije svoje izdajstvo pod maskom prijateljstva. On daje masi uputstvo da je čovek koga poljubi taj koga treba da uhapse. Izgleda da je Juda time pokušao da sakrije svoju perfidnost od Isusa i ostalih učenika. 

Pošto masa hapsi Isusa, nastaje opšti haos. Neko izvlači mač (u tekstu Jovan 18,10.11 tvrdi se da je to bio Petar) i odseca uvo prvosveštenikovom slugi. Isus se obraća gomili, prekorevajući ih zato što u tajnosti rade ono što su se plašili da Mu urade javno, dok je poučavao u hramu. Ipak, Isus završava napomenom da se Sveto pismo ispunjava. To je još jedan pokazatelj dvostrukog zapleta koji se provlači kroz Narativ o stradanju – to da se Božja volja ostvaruje, čak i kad čovek, po svojoj volji, radi na uništenju Mesije.

Učenici svi beže, uključujući i Petra koji se ipak kasnije ponovo pojavljuje, sledi Isusa iz daljine, i na kraju upada u nevolju. Međutim, u tekstu Marko 14,51.52 govori se o nekom mladiću koji je išao za Isusom, što je izveštaj koji se nalazi samo ovde i nigde drugde u kanonskim Evanđeljima. Neki smatraju da je to bio sam Marko, ali to je nemoguće dokazati. Ono što je posebno zanimljivo je to što on beži go. Taj mladić, umesto da ostavi sve da bi „sledio“ Isusa, ostavlja sve da bi „pobegao“ od Njega.

`Razmislite o zastrašujućoj ideji, da je to što je bio rob samo jednog poroka, navelo Judu da uradi to što je uradio. Šta nam to govori o mržnji koju bi trebalo da osećamo prema grehu, i o prevazilaženju greha Božjom blagodaću?`