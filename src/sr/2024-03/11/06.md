---
title:  Ko si ti?
date:  12/09/2024
---

`Pročitajte tekst Marko 14,60-72. Uporedite Isusovo reagovanje na događaje sa Petrovim. Koje pouke možemo izvući iz tih razlika?`

Tekst Marko 14,53-59 opisuje Isusovo izvođenje pred Sinedrion i prvi deo suđenja. To je slika i prilika frustracije. Vođe iznova i iznova pokušavaju da dobiju potvrdu za svoje optužbe protiv Isusa. Pisac Evanđelja primećuje da su svedočenja lažna, i da svedoci nikako ne uspevaju da se slože.

Konačno, prvosveštenik ustaje i obraća se direktno Isusu. Isus u prvom trenutku ne odgovara. Ali onda Ga prvosveštenik zaklinje Bogom (videti Matej 26,63) i postavlja Mu direktno pitanje da li je On Mesija. Isus iskreno i otvoreno priznaje da jeste, a onda se poziva na tekst Danilo 7,13.14 koji govori o Sinu čovečijem kao Onome koji sedi Bogu s desne strane i dolazi na nebeskim oblacima. To je previše za prvosveštenika, koji cepa svoju odeću i poziva da se Isus osudi, što savet istog trenutka čini. Tada vođe počinju da sramote Isusa, pljuju Ga, pokrivaju Mu lice, tuku Ga i pozivaju Ga da prorokuje.

Dok je Isus unutra, dok Mu se sudi, i dok On verno svedoči o sebi, Petar je napolju i lažno se predstavlja. To je šesta i poslednja sendvič-priča u Evanđelju po Marku, i tu je ironija posebno izražena. Vidimo dva paralelna karaktera, Isusa i Petra, kako čine suprotna dela. Isus iznosi verno svedočanstvo, a Petar lažno. Tri puta neko prilazi Petru, sluga ili neko od posmatrača, i on svaki put poriče povezanost sa Isusom, i to uz psovke i kletve.

Upravo u tom trenutku, petao se po drugi put oglašava, i Petar se iznenada priseća Isusovog proročanstva da će se on, te iste noći, triput odreći svog Gospoda. To ga slama i on počinje da plače. U tome vidimo frapantnu ironiju – na kraju suđenja, Isusu povezuju oči, udaraju Ga i naređuju Mu da „prorokuje“! Njihova namera bila je da Mu se narugaju, jer nije mogao da vidi ko Ga je udario. Međutim, u istom trenutku dok oni to čine, Petar se u dvorištu ispod njih odriče Isusa, ispunjavajući jedno od Isusovih proročanstava. I tako Petar, odričući se od Isusa, dokazuje da je Isus Mesija. 

`Koje biste reči nade uputili nekome ko, iako želi da sledi Isusa, ipak ne uspeva u tome? Ko od nas nije ponekad doživeo neuspeh u pokušaju da sledi ono što zna da Isus želi?`