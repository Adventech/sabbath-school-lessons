---
title:  Poslednja večera
date:  09/09/2024
---

`Pročitajte tekstove Marko 14,22-31 i 2. Mojsijeva 24,8. Od kakvog je ogromnog značaja za hrišćansku veru to što je izneto u ovom izveštaju?`

U stihu Marko 14,12 napominje se da je to bio prvi dan beskvasnih hlebova, kada se žrtvovalo pashalno jagnje. Dakle, taj obrok je priređen u četvrtak uveče. 

Prilikom Poslednje večere, Isus uspostavlja novu službu za spomen. To je prelazak sa jevrejske pashalne svečanosti, i direktno je povezan sa događajima kada je Izrael napustio Egipat i postao Božji zavetni narod kod Sinaja. Da bi zapečatio taj zavet, kao što se navodi u stihu 2. Mojsijeva 24,8, Mojsije škropi narod krvlju žrtava i kaže: „Evo krv zavjeta, koji učini Gospod s vama za sve riječi ove.“

Upečatljivo je da prilikom Večere Gospodnje, koju je Isus tom prilikom uspostavio, nije korišćeno ništa od pashalnog jagnjeta koje je posluženo za obrok. To je zato što je Isus Jagnje Božje (uporediti sa stihom Jovan 1,29). Hleb koji se koristi tokom Večere Gospodnje predstavlja Njegovo telo. Novi zavet (uporediti sa tekstom Jeremija 31,31-34) zapečaćen je Isusovom krvlju, i to je predstavljeno čašom. On kaže: „Ovo je krv moja novoga zavjeta koja će se proliti za mnoge“ (Marko 14,24). 

A onda, usred svega toga, Isus predskazuje da će Ga svi Njegovi učenici napustiti. On citira stih Zaharija 13,7, gde se govori o tome kako će mač udariti pastira i ovce će se razbežati. Isus je taj pastir, a Njegovi učenici su ovce. To je oštra i uznemirujuća poruka. Ali Isus dodaje i reč nade, ponavljajući proročanstvo o svom vaskrsenju. A dodaje i to da će On otići pred učenicima u Galileju. Na to proročanstvo će se osvrnuti mladić kod Isusovog groba, u stihu Marko 16,7, i zato ono ovde ima posebnu težinu.

Međutim, učenicima je suviše teško da sve to prihvate, a naročito Petru koji tvrdi da svi drugi mogu da Ga napuste, ali da on neće. Isus, ipak, nastavlja u tom ozbiljnom tonu, i predviđa da će Ga se Petar tri puta odreći pre nego što petao dvaput zakukuriče. To predskazanje odigraće ključnu ulogu u sceni Isusovog suđenja i Petrovog odricanja, tako da ima ključnu ulogu i ovde. 

`Šta ste naučili iz neke situacije kada ste obećali Bogu da ćete nešto učiniti, ili da nećete učiniti, a na kraju ste ipak učinili ono što ste rekli da nećete, ili niste učinili ono što ste rekli da hoćete?`