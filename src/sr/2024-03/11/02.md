---
title:  Nešto nezaboravno 
date:  08/09/2024
---

`Pročitajte tekst Marko 14,1-11. Koje se dve priče tu prepliću, i kako se nadovezuju jedna na drugu?`

U stihu Marko 14,1 napominje se da je bilo još dva dana do Pashe. To znači da se taj susret odigrao ili u utorak uveče ili u sredu te sedmice. Verske vođe su imale plan i „tajming“ (pogodan trenutak).  Trebala im je još samo prilika da ostvare svoj cilj. A ona se pojavila s neočekivane strane.

Ovaj odlomak je peta sendvič-priča u Markovom evanđelju (videti 3. Pouku). Priča o zaveri protiv Isusa povezana je sa pričom o ženi koja pomazuje Isusovu glavu skupocenim mirisnim uljem. Dva suprotna karaktera čine suprotna dela, stvarajući ironičan kontrast. 

Marko ne otkriva ko je žena koja se tu pominje. Njen predivni dar Isusu u suprotnosti je sa podlošću koju Juda pokazuje izdajući svog Gospoda. Ona ostaje neimenovana, a on se predstavlja kao jedan od Dvanaestorice. Vrednost njenog dara se tačno navodi, dok je njegova nagrada tek obećani novac.  

Ne pominje se nikakav konkretan razlog zašto ona to čini, ali u trenutku kad žena izliva mirisno ulje na Isusa, ostali gosti na toj večeri reaguju sa zgražanjem na njen postupak, koji smatraju velikim rasipanjem skoro cele godišnje plate. Isus, međutim, ustaje u njenu odbranu i kaže da će to što je ona učinila biti uključeno u objavljivanje evanđelja širom sveta, kao sećanje na nju. To je nešto nezaboravno. I zaista, sva četiri Evanđelja iznose tu priču u ovoj ili onoj formi, verovatno zbog Isusovih reči koje čuvaju spomen na to njeno delo.

Judino izdajstvo takođe se ne da zaboraviti. Marko nagoveštava da je njegov motiv bila pohlepa. U Evanđelju po Jovanu to se i otvoreno kaže (Jovan 12,4-6). 

Marko se poigrava rečju „dobro“, kako bi ilustrovao da su, u tim pričama, u igri dva različita motiva ili zapleta. Isus u stihu Marko 14,6 proglašava ženin postupak „dobrim/lepim“. On kaže da uvek možete činiti „dobro“ siromašnima (Marko 14,7), a u stihu Marko 14,9 proglašava taj njen čin sastavnim delom „dobre vesti/evanđelja“. Nasuprot tome, u stihu Marko 14,11, Juda traži „zgodu“, odnosno, „dobru“ priliku da izda Isusa. Ono što ta igra reči sugeriše, jeste da će ljudska zavera za uništenje Mesije zapravo postati deo evanđeoske priče, jer dovodi do ostvarenja Božje volje da svog Sina preda za spasenje čovečanstva. 

`Kako nam stih Rimljanima 8,28 pomaže da objasnimo šta se tu dogodilo?`