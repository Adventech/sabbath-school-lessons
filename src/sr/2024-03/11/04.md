---
title:  Getsimanija
date:  10/09/2024
---

`Pročitajte tekst Marko 14,32-42. Za šta se Isus molio u Getsimaniji, i kako je na tu molitvu odgovoreno?`

Napuštajući uže područje Jerusalima, gde su jeli Pashu, Isus i Njegovi učenici prelaze preko doline Kedron i dolaze u jedan vrt na obroncima Maslinske gore. Naziv Getsimanija znači presa za ulje, što sugeriše da se negde u blizini nalazila presa za ceđenje maslinovog ulja. Tačna lokacija tog vrta je nepoznata, zato što su Rimljani posekli sva stabla na Maslinskoj gori tokom opsade 70. godine.

Pošto je ušao u vrt, Isus tu ostavlja većinu svojih učenika, i dalje produžava samo sa Petrom, Jakovom i Jovanom. Ali onda ostavlja i njih trojicu i dalje nastavlja sam. To prostorno udaljavanje sugeriše da Isus postaje sve izolovaniji i usamljeniji dok se suočava sa svojim predstojećim stradanjem. 

Isus se moli da ta čaša stradanja bude uklonjena, ali samo ako je to Božja volja (Marko 14,36). On koristi aramejski izraz *Ava*, koji Marko prevodi sa „Oče“. Taj izraz ne znači „tatica“, kao što neki smatraju. Reč od milošte kojom su se deca obraćala svojim očevima bila je *abi* (Raymond E. Brown, *The Death of the Messiah*, Anchor Bible Reference Library [New York: Doubleday, 1994], vol. 1, pp. 172, 173). Međutim, upotreba izraza Ava, Oče, zaista ukazuje na blisku porodičnu povezanost koju ne treba potcenjivati.

Ono za šta se Isus moli je uklanjanje čaše patnji. Ipak, On se pokorava Božjoj volji (uporedite to sa Gospodnjom molitvom, Matej 6,10). U nastavku tog narativa o stradanju, postaje očigledno da je Božji odgovor na Isusovu molitvu: „Ne“. On neće ukloniti tu čašu patnji, jer je upravo kroz to iskustvo spasenje ponuđeno svetu.

Kad se suočavamo sa teškoćama, ohrabrujuće je imati prijatelje koji nas podržavaju. U tekstu  Filibljanima 4,13 Pavle govori o tome kako sve može u Onome koji mu moć daje. Međutim, mnogi gube iz vida sledeći stih, Filibljanima 4,14, koji počinje rečcom „ali“. On glasi: „Ali dobro učiniste što se primiste moje nevolje.“ To je ono za čim je Isus žudeo u Getsimaniji. Tri puta je došao da traži utehu od svojih učenika. I tri puta ih je zatekao kako spavaju. Na kraju ih budi da pođu s Njim u susret sudu. On je spreman, ali oni nisu.