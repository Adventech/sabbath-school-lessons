---
title:  „Šta hoćeš da učinim za tebe?“
date:  22/08/2024
---

`Pročitajte tekst Marko 10,46-52. Kako je Vartimej reagovao na Isusov prolazak?`

Do tog trenutka u Evanđelju po Marku, uz par izuzetaka, Isus je govorio ljudima da ne šire glas o Njegovim čudima i o tome ko je On. U ovom izveštaju, kada On napušta Jerihon, jedan slepi čovek koji prosi pored puta, pošto je čuo da je to Isus iz Nazareta, počinje da viče: „Sine Davidov Isuse! pomiluj me!“ (Marko 10,47). U skladu sa motivom skrivanja i otkrivanja u ovoj knjizi, gomila preuzima ulogu onoga koji poziva na ćutanje, bezuspešno pokušavajući da ućutka tog bučnog prosjaka.

Ali Vartimej je nepokolebljiv, i viče još glasnije: „Sine Davidov! pomiluj me!“ (Marko 10,48). Njegove reči su istovremeno priznanje vere u Isusa kao Mesiju i izraz poverenja u to da On može da ga isceli. Sa titulom „sin Davidov“ u Isusovo vreme bila su povezana dva koncepta – povratak cara na izraelski presto (uporediti sa tekstovima: Isaija 11; Jeremija 23,5.6; Jeremija 33,15; Jezekilj 34,23.24; Jezekilj 37,24; Mihej 5,2-4; Zaharija 3,8; Zaharija 6,12), i očekivanje da ta ličnost bude iscelitelj i egzorcista.

Isus zastaje i traži da pozovu tog slepog čoveka. Značajno je što ovaj slepi čovek zbacuje svoj ogrtač dok prilazi Isusu. Slepi ljudi u Isusovo vreme nalazili su se na dnu društvene lestvice, uporedo sa udovicama i siročadi. Ti pojedinci su živeli ispod egzistencijalnog nivoa i pretila im je realna opasnost. Ogrtač je predstavljao čovekovu sigurnost. To što ga je Vartimej ostavio za sobom, značilo je da ima poverenja da će ga Isus izlečiti.

I Isus ga nije razočarao. Zaista, ko god se u Evanđeljima obratio Njemu za pomoć, uvek ju je i dobijao. Isus je Vartimeju postavio isto pitanje koje je postavio i Jakovu i Jovanu u tekstu Marko 10,36: „Šta ćeš da ti učinim?“ (Marko 10,51). Bez ikakvog oklevanja, slepi čovek traži da mu se obnovi vid, a Isus to istog trenutka čini. I čovek odmah kreće putem za Njim. 

Ovom pričom završava se odeljak posvećen učeništvu u Evanđelju po Marku, pri čemu ona služi kao graničnik, uporedo sa drugom pričom o isceljenju slepog čoveka, zabeleženom u tekstu Marko 8,22-26. Te dve priče poručuju da je učeništvo, u suštini, gledanje na svet novim očima. Taj obnovljeni vid možda u prvom trenutku nije baš sasvim jasan, ali uvek podrazumeva hodanje za Isusom putem kojim nas On vodi. 

`Na koji način ste i vi u nekom trenutku povikali: „Sine Davidov Isuse! pomiluj me!“? Šta se dogodilo i šta ste naučili iz tog iskustva?`