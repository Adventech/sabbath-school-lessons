---
title:  Božji plan za brak
date:  18/08/2024
---

`Pročitajte tekst Marko 10,1-12, kao i: 1. Mojsijeva 1,27 i 1. Mojsijeva 2,24. Koja zamka se krila iza pitanja o razvodu koje su postavili fariseji, i koje pouke je Isus izneo u svom odgovoru?`

U ovom odlomku, fariseji pitaju Isusa da li je dozvoljeno čoveku da se razvede od svoje žene. Među farisejima, razvod se smatrao zakonitim. Pitanje je bilo samo po kom osnovu. Šamajeva škola je bila restriktivnija i dopuštala razvod samo u slučaju nerađanja dece, materijalnog i emotivnog zanemarivanja, ili bračnog neverstva. S druge strane, Hilelova škola je bila dosta popustljivija, dopuštajući razvod praktično iz bilo kog razloga, ali je njihov proces odobravanja razvoda bio složeniji, što je doprinosilo da se stvari malo uspore.

Zato može biti pomalo čudno što oni postavljaju Isusu pitanje da li je razvod uopšte prihvatljiv. Međutim, iza tog pitanja krila se zavera da Isusu stvore problem sa Irodom Antipom, upraviteljem oblasti istočno od Jordana, gde se Isus u tom trenutku nalazio. Antipa se razveo od svoje žene i oženio se Irodijadom, ženom svog brata. Irod je pogubio Jovana Krstitelja upravo zbog njegovog prekora u vezi sa tim nedopuštenim odnosom (videti Matej 14,1-12).

Ali Isus na to uzvraća sopstvenim pitanjem: Šta je Mojsije zapovedio u tom pogledu? Tekst na koji se fariseji pozivaju u svom odgovoru je 5. Mojsijeva 24,1-4, koji opisuje konkretan slučaj ponov­nog sklapanja braka nakon razvoda. Izraelci su u Mojsijevo vreme već praktikovali razvod, tako da je taj slučaj opisan u 5. Mojsijevoj 24 trebalo da pruži zaštitu ženi. Međutim, u Isusovo vreme, to je bilo izokrenuto od strane škole Hilel da bi se olakšao razvod iz praktično bilo kog razloga. I tako je zakon koji je trebalo da zaštiti ženu korišćen da bi se olakšalo njeno napuštanje. 

Umesto da se s njima upusti u raspravu o običajnom pravu iz 5. Mojsijeve 24, Isus se osvrće na Božji prvobitni ideal za brak, opisan u 1. i 2. poglavlju 1. Mojsijeve. On primećuje da je Bog u početku stvorio muškarca i ženu (1. Mojsijeva 1,27), dve individue. Zatim je tu istinu povezao sa stihom 1. Mojsijeva 2,24, gde se kaže da će čovek ostaviti svoje roditelje i pridružiti se svojoj ženi, i da će to dvoje postati jedno telo. Taj koncept jedinstva postaje osnov Isusove potvrde bračne veze. Ono što je Bog sastavio, ljudi ne treba da rastavljaju.

`Šta vaša crkvena zajednica može da učini kako bi ojačala brakove u vašoj sredini? Kako pomažete onima čiji su se brakovi već raspali?`