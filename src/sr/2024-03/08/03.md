---
title:  Isus i deca 
date:  19/08/2024
---

`Pročitajte tekst Marko 10,13-16. Šta je Isus učinio za one koji su Mu dovodili svoju decu?`

Mada su deca bila uveliko željena u drevnom svetu (a naročito dečaci u toj kulturi kojom su dominirali muškarci), rađanje i odgajanje dece nije bilo lako. Bez moderne medicinske brige, rizici po majke prilikom rađanja, kao i po novorođenčad, mlađu i stariju decu bili su izuzetno visoki. U mnogim kulturama postojali su tradicionalni lekovi i amajlije koji su se koristili za zaštitu tih ranjivih pojedinaca od zlih sila. 

Iako su bila željena, deca su imala nizak društveni status, i bila su zapravo u istom rangu sa robovima (Galatima 4,1.2). U grčko-rimskom svetu, neželjena deca ili ona koja su imala neki deformitet ostajala su bez zaštite, ili su čak bacana u reku. Dečaci su bili cenjeniji od devojčica. Ponekad su ženske bebe ostavljane napolju da umru u prirodi. Ponekad su te napuštene bebe bile „spasavane“, samo da bi bile odgajane i prodavane kao roblje.

Učenici, po svemu sudeći, nisu razumeli Isusovo učenje iz tek­sta Marko 9, o tome da treba primiti Božje carstvo kao dete (Marko 9,33-37). Zato sada prekorevaju ljude koji su doveli svoju decu da ih Isus blagoslovi, verovatno misleći da On nema vremena za tako jednostavan zadatak. 

Ali nisu bili u pravu. Isus je zato ogorčen. Kroz celo Evanđelje po Marku vidimo da Isus na neke ljudske postupke reaguje dosta bur­no, i veoma je poučno to što je jedna od tako snažnih reakcija bila usmerena upravo prema onima koji su sprečavali decu da Mu priđu.

On snažno insistira na tome da učenici ne smeju da stanu na put deci. A zašto? Zato što Božje  carstvo pripada njima, i čovek mora da ga primi iz perspektive i sa stavom deteta – što  verovatno upućuje na jednostavno, prostodušno uzdanje u Boga.

„Ne dopustite da vaš nehristoliki karakter pogrešno predstavi Isusa. Nemojte svojom hladnoćom i grubošću udaljavati decu od Njega. Nemojte ih navoditi da pomisle da Nebo za njih neće biti prijatno mesto ako i vi budete tamo. Nemojte govoriti o veri kao nečemu što deca ne mogu da razumeju, ili postupati tako kao da se od njih ne očekuje da prihvate Hrista u svom detinjstvu. Nemojte doprinosti da stvore pogrešan utisak o tome da je Hristova vera sumorna, i da zbog toga što će doći Hristu, moraju da se odreknu svega što život čini radosnim.“ – Elen G. Vajt, *U potrazi za boljim životom*, str. 43, 44 (original). 

`Kako možete bolje da otkrijete Isusa deci iz svog okruženja?`