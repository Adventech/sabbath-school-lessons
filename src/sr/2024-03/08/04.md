---
title:  Najbolje ulaganje
date:  20/08/2024
---

`Pročitajte tekst Marko 10,17-31. Koje su ključne pouke o veri i ceni učeništva za svakoga, bogatog ili siromašnog, otkrivene ovde?`

Pristup ovog čoveka ukazuje na njegovu iskrenost i poštovanje prema Isusu. On pritrčava, kleči pred Njim, i postavlja Mu pitanje od suštinske važnosti za sudbinu svake duše: Koji su zahtevi da bi se nasledio večni život? Isus odgovara tako što ga upućuje na drugu ploču Dekaloga. I ponovo, čovek pokazuje svoj idealizam izjavljujući da se svega toga pridržava još od detinjstva.

Od sva četiri Evanđelja, samo Marko primećuje da je Isus zavoleo ovog čoveka. Ima nečeg privlačnog u njegovom idealizmu. Ali Isus proverava njegovu iskrenost pozivajući ga da proda sve što ima i da Ga sledi. I čovek odlazi pokunjen jer je imao velike posede. Zapravo, on i nije u pravom smislu držao zapovesti. Kršio je prvu zapovest, postavljajući nešto drugo iznad Boga u svom životu. Njegovo bogatstvo bilo je njegov idol.

Isus zatim objašnjava koliko je bogatstvo zavodljivo, i da je lakše nekoj krupnoj životinji, poput kamile, da prođe kroz sitne iglene uši, nego bogatom čoveku da uđe u nebo.  

Učenici su zapanjeni tim Isusovim rečima i pitaju se ko uopšte može biti spasen. Tada Isus, u stihu Marko 10,27, iznosi poentu priče: „Ljudima je nemoguće, ali nije Bogu: jer je sve moguće Bogu.“ 

Stih Marko 10,27 je zgodna misao za završetak priče – ne možete dospeti na nebo sopstvenim naporima, potrebna vam je Božja blagodat da biste bili spaseni. 

Međutim, Petar opet istrčava, izjavljujući da su on i njegovi prijatelji napustili sve da bi sledili Isusa. Isus odgovara da ono što neko ostavi da bi sledio Njega, nije ništa u odnosu na ono što će primiti – i sada i „na onome svijetu“.

Poenta je u sledećem: Hristova smrt je ono što rešava problem ljudske krivice, a nakon toga, Hristova blagodat i Njegov vaskrsli život su ono što nas osposobljava za poslušnost Njegovim zapovestima.

`Pročitajte tekst Rimljanima 6,1-11. Na koji način ti stihovi otkrivaju realnost Božje blagodati u našem životu, koja nas istovremeno opravdava i čini novim ljudima u Njemu?`