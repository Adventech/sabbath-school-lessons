---
title:  Možete li da pijete iz moje čaše?
date:  21/08/2024
---

`Pročitajte tekst Marko 10,32-45. Kako ti stihovi otkrivaju uporno nerazumevanje učenika, ne samo kad je reč o Isusovoj misiji već i o tome šta znači slediti Ga?`

Isus se na svom putovanju sve više približava Jerusalimu, i usput otkriva svojim učenicima šta će se tamo dogoditi. Međutim, to nije scenario u koji oni veruju, i ne žele o tome da slušaju. Isusova jasna određenost u vezi sa pojedinostima Njegove smrti i vaskrsenja prosto je frapantna. Ali ako to nije ono što želite da čujete, onda je lako sve to odbaciti. 

A to je očigledno ono što su Jakov i Jovan učinili kada su prišli Isusu sa svojim privatnim zahtevom. Isus, s pravom, traži od njih da se konkretnije izjasne šta žele, i oni odgovaraju da žele da sede s Njim sa desne i leve strane u Njegovoj slavi. Lako je nama sada da kritikujemo njihov zahtev kao egocentričan. Međutim, njih dvojica su sebe u potpunosti posvetili Isusovoj službi, i te njihove želje verovatno nisu bile sasvim sebične po prirodi. 

Isus nastoji da produbi njihovo razumevanje u pogledu toga šta zapravo traže. On ih pita da li mogu da piju iz Njegove čaše ili da budu kršteni Njegovim krštenjem. Njegova čaša biće čaša patnji u Getsimaniji i na krstu (uporediti sa Marko 14,36), a Njegovo krštenje biće Njegova smrt i sahrana (Marko 15,33-47), događaji koji su paralelni Njegovom krštenju, opisanom u tekstu Marko 1. 

Međutim, Jakov i Jovan to ne vide. Oni glatko odgovaraju da mogu. Isus zatim proročki izjavljuje da će oni zaista ispiti Njegovu čašu i biti kršteni Njegovim krštenjem. Jakov je bio prvi od apostola koji je umro mučeničkom smrću (Dela 12,2). Jovan je živeo najduže od svih apostola i bio je prognan na ostrvo  Patmos (Otkrivenje 1,9). Međutim, Isus napominje da je mesto u slavi nešto što određuje sam Bog.

A kako su ostali učenici reagovali na taj Isusov odgovor? Ne baš najbolje. Ista grčka reč, aganakteō, „biti ljut, ogorčen“, koristi se u stihovima Marko 10,41 i Marko 10,14, da bi se opisao Isusov gnev zato što su držali decu podalje od Njega. 

Isus zatim poziva celu grupu da se okupi, i iznosi jedno od svojih najdubljih učenja. On ističe da neznabožački vladari koriste svoju moć u ličnu korist. Ali u Božjem carstvu moć uvek mora da se koristi za uzdizanje i blagosiljanje drugih. Isus ih predvodi na tom putu kao Vladar Božjeg carstva. Na koji način? Tako što daje sopstveni život kao otkup – a to baš i nije bilo ono što su Njegovi sledbenici očekivali da čuju.

`Šta znači to da, kao hrišćani, treba da budemo „sluge“ drugima? Odnosno, kako to načelo dolazi do izražaja u našim svakodnevnim odnosima sa ljudima?`