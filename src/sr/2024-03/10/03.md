---
title:  Ni kamen na kamenu
date:  02/09/2024
---

`Pročitajte tekst Marko 13,1-13. Kako su učenici reagovali na Isusovu izjavu o hramu, i kakav je značaj odgovora koji im je On dao?`

Kao što smo već primetili, hramski kompleks je bio zaista čudesna građevina. Josif Flavije zapaža da je Carski trem sa južne strane kompleksa imao 162 stuba, od kojih je svaki bio toliko debeo da su bila potrebna trojica ljudi raširenih ruku da ga obuhvate (*Antiquities*, 15.11.5 §§413-414). A Isus kaže da će sve to biti srušeno. Takvo proročanstvo o toj zadivljujućoj građevini zvučalo je slušaocima kao kraj sveta. 

„Šta je mogao misliti Odbačeni, kad je Njegova pažnja bila skrenuta na veličanstvenost Hrama. Prizor pred Njim zaista je bio izvanredan, ali On je sa tugom rekao da sve to vidi. Zgrade su zaista veličanstvene. Vi pokazujete na ove zidove kao na potpuno neuništive, ali čujte Moje reči: Doći će dan kada ’neće ostati ovde ni kamen na kamenu koji se neće razmetnuti’.“ – Elen G. Vajt, *Čežnja vekova*, str. 627 (original).

Učenici su sada želeli da znaju kada će se to Isusovo proročanstvo ispuniti. I tako, u stihu Marko 13,4, vidimo malu grupu njih – Petra, Jakova, Jovana i Andriju – kako se raspituju o tačnom vremenu tih zbivanja. Oni hoće da znaju kada će se sve to dešavati i koji će biti znak da su ti događaji blizu.

Ono što je posebno upečatljivo u tekstu Marko 13,5-13 je to što Isus najviše vremena posvećuje ne opisivanju pada Jerusalima, već upozoravanju učenika na ono što mogu da očekuju u svojoj službi uspostavljanja rane hrišćanske crkve. Ali ni to ne zvuči kao da će biti lako.  

Oni će zapravo biti progonjeni, izvođeni pred sudove, a neki će biti i ubijeni. Ali i pored svega toga, napominje Isus, još uvek neće biti kraj. Ne treba da ih zavaraju ti burni događaji. Osim toga, Sveti Duh će im davati reči koje treba da izgovaraju u pravo vreme, čak i kada ih porodica i prijatelji napuste.

Glavna pouka koju možemo izvući iz tih uvodnih reči Isusovog proročanstva jeste da Božji narod ne treba da se boji meteža i iskušenja. Oni treba da budu budni, zato što će ih Božji Duh provesti kroz nevolje. 

`Kakvo je bilo vaše iskustvo sa nevoljama koje su vas zadesile zato što ste sledili Isusa? Ako niste imali nikakve nevolje, možda bi trebalo da se zapitate da li Ga zaista sledite?`