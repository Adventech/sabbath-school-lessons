---
title:  Dva sitna novčića kao prilog
date:  01/09/2024
---

`Pročitajte tekst Marko 12,41-44. Koliko je ta udovica dala i šta je Isus imao da kaže u vezi s tim?`

Jerusalimski hram bio je neverovatno lepa građevina. Hramska gora dominirala je gradom, a masivni kameni blokovi korišćeni u izgradnji hrama ostaju pravo čudo do današnjeg dana, budući da neki od njih teže i više stotina tona. Obnova i proširenje hrama i hramske gore počeli su pod Irodom Velikim, oko 20. godine stare ere, ali su njegova izgradnja i ukrašavanje potrajali sve do 60-ih godina. 

Mnogi ljudi su donosili velike priloge, koje su odlagali u 13 kovčega smeštenih u dvorištu za žene u blizini hrama. I upravo tu je Isus sedeo kad je ugledao jednu udovicu kako prilazi i ubacuje dve lepte. To bi odgovaralo razmeri od 1/32 u odnosu na dinar, uobičajenu dnevnicu fizičkih radnika. Ženin prilog je, dakle, bio prilično mali.

Ipak, Isus je bio impresioniran njenim prilogom. Mnogi bogati pojedinci ubacivali su velike svote, ali On nije komentarisao darove koje su oni ostavljali. Međutim, udovičin prilog je izmamio Njegovu pohvalu. On izjavljuje da je ona dala više od svih ostalih. Kako je to moguće? Isus primećuje da su ostali dali od svog obilja, a ona od svoje sirotinje. Njima je još mnogo preostalo, a ona je dala sve što je imala za život. Ta činjenica učinila je njen dar čak preterano velikim, mada je njegova monetarna vrednost bila sićušna. 

Ta priča sadrži duboku pouku o upravljanju resursima. Davanje za Božje delo ne zavisi od postupaka vođa da bi bilo opravdano. Versko rukovodstvo hrama bilo je korumpirano, ali Isus nije zbog toga podržao uskraćivanje priloga. Ako su ikad postojale korumpirane verske vođe (razne Kajafe, Ane), vođe iz tog vremena bile su među najgorima. A Isus je to znao. 

Istina je da vođe imaju svetu odgovornost da koriste sredstva u skladu sa Božjom voljom, ali čak i ako to ne čine, ljudi koji prilažu za Božje delo biće blagosloveni u tome, kao što je bila i ova žena.  

Uskraćivanje desetaka i priloga, s druge strane, kad vođe učine nešto nedopadljivo, značilo bi da je naše darivanje povezano sa njihovim postupcima, a ne sa zahvalnošću Bogu. Koliko god da smo u iskušenju da tako postupimo, to je ipak pogrešno. 

`Čemu bi ta priča trebalo da nas nauči kad je reč o tome koliko je važno da budemo verni u onome što dajemo za Božje delo?`