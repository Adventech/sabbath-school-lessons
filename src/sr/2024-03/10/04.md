---
title:  Gnusoba pustoši
date:  03/09/2024
---

`Pročitajte tekst Marko 13,14-18. Koji nagoveštaj Isus daje o tome na šta bi mogao da se odnosi izraz „mrzost opušćenja“?`

U stihu Marko 13,14 Isus dolazi do središnje tačke u vezi sa padom Jerusalima. On pominje „mrzost opušćenja“. Gospod kaže da bi čitalac trebalo to da razume. Tim rečima, Isus upućuje učenike na Knjigu proroka Danila. Sličan izraz pojavljuje se u stihovima Danilo 9,27, Danilo 11,31 i Danilo 12,11, sa paralelom u stihu Danilo 8,13.

`Pročitajte tekst Danilo 9,26.27. Ko je „Pomazanik“, a ko je „vojvoda“ koji će doći?`

Reč „pomazanik“ iz stiha Danilo 9,26 na jevrejskom je mašiah, odnosno Mesija. Na osnovu pažljivog proučavanja teksta Danilo 9,24-27 postaje jasno da se izraz „pomazanik“ odnosi na dolazak Isusa Hrista. 

Ali ko je taj „vojvoda“ koji će doći i doneti pustošenje grada Jerusalima? Grad je razoren od strane rimskog generala Tita. Prema tome, logično je da je on taj vojvoda koji će doći, o kom se govori u tekstu Danilo 9,26.27. Te dve ličnosti su povezane zato što je način na koji se postupalo prema Mesiji doveo do propasti grada.

Ali kakva je to „mrzost opušćenja“ o kojoj Isus govori pozivajući se na Danila? Nažalost, mnogi izučavaoci Biblije smatraju da se to pustošenje odnosi na skrnavljenje hrama od strane Antioha Epifana tokom drugog veka pre nove ere. Međutim, to se ne uklapa. Isus opisuje tu „mrzost opušćenja“ kao nešto što se dešava posle Njegovog vremena, tako da bi teško moglo da se odnosi na nešto što se dogodilo dva veka pre Hristove ovozemaljske službe.

Zapravo, to pustošenje se verovatno odnosi na zabadanje rimskih paganskih zastava u Izraelu tokom opsade Jerusalima krajem 60-ih godina nove ere. To je bio znak za hrišćane da pobegnu, što su oni i učinili.

`Baš kao što je Isus predvideo, Jerusalim je pao. Kako možemo naučiti da verujemo Njemu i Bibliji u svim njenim predviđanima?`