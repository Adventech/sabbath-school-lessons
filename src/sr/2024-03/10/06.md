---
title:  Dolazak Sina čovečijeg
date:  05/09/2024
---

`Pročitajte tekst Marko 13,24-32. Koji je veliki događaj tu opisan?`

To je ništa drugo do povratak Isusa Hrista u slavi, kome prethode znaci na suncu, mesecu i zvezdama. Novi zavet je pun proročanstava koja upućuju na taj čudesan događaj. Apostol Pavle ga detaljno opisuje u tekstu 1. Solunjanima 4,13-18, gde govori o tome kako će oni koji su zaspali u Hristu biti vraćeni u život i kako će sustići žive svete, da bi se zajedno sastali sa Hristom u vazduhu. U 1. Korinćanima 15 apostol detaljno govori o realnosti vaskrsenja mrtvih, do kog će doći prilikom Hristovog povratka. 

Petar takođe opisuje taj veliki dan u tekstu 2. Petrova 3,3-13, objašnjavajući da Gospod ne kasni sa ispunjenjem obećanja, već On želi da se svi ljudi pokaju. A u knjizi Otkrivenje ima više živopisnih prikaza Hristovog povratka (videti: Otkrivenje 1,7; Otkrivenje 6,12-17; Otkrivenje 14,14-20 i Otkrivenje 19,11-21). Novi zavet dosledno uči o Hristovom povratku kao ličnom, doslovnom, vidljivom i čujnom. Kada bude došao, svi će Ga videti.

Šta onda Isus misli pod tim „ovaj naraštaj“, „o danu tome“ i „o času“? Te reči muče mnoge ljude, jer naraštaj onih kojima se Isus obraćao, očigledno, već odavno nije među živima. 

Predloženo je više rešenja za tumačenje tog pasusa. Neki tvrde da izraz „naraštaj“ može da se odnosi na određeni narod, u ovom slučaju, na Jevreje. Što bi značilo da jevrejski narod neće izumreti pre Hristovog povratka. Prema drugom rešenju, to znači da generacija ljudi koji će videti ispunjenje svih tih znakova neće izumreti pre Hristovog povratka.

Međutim, jednostavnije rešenje je zapaziti da u stihu Marko 13,30 Isus koristi reč „ovaj“, kao u izrazu „ovaj naraštaj“, a da u stihu Marko 13,32 koristi reč „tome“, kao u izrazu „o danu tome ili o času“. U 13. poglavlju Markovog evanđelja reč „ovaj“ (*houtos*, *hautē*, *touto*) javlja se češće u stihovima 1-13, koji upućuju na uništenje Jerusalima. A reč „tome“ karakteriše završni deo tog poglavlja.  

Dakle, izraz „ovaj naraštaj“ verovatno se odnosi na generaciju prvog veka, koja je videla razorenje Jerusalima, kao što stih Marko 13,30 opisuje. Međutim, stih Marko 13,32 govori o Hristovom drugom dolasku, koji je još uvek u budućnosti i vremenski je veoma udaljen od prvog veka. U skladu s tim, u tekstu Marko 13,32 koristi se reč „taj ili tome“, jer se govori o događajima koji su vremenski udaljeniji od prvog veka.