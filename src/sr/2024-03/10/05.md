---
title:  Velika nevolja
date:  04/09/2024
---

`Pročitajte tekst Marko 13,19. Na šta se taj tekst odnosi?`

Stih Marko 13,14 koji govori o „mrzosti opušćenja“ predstavlja okosnicu oko koje se celo poglavlje okreće (videti proučavanje od utorka). Stih Marko 13,19 takođe označava prelaznu tačku. On se odnosi na veliku nevolju kakve nije bilo od stvaranja sveta. To predskazuje veće i sveobuhvatnije progonstvo od onog koje se dogodilo prilikom pada Jerusalima. U stihu Marko 13,19 prelazi se na buduće vreme, što upućuje na događaje još udaljenije od Isusovog vremena.

I baš kao što stih Marko 13,14 asocira na proročanstvo iz 9. poglavlja Knjige proroka Danila, veliko progonstvo opisano ovde u tekstu Marko 13,19-23 upućuje na proročanstva iz 7. i 8. poglavlja iste knjige, u kojima se govori o tome kako sila malog roga progoni Božji narod „za vrijeme i za vremena i za po vremena“ (Danilo 7,25). To proročko vreme od 1.260 dana odgovara periodu od 1.260 doslovnih godina (4. Mojsijeva 14,34; Jezekilj 4,6). To vreme se proteže od 538. do 1798. godine nove ere. Godine 1798. Napoleon je poslao svog generala da zarobi papu. Tokom tog perioda od 1.260 godina sila malog roga progonila je i ubijala one koji se nisu slagali s njenim sistemom crkvene vlasti.

`Pročitajte tekst Marko 13,20-23. Kakvu nadu Bog upućuje svom narodu povodom trajanja tog progonstva i koje upozorenje im daje za vreme nakon što se ono završi?`

Stih Marko 13,20 govori o tome da će se progonstvo skratiti radi Božjeg naroda. Istorijski gledano, vatre progonstva su donekle utihnule nakon uspona protestantske reformacije, čime je skraćeno vreme nevolje. Kako je moć malog roga opadala, sve više ljudi se pridruživalo reformama. Međutim, mali rog će se ponovo uzdići na vlast, kao što najavljuje proročanstvo iz 13. poglavlja Otkrivenja.

U stihu Marko 13,21-23, Isus upozorava na još jednu pretnju, na lažne proroke i lažne hristose, koji će se pojaviti pre Njegovog povratka. Isus opominje svoje sledbenike da ih se čuvaju.

`U vreme kada je Isus upozoravao na te lažne hristose, Njegov pokret jedva da se i začeo, a ipak, On je bio u stanju da iznese tako neverovatno predviđanje, koje se i obistinilo (čak i danas ima ljudi koji za sebe tvrde da su Isus). Zašto bi to proročantvo trebalo da ojača naše poverenje u Božju Reč?`