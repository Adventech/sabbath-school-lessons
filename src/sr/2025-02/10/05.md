---
title:  Sudija cele zemlje
date:  04/06/2025
---

Neposredno pre uništenja Sodoma, zanimljiv događaj odigrao se u ravnicama Mamrije. Bog se pojavio pred Avramom u pratnji dva anđela. Čim ih je ugledao, Avram je pozvao nebeske posetioce na obed, i upravo to je bio trenutak kada je Bog obećao Avramu i Sari da će dobiti sina, čiji će rodoslov voditi do Mesije. Isus je, zaista, došao iz Avramove loze (uporedite sa stihom Galatima 3,16). Zatim, narativ naglo skreće na temu zlih gradova u ravnici.

`Pročitajte tekst 1. Mojsijeva 18,17-32. Šta saznajemo na osnovu tih stihova kada je reč o Božjem karakteru i načinu na koji On planira da se konačno obračuna sa zlom na našoj planeti?`

Bog nam ne duguje nikakvo objašnjenje, ali je ipak odlučio da svoje pobude i planove ne krije od ljudskog roda. „Jer Gospod Gospod ne čini ništa ne otkrivši tajne svoje slugama svojim prorocima“ (Amos 3,7).

Pre nego što je uništio Sodom i Gomor, Bog je izjavio da je ispravno da obavesti Avrama o tome šta će se dogoditi, i šta može da očekuje da će uskoro videti.

Bog se zadržava u razgovoru sa Avramom dok dva anđela odlaze do zloglasnih gradova, da one koji su spremni da poslušaju upozorenje pozovu da izađu iz njih. U ovom trenutku ne možemo a da se ne setimo proročkih glasnika, koji obavljaju isti zadatak u poslednjim danima, pozivajući Božji narod koji živi u Vavilonu da izađe iz njega (Otkrivenje 14,6-12; Otkrivenje 18,1-4). Dok se poslednje upozorenje objavljuje, Bog razgovara sa Avramom o onome što će se dogoditi i svojevoljno se izlaže patrijarhovim pitanjima.

„Nemoj to činiti, ni gubiti pravednika s nepravednikom, da bude pravedniku kao i nepravedniku; nemoj“, kaže Avram, „eda li sudija cijele zemlje neće suditi pravo?“ (1. Mojsijeva 18,25). Avram se ne raspituje samo za slučaj Sodoma, već *ispituje i Božji karakter*. Isto tako, na samom kraju, Bog otvara nebeske knjige (Otkrivenje 20,4.11-15) i dopušta nam da istražimo dokaze, pre nego što konačno spusti oganj na zemlju. Dakle, imaćemo hiljadu godina da dobijemo odgovore na pitanja koja, za sada, ostaju bez odgovora.

`Pre nego što izvrši konačnu presudu nad izgubljenima, Gospod nam daje hiljadu godina da razumemo šta, kome i kako će se desiti. Šta nam to govori o Njegovom karakteru i o Njegovoj otvorenosti za kritičko preispitivanje od strane stvorenih bića – bića koja za svoju egzistenciju u potpunosti zavise od Njega – i koja nemaju nikakvo urođeno pravo da sve to znaju?`