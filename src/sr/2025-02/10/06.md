---
title:  Preadventni sud
date:  05/06/2025
---

Opis suda koji nalazimo u tekstu Danilo 7 pruža nam mogućnost da zavirimo iza zavese – mogućnost od koje zastaje dah – da gledamo kako Bog rešava problem greha dok, istovremeno, još uvek iskupljuje one koji žele da žive u zavetnom odnosu sa Njim.

`Pročitajte opis istražnog suda koji nam pružaju stihovi Danilo 7,9.10.13.14.22.26.27. Šta je prvenstveni fokus na sudu? Kakva presuda se donosi na kraju tog procesa? Šta nam to govori o planu spasenja?`

Nema mnogo prostora za sumnju u to da će Bog suditi ljudskom rodu. Stih Propovednik 12,14 uverava nas da će „svako djelo Bog iznijeti na sud“, a Pavle nas podseća da ne treba da sudimo jedni drugima, „jer ćemo svi izići na sud pred Hrista“ (Rimljanima 14,10). Bogu, naravno, nisu potrebni zapisi ni izveštaji kako bi znao ko je spasen a ko izgubljen, ali anđeli – koji sve vreme nadgledaju plan spasenja (1. Petrova 1,12) – svakako bi imali neka pitanja. Oni su bili svedoci sotonine pobune i posmatrali kako trećina nebeskih anđela biva zbačena sa neba (Otkrivenje 12,4) – a sada Bog uvodi nas u svoje prisustvo. Zato On otvara knjige i dopušta da sveti sve vide.

Izveštaj o Avramovom zalaganju da Sodom i Gomor budu pošteđeni – što je tip suda – pruža nam neke važne uvide u sam sudski proces. Gresi Sodoma su očigledno bili istraženi. Bog pominje da je sopstvena zloća donela tom gradu takvu reputaciju, da je vika protiv njega velika (1. Mojsijeva 18,20). Ali nisu samo Sodom i Gomor bili istraženi pre svog uništenja. Bog je omogućio Avramu da isto tako prouči da li je On postupio pravedno ili ne, kad je odlučio da uništi zle gradove.

Osim toga, ko se pojavljuje na nebeskom sudu u tekstu Danilo 7, ako ne „Sin čovečiji“, Isus (Danilo 7,13; videti takođe Matej 20,28), čija je pojava jedini razlog što se to suđenje odvija „u korist svetaca Svevišnjega“ (Danilo 7,22, NSP). Njegova savršena pravednost je jedino što omogućava Njegovom narodu da bude pošteđen na sudu.

`Zamislite da stojite na sudu sa svim svojim tajnama izloženim pred našim svetim Bogom. U čemu bi bila vaša jedina nada u tom trenutku suda? (Videti proučavanje za petak.)`