---
title:  Gnev Jagnjetov
date:  01/06/2025
---

`Pročitajte Otkrivenje 6,12-17. Razmotrite detalje reakcije tih ljudi kad vide kako se događaji poslednjih dana iznenada odigravaju. Šta zapažate u vezi sa njihovom reakcijom?`

Interesantno je zapaziti da izgubljeni ne viču: „Šta je ovo?“ ili: „Ko stoji iza ovoga?“ Oni izgleda znaju šta se dešava. O Isusu govore kao o „Jagnjetu“, što zahteva izvesno poznavanje narativa o Njemu. Po svemu sudeći, takođe su svesni da „dođe veliki dan gnjeva njegova“, i da su se našli u beznadežnom položaju: „Ko može ostati?“

Pre nego što dođe kraj, evanđelje će se propovedati svakom narodu na zemlji (Matej 24,14) i poruke tri anđela biće objavljene širom planete. A opet, biće onih koji će biti zatečeni nespremni – ne zbog nedostatka informacija, već zbog njihovog odbijanja da poveruju i poslušaju. To će biti razlog što će takvi ljudi biti izgubljeni u poslednjim danima.

`Pročitajte tekst Matej 24,36-44. Koje pouke bi, prema Isusovim rečima, trebalo da izvučemo iz narativa o Noju?`

Isus ukazuje na izveštaj o Potopu da bi nas upozorio da će Njegov drugi dolazak biti iznenađenje za mnoge. Kao i Drugi dolazak, Potop nije iznenadio svet zbog nedostatka informacija. Noje je 120 godina propovedao svetu koji je odbijao da poveruje. Bilo im je rečeno šta će se dogoditi. Ali oni jednostavno nisu verovali.

Istovremeno, mnogi uveravaju sebe da prolazak dugih vremenskih perioda, nakon što su proročanstva data, znači da su ona lažna. Koristeći Potop kao kontekst, Petar piše „da će u pošljednje dane doći rugači koji će življeti po svojijem željama, i govoriti: gdje je obećanje dolaska njegova? Jer otkako oci pomriješe sve stoji tako od početka stvorenja“ (2. Petrova 3,3.4). I sa prolaskom svake godine, taj osećaj samo raste.

`Međutim, u iskustvu svake osobe, Isusov drugi dolazak (ili, u nekim slučajevima, Njegov treći dolazak) nije udaljen više od trenutka nakon njene smrti, a svi znamo kako život brzo prolazi. Kako bi ta perspektiva mogla da nam pomogne da se nosimo s tim „kašnjenjem“?`