---
title:  Nojev evangelizam
date:  02/06/2025
---

Petar nas podseća da će mnogi biti nespremni za Hristov povratak zato što „navalice neće da znadu“ (2. Petrova 3,5) šta se dogodilo prilikom Potopa. Danas, iako svet ima kolektivno sećanje na veliki Potop (zapanjujući broj svetskih kultura ima priču o razornom potopu, od starih Grka do naroda Maja),  priča o Noju verovatno je jedan od najviše ismevanih biblijskih izveštaja. Kao što je i prorečeno, svet taj izveštaj namerno otpisuje kao mit, bez obzira što je Potop jasno i izričito opisan u Starom zavetu, i što se na njega mnogo puta poziva u Novom zavetu.

`Isus je u tekstu Matej 24,37-39 rekao da će situacija u svetu podsećati na ono „što je bilo u vrijeme Nojevo“. Uporedite taj odlomak sa tekstom 1. Mojsijeva 6,1-8. Kakvo moralno stanje je dovelo do Potopa? Koje paralele postoje između ta dva vremenska trenutka?`

Postoji još jedna važna pouka za Božji narod ostatka poslednjeg vremena, koja proizlazi iz pažljivog proučavanja. Stih Jevrejima 11,7 kaže nam da Noje „načini kovčeg za spasenije doma svojega, kojijem osudi sav svijet, i posta našljednik pravde po vjeri“.

Zamislite da propovedate više od jednog veka, i da nemate čime da se pohvalite, osim sopstvene porodice u barci. Da je Noje neki savremeni evanđelista, bili bismo u iskušenju da ga optužimo za neuspeh – decenije propovedanja naizgled bez rezultata.

Srećom, u ovom trenutku, mnogi delovi sveta veoma pozitivno reaguju na poruke tri anđela. Evanđeosko delovanje – propovedanje naše jedinstvene poruke ostatka – pokazalo se neverovatno uspešnim na mnogim mestima, i mnogi upoznaju Gospoda. Nismo još došli dotle da baš nema rezultata, mada nam je rečeno da će nastupiti trenutak kada će „vreme milosti biti završeno i vrata milosti biti zatvorena. Tako smo jednom kratkom rečenicom: ’I gotove uđoše s njim na svadbu i zatvoriše se vrata’, povedeni kroz celo razdoblje Spasiteljeve završne službe sve do vremena kada će biti dovršeno veliko delo čovekovog spasenja.“ – Elen G. Vajt, *Velika borba*, str. 428 (original).

Do tada, imamo posao koji treba da radimo kao crkva.

`Kako možemo naučiti da se ne obeshrabrimo ako nam se čini da naši lični evanđeoski napori trenutno ne donose mnogo ploda? Zašto moramo nastaviti sa svojim naporima i pored toga? (Videti Jovan 4,37.)`