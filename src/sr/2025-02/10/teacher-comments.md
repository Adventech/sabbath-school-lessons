---
title:  Na koje posledak sveta dođe
date:  06/06/2025
---

**Ključni tekst:** 1. Korinćanima 10,11.12

*Temelj proučavanja:* 1. Mojsijeva 1; Otkrivenje 21–22; Matej 24,27; Danilo 1,18; Danilo 12,13.

### PRVI DEO: PREGLED

Blažena nada ljudskog roda, koja kulminira u dešavanjima tokom poslednjih dana istorije, nije otkrivena samo kroz proročanstva koja nam pružaju otvorenu viziju kraja. Bog je takođe implicitno govorio o kraju u Svetom pismu, i tako u Svojoj Reči dao nagoveštaje različitih vidova eshatološke istorije. Ovo nas uči jednom važnom principu, a to je da ljudska istorija, koja se odvija na stranicama Svetog pisma, nije samo poučna informacija o tome šta se dešavalo u dalekoj prošlosti, čije znanje osigurava „da bude savršen čovjek Božij, za svako dobro djelo pripravljen“ (2. Timotiju 3,17). Pošto je Božja namera za čovečanstvo u suštini bila večnost, možemo sa sigurnošću očekivati da je poruka buduće večnosti takođe sadržana u biblijskim pričama.

Nadahnuti autor knjige Propovednika bio je prožet ovim osećajem kada je proročki rekao da je Bog sve „učinio da je lijepo u svoje vrijeme, i svijet metnuo im je u srce, ali da ne može čovjek dokučiti djela koja Bog tvori, ni početka ni kraja“ (Propovednik 3,11). Da ponovimo, pošto je Božja namera za čovečanstvo u suštini bila večnost, možemo očekivati da je poruka buduće večnosti sadržana u biblijskim pričama.

U ovoj lekciji ćemo uočiti poruku o završetku istorije u stvarnim događanjima koji se opisuju u Starom zavetu. Događaji koji uključuju stvaranje, potop, uništenje Sodoma i Gomora, pa čak i priča o Danilu na Navuhodonosorovom dvoru, sadrže u sebi poruku o kraju.

### DRUGI DEO: KOMENTAR

*Stvaranje.* Paradoksalno, izveštaj o stvaranju je možda tekst sa najjačom eshatološkom  porukom od svih događanja o kojima se govori u Svetom pismu. Izveštaj o stvaranju ima ovu odliku upravo zato što je to prvi događaj. Jer zemaljska istorija ima početak, nije večna. Istorija takođe ima kraj. Bog upravlja i jednim i drugim. S obzirom da je početak istorije delo Božije, i kraj je u Njegovoj moći.

Kao deo te važne eshatološke poruke, izveštaj o stvaranju je indirektno povezan sa našom nadom u večnost. I izveštaj o stvaranju i naša nada u večnost imaju svoju osnovu u veri. Sveto Pismo svedoči o ovom pojmu, koji se već potvrđuje kroz kanonsku strukturu same Biblije, počevši od Božijeg stvaranja neba i zemlje, pa do stvaranja novog neba i nove zemlje (poglavlja 1. Mojsijeva 1 i Otkrivenje 21–22; uporedi sa tekstovima Isaija 65,17 i Otkrivenje 21,1). Ovu ideju vidimo i kao jasno izraženu u jedinoj biblijskoj definiciji vere, koja povezuje dva događaja, stvaranje i našu nadu u večnost: „Vjera je pak tvrdo čekanje onoga čemu se nadamo, i dokazivanje onoga što ne vidimo“ (Jevrejima 11,1). Imajte na umu da ova definicija vere počinje verom u stvaranje (Jevrejima 11,3) i završava se nadom u „obećanje“ (Jevrejima 11,39.40). Takođe treba da primetimo značaj subote na kraju stvaranja. U ovom slučaju, subota ukazuje na kraj ljudske istorije. Štaviše, subota sadrži i naše sećanje na stvaranje i našu nadu u budući događaj, a to je uspostavljanje Carstva Božijeg.

*Potop.* Razumevanje potopa kao događaja uporedo sa događajem Drugog dolaska prepoznaje i sam Isus: „Jer kako što je bilo u vrijeme Nojevo tako će biti i dolazak sina čovječijega“ (Matej 24,37). Isus zatim nastavlja da otkriva sličnosti između ova dva događanja: iznenadnu, kataklizmičku prirodu tih dešavanja, materijalističke preokupacije ljudi pre uništenja Zemlje (jelo, piće, ulazak u brak), ideju o ostatku, izvesnost događanja. Opis potopa koji je dat u knjizi 1. Mojsijeva ukazuje i na ono što će se dogoditi na kraju ljudske istorije. Bog nije ostao ravnodušan prema zlu koje je preplavilo svet jer je On osetljiv na prisustvo zla. Božiji sud odgovara na „nevaljalstvo ljudsko“ koje je bilo „veliko“ (1. Mojsijeva 6,5). Destruktivni događaj u vidu potopa je Božija reakcija uništenjem svega: „Jer evo pustiću potop na zemlju“ (1. Mojsijeva 6,17). U isto vreme, potop je i stvaralačko–iskupiteljski događaj, u kome se Bog seća svojih stvorenja. Božiji čin sećanja je način da iskaže svoje brižno interesovanje za njih (1. Mojsijeva 8,1).

Posle priče o kraju pretpotopnog života i civilizacije, Bog ponovo potvrđuje kontinuitet života. On snabdeva čovečanstvo hranom i ističe svetost života (1. Mojsijeva 9,4–7), ukazujući na taj način na Njegov budući dar večnog života.

I na kraju, moramo uzeti u obzir dugu, umetnički i poetski znak Božjeg praštanja i ljubavi. Imajte na umu da nas duga poziva da se setimo subote, ne samo zato što se nalazi na odgovarajućem mestu u strukturi koja je paralelna sa pričom o stvaranju, već i zato što duga sadrži slične poruke odmora i nade. Posebno je upečatljivo da se duga pojavljuje oko prestola Božijeg, kao znak Njegove buduće vladavine, neosporne i neprekidne, nad celom zemljom (Otkrivenje 4,3; Otkrivenje 10,1).

*Sodom i Gomor.* Nakon što je Bog objavio Avramu obećanje o sinu koji će preneti mesijansko „seme“ kao blagoslov svim narodima (1. Mojsijeva 12,3; 1. Mojsijeva 22,18), biblijski narativ o iskupljenju prekida se božansko–ljudskim razgovorom o uznemirujućem prisustvu zla i poročnosti. Baš kao što je Bog to učinio sa Nojem, On deli svoju brigu sa i Avramom, zajedno sa svojim planom o tome na koji način će intervenisati. Božji potez prema Njegovim ljudskim slugama–prorocima u vreme Noja i Avrama može biti paralela sa sličnim potezom na kraju vremena, u kome Bog takođe sa svojim ljudskim oruđima deli svoj plan i nameru da se vrati da spase i sudi čovečanstvu.

Avramov odgovor na Božju odluku pokazuje odgovornost koju oseća prema svojim savremenicima i stoga zaslužuje našu pažnju. Kao takav, njegov odgovor treba da inspiriše i gaji sličnu reakciju u nama kada su naši bližnji u pitanju. Imajte na umu da, nakon što je čuo Božju nameru da sudi Sodomu, Avram ne beži na neko udaljeno mesto. Avram je dobro obavešten o situaciji u Sodomu i Gomoru, gde žive neki od njegovih rođaka. Avramova stalna svesnost o okolnostima u kojima se nalaze njegovi rođaci nije izazvala njegovu osudu. Iz ljubavi prema njima, Avram stoji pred Bogom i odražava Božju milost u menjanju Njegove presude, moleći Sudiju koji sudi svakom biću, za oproštaj prema njima. Obratite pažnju na Avramovu upornost i istrajnost u njegovoj molitvi: „I ljudi okrenuvši se pođoše put Sodoma; ali Avram još stajaše pred Gospodom“ (1. Mojsijeva 18,22). Ali zapazite i Avramovu osetljivost na grozotu zla i na potrebu za pravdom i blagodaću: „Hoćeš li pogubiti i pravednoga s nepravednim?“ (1. Mojsijeva 18,23).

Takođe treba izvući pouku iz Božjih postupaka, koji ne samo da silazi i deli svoje mišljenje sa svojim ljudskim slugom, već takođe izgleda da podstiče njegovu smelost da reaguje. Možemo čak reći da Bog voli da se suoči sa Avramovim argumentom, zato što Avramova odbrana može da se poveže sa Njegovim milosrđem. Zaista, primećujemo da je poslednji Božiji odgovor odgovor blagodati: „Neću ih pogubiti radi onijeh deset“ (1. Mojsijeva 18,32). Broj „deset“ u Bibliji simbolizuje ideju o minimumu koji je potreban da bi se nešto uradilo. Takođe obratite pažnju na Božji suverenitet. On „otide svršivši razgovor s Avramomi“ (1. Mojsijeva 18,33). Odnosno, odluka ipak pripada Bogu. Bez obzira na ljudsku revnost, ona na kraju neće odvratiti Božju volju. Svojim činom, Avram ponizno odgovara na Božiju presudu: „A Avram se vrati na svoje mjesto“ (1. Mojsijeva 18,33).

*Danilo.* Jedna posebna ilustracija prisustva budućnosti u Danilovom sadašnjem trenutku je fraza „i kad prođe vrijeme“ (Danilo 1,18). Ova fraza je povezana sa izrazom qets yamin „na kraju svih dana“, označavajući kraj ljudske istorije, kada će Danilo i otkupljeni svih vekova dobiti svoje nasleđe (Danilo 12,13). Takođe je upadljivo i značajno da način izražavanja koji opisuje Danilov „test“ od deset dana takođe odslikava izraze koji opisuju proročanstvo o eshatološkom Danu pomirenja, u tekstu Danilo 8,14. Ovo proročanstvo je paralelno sa Danom Suda u stihovima Danilo 7,9–12, nagovešteno značajnim brojem uobičajenih reči i gramatičkih oblika koji su zajednički za poglavlja Danilo 1 i 3. Mojsijeva 16, koji je osnovni tekst o Danu pomirenja (videti Danilo 1,13; uporediti sa 3. Mojsijeva 16,2). Ova povezanost je svakako značajna, jer nagoveštava obećanje Božjeg otkrivenja.

Takođe obratite pažnju na naglašeno ponavljanje reči mar'eh, „lik, izgled“ (tri puta u Danilo 1,13.15), što se u Danilovoj knjizi takođe posebno odnosi na eshatološku viziju Božijeg otkrivenja u 2300 dana i noći (Danilo 8,13.26). Ova eshatološka perspektiva prenosi, dakle, poruku nade. Primenjeni na slučaj Danila i njegova tri prijatelja, ovi tekstovi prenose ideju da će se Bog pokazati putem ovog „testa“ i da će biti potvrđeni na Dan pomirenja. Za Danila je poruka o kraju vremena bila deo njegovog svakodnevnog života, način na koji je jeo i pio ukazivao je na ideal stvaranja (videti Danilo 1,12; uporediti sa tekstom 1. Mojsijeva 1,29). Način na koji se Danilo odnosio prema drugim ljudima, uključujući i starešinu dvorana koji je mogao biti neprijateljski raspoložen prema njemu (Danilo 1,9), uobličio je njegov pogled na to kako su i drugi stvoreni na sliku Božiju (1. Mojsijeva 1,26; 1. Mojsijeva 9,6).

### TREĆI DEO: PRIMENA U ŽIVOTU

1\. Svako jutro, kada se probudite, započnite svoje molitve trenutkom zahvalnosti za čudo života. Zamolite Boga stvaranja da vam promeni život. Neka Bog promeni vaše srce i dâ novi pravac vašem životu. Potražite u Bibliji nove ideje koje će vas izazvati i inspirisati da se promenite. Držite subotu na takav način da ona postane predukus Carstva Božijeg.

2\. Napišite listu pojavnih oblika na zemlji – onih stvorenih, kao i onih iz vašeg ličnog života – koji inspirišu vašu nadu u Carstvo Božje. Ako ste umetnik, nacrtajte i obojite dugu. Ako ste pesnik, napišite pesmu o lepoti i čudima duge. Ako ste pevač, otpevajte pesmu o dugi.

3\. Molite se Bogu za nekoga ko vam se ne sviđa dok on ili ona ne postane vaš prijatelj. Molite se Bogu za važnu prepreku u vašem životu. Uporno ponavljajte ovu molitvu sve dok konačno ne vidite stvarni rezultat i saznate da je Bog zaista čuo vašu molitvu.

4\. Zašto nam Danilovo korišćenje eshatološkog jezika pri opisivanju njegove trenutne situacije takođe daje nadu i sigurnost da naš život ima smisao i stvoren je za večnost? Na koji način nam ovaj jezik takođe daje i smernice u načinu na koji živimo, jedemo i pijemo, razmišljamo, uživamo u životu i odnosimo se prema drugim ljudima, uključujući naše neprijatelje?