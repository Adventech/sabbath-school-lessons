---
title:  Na koje posledak sveta dođe
date:  31/05/2025
---

### Tekstovi za proučavanje u toku sedmice

Otkrivenje 6,12-17; Matej 24,36-44; 1. Mojsijeva 6,1-8; 2. Petrova 2,4-11; 1. Mojsijeva 18,17-32; Danilo 7,9.10.

> <p>Tekst za pamćenje</p>
> „Ovo se pak sve događaše ugledi njima, a napisa se za nauku nama, na koje pošljedak svijeta dođe. Jer koji misli da stoji neka se čuva da ne padne“ (1. Korinćanima 10,11.12).

Biblija je puna izveštaja o Božjem narodu koji upućuju na buduće događaje i sadrže ključeve koji nam pomažu da razumemo „sadašnju istinu“. Zapravo, neki od tih izveštaja najavljuju događaje poslednjih dana sa iznenađujućom preciznošću, pružajući nam širi osnov za jasno razumevanje proročanstava iz Knjige proroka Danila i Otkrivenja.

Ne narušavajući slobodu savesti pojedinca, Bog uspeva da upravlja događajima na način koji savršeno odgovara onome što su proroci predvideli da će se dešavati u poslednjim danima. Neki od tih važnih izveštaja su očigledni, jer se Novi zavet poziva na njih naročito kada opisuje događaje poslednjih dana: o Sodomu i Gomoru, Potopu, itd. Drugi zahtevaju pažljivo razmišljanje i istraživanje kako bi se iz njih „iskopale“ istine koje su nam date u Božjoj Reči.

Tokom narednih par sedmica proučavaćemo izvestan broj ključnih izveštaja da bismo videli šta bi oni mogli da nam kažu o događajima kao što su Drugi dolazak, istražni sud, poslednja kriza, i drugo. A u svemu tome, nalazimo Hrista kao središte, jer On mora biti temelj kao i krajnji cilj svih naših proročkih poduhvata.

*Proučite pouku za ovu sedmicu da biste se pripremili za subotu, 7. jun.*