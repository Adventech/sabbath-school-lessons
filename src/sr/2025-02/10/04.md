---
title:  Izveštaj o Sodomu i Gomoru
date:  03/06/2025
---

Postoji još jedna ključna starozavetna priča na koju se Petar direktno poziva kada opisuje događaje poslednjih dana – uništenje Sodoma i Gomora. Ti gradovi u ravnici postali su legendarni po svojoj pokvarenosti i bili su prvi primer naseljenih centara koji su uništeni vatrom sa neba.

`Pročitajte sledeće tekstove: 2. Petrova 2,4-11; Juda 1,5-8; Jezekilj 16,46-50 – i zapazite sve detalje. Kakvi su bili moralni uslovi koji su doveli do uništenja tih gradova, i koje paralele s tim postoje i danas?`

Upozorenje upućeno ljudima poslednjeg vremena preko izveštaja o Sodomu i Gomoru vrlo je jednostavno: na kraju, zli će isto tako biti uništeni vatrom, kao što je jasno opisano u tekstu Otkrivenje 20. Greh je izuzetno varljiv, jer nas zaslepljuje za pravo stanje našeg srca prikrivajući naše prestupe pod velom samoodobravanja, dok nam je zlo koje drugi čine uglavnom očigledno. U istom poglavlju u kom govori o tome kako je mnogo ljubavi izlio na svoj narod, Bog ih upozorava da su, iako nisu počinili iste grehe (Jezekilj 16,47), zapravo postali još pokvareniji od Sodoma.

Izrael se bavio „bludničenjem“ (Jezekilj 16,41), počinivši duhovnu preljubu. Zamislite kakvo iznenađenje su pripadnici Božjeg naroda doživeli kada su čuli da su pokvareniji od naroda koji je postao legendaran po svojoj zloći.

To nije ništa novo, ne samo za drevni Izrael, već za celo čovečanstvo. U Rimljanima 1,18-32 Pavle izlaže dugačku listu zala, kakva bi se mogla sastaviti i na osnovu današnjih novinskih naslova. Pavlov opis greha neznabožaca nije imao za cilj da stvori osećaj superiornosti kod Jevreja, već da Božji narod konačno shvati ozbiljnost sopstvenih greha. Natan je učinio isto kad je razgovarao sa Davidom – izneo mu je priču o bogatašu koji je ukrao jagnje od siromaha. Ta priča je učinila da se David „vrlo razgnjevi“ (2. Samuilova 12,5), jer je nepravda bila očigledna. Ali čak i tada je bilo potrebno da Natan izjavi: „Ti si taj!“ (2. Samuilova 12,7) da bi David prepoznao sebe u toj priči.

`Važno je imati na umu da se Biblija ne obraća prvenstveno spoljašnjem svetu, već samom Božjem narodu. Kada vidimo gnusne grehe drugih, opisane u tekstovima kao što su 13. i 17. poglavlje Otkrivenja, to je zapravo upozorenje da i mi, takođe, možemo da upadnemo u istu zamku.`