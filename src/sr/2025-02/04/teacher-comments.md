---
title:  Narodi – 1. deo
date:  25/04/2025
---

**Ključni tekst:** Danilo 7,14

**Središte proučavanja:** 1. Mojsijeva 12,1-9.

### PRVI DEO: PREGLED

Kada je Bog stvarao Zemlju, imao je plan o životu u radosti i ljubavi za ljude koji će na njoj živeti. Međutim, umesto da ispune Božji plan za njih, ljudi su pali u iskušenje da biraju sopstvene puteve. U naredne dve lekcije proučavaćemo o tome kako ljudi nisu uspeli da nađu pravi put i kako ih je Bog vodio u njihovoj borbi da pronađu svetlost u tami koja je proizašla iz njihove želje da budu nezavisni.

Ta želja se prvi put ispoljila u rajskom vrtu, kada su Adam i Eva, pod uticajem zmije, odstupili od Boga i pali u iskušenje da žude da budu „kao Bog“ (1. Mojsijeva 3,5). Samim tim, Adam i Eva su, sada kao pala bića, stekli znanje o grehu i time izgubili moralnu moć da biraju dobro umesto zla (1. Mojsijeva 3,22). Kasnije, u ranoj istoriji čovečanstva, Vavilonjani su odlučili da podignu kulu kako bi došli do vrata Božijih („Bab–El“) na nebu i tako uspeli da uzurpiraju Božje mesto (1. Mojsijeva 11,1– 4). Ali, došlo je do pometnje među graditeljima kule, i kao rezultat njihove drskosti Bog ih je rasuo po zemlji.

Čak je i izrailjski narod pokušavao da vlada, i umesto da prigrli Božju vladavinu, tražili su sebi cara između ljudi u njihovim plemenima. Bog je na sve ove ljudske težnje odgovorio božanskim delovanjem. Prvo, pozvao je Avrama da postane blagoslov za sve narode. Tada su Izrailj, a kasnije i crkva, pozvani da svedoče svim narodima o Carstvu Božijem. Biblija donosi nadu u Carstvo Božije, jedino pravo svetlo za sve narode, što je rešenje za iskušenje da se oslonimo na ljudsku moć da izgradimo carstva na ovoj zemlji i tako živimo u tami.

### DRUGI DEO: KOMENTAR

**Adam i Eva**

Priča o razgovoru između Eve i zmije u Rajskom vrtu otkriva osnovni uzrok ljudskog neuspeha – ambiciju da se postane poput Boga. Zmija se prva pojavljuje u narativu. Kada govori, zvuči kao Bog, sam Stvoritelj. Zmija „reče“ (1. Mojsijeva 3,1), kao što je Bog „rekao“ deset puta u priči o stvaranju. Isti verbalni oblik *wayyo’me*, „reče“, koristi se u obe priče. Konstrukcija fraze je zabrinjavajuća, jer subjekat glagola „reći“ nije naznačen. U stvari, ovo je jedini slučaj u celom ovom odlomku da tema nije jasno data. I da bi zabuna bila veća, glagolu čak prethodi ime *Elohim*, „Bog“, što daje utisak da Bog govori. Hebrejski tekst ima sledeći niz reči: „Bog [On] reče ženi“. Dakle, izgleda kao da je zmija zamenila Boga.

Zanimljivo je da se ista pojava dešava kada je žena postala neposlušna Bogu. Fraza koja opisuje njeno ponašanje: „I žena videći da je rod na drvetu dobar“ (1. Mojsijeva 3,6), podseća na Božju ocenu Njegove tvorevine „I vidje Bog da je dobro“ (1. Mojsijeva 1,4.10.12.18.25.31). Ova povezanost između Božjih i Evinih reči sugeriše da je ona već zamenila božanskog Stvoritelja svojim mišljenjem. Zaista, ona se ponaša kao Bog: „*uzabra* roda s njega i okusi, pa *dade* i mužu svojemu, te i on *okusi*“ (1. Mojsijeva 3,6). Ova tri glagola (označena italikom u citatu) do sada su se povezivala samo sa Tvorcem. Bog je dao hranu (1. Mojsijeva 1,29). Bog je „uzeo“ čoveka (1. Mojsijeva 2,15) i Bog mu je „uzeo“ jedno rebro (1. Mojsijeva 2,21). Dakle, Eva se identifikuje kao Stvoritelj i jednostrano nameće svoju „vladavinu“ nad Adamom.

Kasnije će i Adam i Eva ponovo pokušati da zauzmu Božje mesto kada shvate da su goli. Biblijski tekst izveštava da „načiniše sebi pregače“ (1. Mojsijeva 3,7). Glagol „načiniti“ se do sada upotrebljavao samo u vezi sa Bogom, Tvorcem (1. Mojsijeva 1,31; 1. Mojsijeva 2,2, itd.). Značajno je da Adam i Eva pokušavaju da reše svoj problem stavljajući sebe na mesto Boga, Božanskog, što je radnja koju je već pokrenula žena. Zabrinjavajuće je što se ljudski par sada pridružio zmijinoj agendi, a to je da uzurpira Božju ulogu. Njihovo bogohuljenje sugeriše se i u povezanosti između izraza *‘arom*, koja opisuje njihovu „nagost“ i reči *‘arom*, koja opisuje „lukavost“ zmije (1. Mojsijeva 3,1).

**Vavilonski graditelji**

Jezik koji se koristi da se opiše rad graditelja Vavilona odražava izraze korišćene u izveštaju o stvaranju, sa namerom da se preokrene delo stvaranja i zameni Bog stvaranja. Ova namera je već naznačena u tablici naroda u kojoj je Nimrodovo osnivanje Vavilonskog carstva uvedeno tehničkom rečju *re'shit* „početak“ (1. Mojsijeva 10,10), što je slično božanskom izveštaju o stvaranju (1. Mojsijeva 1,1). Nimrod, čije ime znači „pobunićemo se“, predstavljen je kao tvorac Vavilona, kao što je Bog tvorac neba i zemlje.

U priči o Vavilonskoj kuli, posmatramo istu uzurpaciju. Izraz, *'al peney*, „na površini“, koji je korišćen da se opiše stanje zemlje pre stvaranja (1. Mojsijeva 1,2), ovde se ponovo pojavljuje (1. Mojsijeva 11,4). Dok je način Božjeg stvaranja tekao sa jednog elementa (vode) na mnogostrukost i raznolikost, Vavilon preokreće stanje mnoštva u jedan element. Reč Božija, *wayyomer ’Elohim*, „reče Bog“, zamenjena je rečju graditelja *wayy’omeru* – „rekoše“ (1. Mojsijeva 11,3.4). Božansko ostvarenje čina stvaranja *vayehi*, „i bi“ (1. Mojsijeva 1,3), zamenjeno je ljudskim dostignućem *vattehi*, „i behu“ (1. Mojsijeva 11,3). Božansko samopromišljanje ili konsultacija božanskog Stvoritelja (1. Mojsijeva 1,26) *na'aseh*, „da načinimo“, zamenjeno je ljudskim samopromišljanjem *na'aseh*, „sazidamo“ (1. Mojsijeva 11,4). Graditelji Vavilona imaju istu ambiciju kao i Eva, žele da budu kao Bog.

**Pozivanje Avrama**

Ovim rečima Bog poziva Avrama: „I učiniću od tebe velik narod… i ti ćeš biti blagoslov“ (1. Mojsijeva 12,2). Božje pozivanje Avrama je odgovor na planove vavilonskih graditelja i stoji protiv njih. Dakle, nije slučajno što se Božji poziv Avramu da ode dogodio u Uru Haldejskom. Zaista je upadljivo da se drevni sumerski grad Ur nalazi u oblasti Vavilonije, koja ima najbližu vezu sa incidentom o gradnji kule.

To što je Avram čuo poziv da napusti mesto zasićeno sećanjem na Vavilon ima smisla i ne treba da nas iznenadi, ne samo zbog istorijskih i geografskih razloga, već i zbog svojih teoloških implikacija. Od vapaja proroka do apokaliptičke molbe, božanski poziv na „izlazak iz Vavilona“, ima dugu teološku istoriju u biblijskoj tradiciji (videti Isaija 48,20; Otkrivenje 18,4). Božanski poziv znači ne samo izbavljenje iz ugnjetavajućih uslova, kao i nacionalnu obnovu u Obećanoj zemlji, već podrazumeva i povratak zavetu.

Vavilonski graditelji su hteli da steknu veliko ime i da od sebe naprave jedinstvenu univerzalnu naciju (1. Mojsijeva 11,4). Ali Bog je taj koji čini ime velikim i jedini Bog čini jednu naciju velikom i jedinstvenom nasuprot drugim nacijama. Zanimljivo je da je glagol „stvoriti“ ključna reč izveštaja o stvaranju, gde se javlja sedam puta, sa Bogom kao subjektom (1. Mojsijeva 1,7.16.25.26; 1. Mojsijeva 2,2 [2x], 3). Isti glagol je tri puta upotrebljen da se opiše delatnost vavilonskih graditelja (1. Mojsijeva 11,4.6 [2x]), a jedan od njih, posebno, u odnosu na njihovo „ime“ (1. Mojsijeva 11,4). Vavilon je, dakle, stao na mesto Stvoritelja. Poziv Avramu upućuje na Onoga koji ima autoritet. Samo Bog, kao Tvorac, može zaista da „stvori“; i samo Bog može „steći ime“. Štaviše, samo je Božje ime opisano kao „veliko“ (Isus Navin 7,9).

**Blagosiljanje Avrama**

Reč *barak*, „blagosloviti“, ključna je reč u Božjem pozivu Avramu, gde se pojavljuje pet puta. Upotreba ove reči posebno je istaknuta u knjizi 1. Mojsijeva, gde se pojavljuje 88 puta (u poređenju sa 356 puta u ostatku hebrejske Biblije). Hebrejski koncept „blagoslova“ često se povezuje sa perspektivom plodnosti (1. Mojsijeva 1,21–23). Tako poziv Avramu preokreće ideologiju Vavilona. Protiv graditelja Vavilona, koji su odbili da se pridruže božanskom planu stvaranja, da se umnože, blagoslov upućen Avramu obnavlja sile stvaranja i obećanje budućnosti.

Dok su graditelji Vavilona svoju sigurnost zasnivali samo na uzdanju u sebe, blagoslov nad narodom zavisi isključivo od Božjeg blagoslova nad Avramom. Suštinski razlog za ovaj blagoslov leži u budućem istorijskom događaju: „u tebi će biti blagoslovena sva plemena na zemlji“ (1. Mojsijeva 12,3). Predloški izraz „u tebi“ znači „u tvom semenu“ ili „kroz tvoje seme“. Odnosno, blagoslov se ne dobija „u Avramu“, već „u semenu“ Avramovom, koje je isto mesijansko „seme“ kao u tekstu 1. Mojsijeva 3,15, sa kojim naš tekst deli mnogo zajedničkih reči, gramatičke forme i asocijacija na određene reči i ideje. Isti jezik koristi Pavle da opiše univerzalni efekat saveza „u Hristu Isusu“ (Galatima 6,15).

### TREĆI DEO: PRIMENA U ŽIVOTU

*Stati na mesto Boga.* Znajući da je suština greha da se preuzme Božja uloga, zapitajte se kako, ako nismo pažljivi, Bog može biti zamenjen na svakom nivou našeg života? Razgovarajte o sledećim aspektima u svom razredu:

*Vašim rečima*, kada lažete, sakrivate ili iskrivljujete činjenice. Zamenili ste istinu (ono što Bog vidi) svojom verzijom. Kada se hvalite, generalno preuveličavate svoju vrednost na račun bližnjeg ili čak na račun samog Boga, baš kao što je Navuhodonosor učinio kada je sagradio grad Vavilon (Danilo 4,30).

*Na svom poslu*, kada se previše trošite, ignorišete zakone zdravlja ili svoju porodicu kojoj je potrebno vaše prisustvo i pažnja. Kad ste lenji, radite traljavo. Kada varate, kada kopirate, kradete rad ili otkrića nekog drugog, pretvarajući se da je vaš.

*U religiji*, kada obožavate nekog drugog ili nešto drugo osim Boga, bilo da je u pitanju novac, posao, automobil, kuća ili vi sami, i time činite idolopoklonstvo.

*Odgovaranje na Božji poziv.* Znajući da je zauzimanje Božjeg mesta greh, šta možete učiniti da dozvolite Bogu da ukloni vaš ego sa prestola vašeg srca i tu postavi sebe? Pronađite primere u Bibliji koji pokazuju ovu božansku intervenciju.

Razgovarajte o Božijem odgovoru na ljudski greh; razmislite o pitanju zamene – o činjenici da je Bog izabrao da umre umesto vas kako biste vi mogli da živite. Razmišljajte o konkretnim događajima u istoriji Izrailja u kojima je Bog radio za ljude (na primer, stvaranje, izlazak iz ropstva, vavilonsko izgnanstvo ili određeni periodi kada se Bog borio za svoj narod [2. Mojsijeva 14,14], itd.).