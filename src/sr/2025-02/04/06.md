---
title:  Svetlost paganima
date:  24/04/2025
---

Prvenstvena svrha s kojom je Bog osnovao izraelski narod nije bila da osudi ostatak sveta, već da ga spase. Neosporno, većina nas, kada se suoči sa pravednim ponašanjem nekog drugog, doživljava to kao ličnu osudu. Tako je i postojanje Izraela služilo tome da se istakne greh i sebičnost okolnih naroda. Vernici koji žive u skladu sa Bogom ističu i naglašavaju Njegov pravedni karakter, što prirodno vodi ka osvedočenju i osudi. U idealnom slučaju, život ljudi koji „drže zapovijesti Božije“ (Otkrivenje 14,12) trebalo bi da bude ogledalo Njegovog karaktera.

Da su Izraelci zaista postupali kao što je trebalo, i činili ono što im je bilo rečeno da čine, narodi bi im prilazili u miru, nastojeći da saznaju više o njima i njihovom Bogu. Tragično je što su, umesto toga, kao što je vavilonsko ropstvo pokazalo, ti narodi dolazili da ratuju protiv njih.

Najbolje ogledalo Božjeg karaktera bio je, naravno, Isus – jedini čovek koji ga je savršeno prikazao. A taj Njegov savršeni primer, koji je zacelo doneo osvedočenje mnogim srcima, bio je u stvari zamišljen kao poziv (videti Jovan 3,16-21).

Krajnja svrha osnivanja izraelskog naroda bila je ista kao i svrha s kojom je Bog osnovao crkvu – On čezne da upotrebi svoj narod kako bi grešnike privukao Hristu. Poziv sadržan u porukama tri anđela, objavljen preko Njegove crkve, nije namenjen nekolicini odabranih, već „svakome plemenu i jeziku i koljenu i narodu“ (Otkrivenje 14,6). Stih Otkrivenje 18,1 predviđa da će, pre Hristovog povratka, cela zemlja biti obasjana Božjom slavom.

**Čemu nas sledeći odlomci uče o ulozi koju je Bog namenio svom narodu u ovom svetu? Kako možemo da primenimo te principe na sebe?**

`4. Mojsijeva 14,17-21`

`Isaija 42,6; Isaija 49,6; Isaija 60,3`

`Otkrivenje 18,1-4`

`Pročitajte ponovo tekst Otkrivenje 18,1-4, poziv upućen „mom narodu“, to jest Božjem narodu da izađe iz Vavilona. Kako će se to dogoditi? Drugim rečima, kako mi, kao crkva koja nije u Vavilonu, možemo biti od Boga upotrebljeni da Božji narod, koji je još uvek u Vavilonu, pozovemo da izađe iz njega?`