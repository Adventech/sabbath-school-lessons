---
title:  Tražili ste – dobili ste
date:  22/04/2025
---

Prema prvobitnom planu, Izrael nije trebalo da ima ljudskog monarha kao što su ga imali drugi narodi. Međutim, s vremenom, vera Izraelaca se poljuljala, i oni su počeli da žude za onim što su ti „narodi“, neznabošci, imali.

`Pročitajte tekst 1. Samuilova 8,4-18. Zašto su, po vašem mišljenju, starešine smatrale da je ideja o caru privlačna? Na koje načine i sami postajemo plen sličnih iskušenja?`

Važno je zapaziti da je zahtev za carem predstavljao odbacivanje Božje vladavine nad Njegovim narodom. Prema namerama s kojima je osnovan, taj narod je trebalo da odgovara direktno Stvoritelju, a njihov odnos prema Njemu bio je javno vidljiv, između ostalog, preko svetilišta i njegovih službi. Međutim, zahtevanjem cara, oni će na sebe navući istu vrstu muka koju su neznabožačka carstva iskusila – vojnu obavezu u ratovanju za cara, oduzimanje imovine, oporezivanje i druge nevolje. Otkriće da ljudski moćnici pokazuju sklonost da vladaju u sopstvenu korist, umesto u korist drugih, kao što Bog čini.

Osim toga, to novo uređenje biće trajno. Izraelcima će biti dato ono što su tražili, ali kada budu uvideli da su samo pogoršali stanje, više neće imati kud. „Pa ćete onda vikati radi cara svojega, kojega izabraste sebi; ali vas Gospod neće onda uslišiti“ (1. Samuilova 8,18).

Bog poznaje slabosti svog naroda, i dosta rano je predvideo da će Izraelci tražiti čoveka za cara. Oni su to i učinili, tako da veliki deo svete istorije predstavlja svedočanstvo o posledicama tog izbora.

Pročitajte tekst 5. Mojsijeva 17,14-20. Zapazite da Bog ne kaže: „Ja ću im dati cara“, već da će Njegov narod odlučiti da ga postavi. Zato je On uveo određene mere predostrožnosti, kako bi zaštitio svoj narod od nekih zala ljudske vladavine – mada su, kao što je istorija tog naroda i njegovih careva pokazala, te mere često bile zanemarivane.

Treba samo pogledati istoriju Izraela nakon što su odlučili da imaju cara, da bi se shvatilo koliko im je loše išlo pod njihovom upravom. Mada su neki carevi bili bolji od drugih, čak i oni „dobri“ su grešili (setite se Davida i Vitsaveje). U mnogo slučajeva, narod je živeo pod vladavinom careva koji su, jedan za drugim, činili „što je zlo pred Gospodom“ (videti: 1. O carevima 11,6; 1. O carevima 15,26; 1. O carevima 16,30; 2. O carevima 3,2, itd.).

`I tada, kao i danas, sve ljudske vlasti imale su nešto zajedničko – bili su to grešnici koji su upravljali drugim grešnicima. Šta li je moglo krenuti po zlu?`