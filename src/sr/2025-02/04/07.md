---
title:  Za dalje proučavanje
date:  25/04/2025
---

Isaija 44,24 – 45,13.

„’Tajna bezakonja’, malo-pomalo, u početku neprimetno i tiho, a onda sve otvorenije, onoliko koliko je jačala njena snaga i njena vlast nad ljudskim umom, obavljala je svoje prevarno i bogohulno delo. Skoro neosetno, neznabožački običaji su se uvukli u hrišćansku Crkvu. Duh nagodbe i usklađivanja sa svetom neko vreme je bio suzbijan surovim progonstvima koje je Crkva podnosila od neznabožačke ruke. Međutim, kada je progonstvo prestalo, kada je hrišćanstvo ušlo u vladarske dvorove i palate, odbacilo je skromnu jednostavnost Isusa Hrista i Njegovih apostola i zamenilo je sjajem i ohološću neznabožačkih sveštenika i vladara; umesto božanskih zahteva prihvatilo je ljudske teorije i tradicije. Prividno Konstantinovo obraćenje početkom četvrtog stoleća, izazvalo je veliku radost, a svet, ogrnut plaštem pravednosti, ušetao je u Crkvu. Posle toga, delo kvarenja ubrzano je krenulo napred. Neznaboštvo, naizgled pobeđeno, slavilo je pobedu. Njegov duh zavladao je Crkvom. Njegove doktrine, ceremonije i sujeverje uvukli su se u veru i bogosluženje onih koji su sebe smatrali Hristovim sledbenicima.“ – Elen G. Vajt, *Velika borba*, str. 49, 50 (original).

U skladu sa pitanjem na kraju proučavanja za sredu, nismo li svi u opasnosti, posebno što smo duže ovde, da odbacimo „skromnu jednostavnost Isusa Hrista i Njegovih apostola“ radi pompe, moći, priznanja i iskušenja ovog sveta? Ako mislimo da nismo, onda zavaravamo sebe.

**Pitanja za razgovor:**

`1. Kada je Bog proterao svoj narod u Vavilon, bio je to posebno bolan trenutak. Avram je bio pozvan da izađe iz Haldeje kako bi osnovao zavetni narod kao izvor svetlosti za ovu planetu, a sada su oni bili vraćeni natrag u lancima. Tokom njihovog ropstva, Bog je pokazao Izraelu kako je moglo biti da su ostali verni. Navuhodonosor, na samom čelu sistema koji je potpuno suprotstavljen Bogu, dolazi Hristu (Danilo 4). Pred kraj njihovog zatočeništva, Bog podiže persijskog cara da posluži kao tip Hrista, tako što će osloboditi Njegov narod iz Vavilona i vratiti ih u Obećanu zemlju. Kir nije bio Izraelac, a ipak ga je Bog izabrao da otkrije plan spasenja svetu tako što je vratio Božji zavetni narod u Jerusalim. Koje pouke o tome kako Bog gleda na čovečanstvo možemo izvući iz činjenice da je On koristio i ljude izvan Izraela da bi ostvario svoje ciljeve?`

`2. Možda mi nismo u Vavilonu, ali u kojoj meri bi Vavilon mogao biti u nama? Kako da najpre prepoznamo taj problem, a onda i da se promenimo?`