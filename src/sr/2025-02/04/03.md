---
title:  Poziv upućen Avramu
date:  21/04/2025
---

U 10. poglavlju 1. Mojsijeve vidimo rađanje različitih naroda. Reč koja se obično prevodi kao „narodi“ je gojim, što takođe može da se odnosi na neznabošce, odnosno nejevreje. Tekst 1. Mojsijeva 10 kaže nam da je ljudski rod podeljen „na zemljama svojim“, po jezicima, porodicama i „narodima“ (1. Mojsijeva 10,5; videti takođe Otkrivenje 14,6).

Skoro odmah nakon uvođenja tog koncepta, Bog poziva Avrama da izađe iz jednog od tih naroda da bi se razlikovao od njegovih pripadnika i onoga što oni predstavljaju.

`Pročitajte tekst 1. Mojsijeva 12,1-9. Zašto je Bog pozvao Avrama (kasnije Avraama/Abrahama) da izađe iz zemlje svog porekla?`

Bog je nameravao da upotrebi Avrama kako bi osnovao narod koji će stajati nasuprot ljudskim carstvima. Taj narod nije trebalo da ima drugog cara osim samog Boga. Trebalo je da pokažu pred svima šta bi se desilo kad bi se ljudski rod vratio svom Tvorcu. Izrael je uspostavljen da bi bio blagoslov za „sva plemena na zemlji“ (1. Mojsijeva 12,3). Bog ih je obasuo svetlošću i prednostima kakve na ovom svetu nisu viđene, možda još od pre Potopa.

`Pročitajte tekst 5. Mojsijeva 4,5-9. Šta je Gospod govorio Avramovim potomcima, narodu koji je postao ispunjenje Božjeg obećanja datog Avramu?`

Tu nije reč o pojedincu koji svedoči u jednoj zajednici. Tu je reč o čitavom narodu koji je, delujući zajedno, u saradnji sa Bogom, mogao da pokaže slavu Njegovog karaktera. Zapazite, takođe, u rečima koje su im izgovorene, da to što ih je učinilo posebnim nisu bile samo „uredbe i zakoni“ koje im je Bog dao, već je njihovo pridržavanje tih uredbi i zakona trebalo da navede druge narode da kažu: „Samo je ovaj veliki narod narod mudar i razuman“ (5. Mojsijeva 4,6). Koliko god da su čudesne istine koje su date nekom narodu, propuštanje da žive u skladu s njima, da im se povinuju, navuklo bi na njih prokletstvo umesto blagoslova, i smrt umesto života.

`Kako to načelo – da nije dovoljno samo poznavati te istine, već da ih se treba i pridržavati – važi i za nas adventiste danas?`