---
title:  Nevrod i Niniva
date:  20/04/2025
---

Edem je bio stvoren kao idealan dom za ljudski rod. Međutim, kada se pojavio greh, Bog nije imao izbora osim da ljude, barem zasad, odvoji od Vrta i drveta života.

Izvan Vrta, od ljudi se zahtevalo da naporno rade kako bi obezbedili svoju dalju egzistenciju. Život je postao teži. Morali su da žive s mukom i u znoju lica svog (1. Mojsijeva 3,16-19). Naši praroditelji uzdali su se u to da će punopravni Car obezbediti put za povratak u Vrt, i prinosili su žrtve pred kapijama Edema, verno iščekujući iskupljenje koje je Bog od samog početka ponudio palom svetu.

„Edemski vrt ostao je na Zemlji još dugo pošto je čovek bio odvojen od njegovih prijatnih staza... Tu je dolazio Adam sa svojim sinovima da se moli Bogu. Tu je obnavljao svoj zavet poslušnosti Zakonu čije mu je kršenje donelo izgnanstvo iz Edema. Kada je poplava bezakonja preplavila svet i ljudska pokvarenost izazvala uništenje vodama Potopa, Ruka koja je zasadila Edem povukla ga je sa Zemlje. Ali, prilikom konačnog obnavljanja, kada će nastati ’novo nebo i nova zemlja’ (Otkrivenje 21,1), on će biti vraćen još slavnije ukrašen nego u početku.“ – Elen G. Vajt, *Stvaranje, patrijarsi i proroci*, str. 62 (original).

Drugi su, međutim, radili na ljudskim „rešenjima“ za naše novonastale probleme, i mi vidimo rađanje gradova-država, pokušaj da se obezbedi lakši život, a možda i da se preotme ono što je izgubljeno u Edemu.

`Pročitajte tekst 1. Mojsijeva 10,1-12. Tu Biblija predstavlja nekoliko ključnih političkih aktera koje nalazimo svuda u ostatku Svetog pisma, uključujući Ninivu i Vavilon. S obzirom na ono što znamo o ulozi tih gradova kasnije u istoriji, šta možemo zaključiti na osnovu ovog teksta?`

Neki su čitali o Nevrodu i zaključili da je on plemeniti junak, umnogome nalik herojskim osvajačima iz paganske mitologije. Ali kada ga Biblija opisuje kao nekoga ko je bio „silan na zemlji“, i „dobar lovac pred Gospodom“, to nije pohvala. Nevrod je veliki po sopstvenoj proceni i on stoji „pred Gospodom“ u smislu da prkosi Bogu. Ono što vidimo u tim stihovima je širenje pobune protiv Boga, pobune koja će trajati sve dok, na kraju, svaki bunt ne bude zauvek iskorenjen.

`Zašto je greh pobune protiv Boga mnogo podmukliji nego što smo spremni da uvidimo? Kako se možemo zaštititi od te ljudima vrlo svojstvene osobine?`