---
title:  Paganski vladari
date:  23/04/2025
---

Božje postupanje prema Izraelu pruža bogate uvide u Njegovo postupanje prema novozavetnoj crkvi. Izraelski narod je zapravo, na mnogo načina, poslužio tome da unapred predvidi greške crkve. Daleko od toga da bi mogli da polažu pravo na bilo kakvu superiornost u odnosu na drevni Izrael, hrišćani su, naprotiv, oduvek bili, i još uvek su, veoma podložni istim iskušenjima.

`Pročitajte Matej 20,25-28. Na koju grešku je Isus upozorio svoje učenike, da bi je izbegli pri uspostavljanju rada hrišćanske crkve?`

Izrael je tražio čoveka za cara, i taj zahtev je doveo do moralnog pada naroda. Carevi su postajali sve pokvareniji, dok na kraju Bog nije dopustio Vaviloncima da, kao popravnu meru, odvedu Njegov narod u zarobljeništvo.

Nešto slično dogodilo se i u istoriji hrišćanske crkve. Iako nije trebalo da se organizuju po ugledu na paganske narode, kada je Konstantin došao na vlast i proglasio se za hrišćanina, vernicima je laknulo – progonstvo je najzad završeno! To je samo po sebi bilo blagoslov, ali onda je crkva došla na ideju da bi moć cara mogla da upotrebi u sopstvenu korist.

Nekoliko velikih sporova izbilo je među hrišćanima u četvrtom veku, i pošto se crkva pokazala nesposobnom da ih sama reši, upućeni su apeli imperatoru da se umeša. Od tog trenutka pa nadalje, rimski biskup, koji je nekada bio jedan među jednakima, uzdigao se na istaknut polažaj. Crkva je tražila od države da se umeša u verska pitanja, i otkad je država prekoračila taj prag, stvari su išle od loših ka još gorim.

Kao u slučaju starog Izraela, mnoga od najmračnijih poglavlja hrišćanske istorije direktna su posledica kompromisa crkve sa svetom. I dok se Izrael okrenuo obožavanju idola, sa svojim carevima koje je njihov apetit za vlašću toliko iskvario da su žrtvovali decu idolima, dotle je crkva postepeno usvajala sredstva i metode paganskog carstva, u toj meri da su mnogi iskreni vernici umrli mučeničkom smrću, jer su smatrani pretnjom po tu crkveno-državnu instituciju.

`Na koje načine ta ista iskušenja, u našoj kulturi i u našem društvu, mogu dovesti u opasnost integritet naše vere?`