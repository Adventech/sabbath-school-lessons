---
title:  Danilo 7
date:  29/04/2025
---

San iz 2. poglavlja Knjige proroka Danila prvo je dat vavilonskom caru. Za razliku od toga, vizija iz sedmog poglavlja data je jevrejskom proroku, pripadniku Božjeg zavetnog naroda.

Danilu je prikazano isto što i Navuhodonosoru, samo iz drugačije perspektive. Umesto statue, on vidi niz naroda koji izlaze iz mora, kao posledica vetrova koji su uzburkali vodu. Ti narodi su bili u stalnom stanju sukoba, što je izazivalo neprekidnu smenu vlasti između njih. Stihovi kao što su: Psalmi 65,5-8; Isaija 17,12.13 i Jeremija 46,7.8 koriste analogiju sa poplavama i talasima kako bi opisali neprestani metež među tim narodima.

Nasuprot tome, postojala je Obećana zemlja koja je, bar za izvesno vreme, predstavljala ostrvo mira i sigurnosti usred mora neznabožačkih carstava – sveti narod osnovan na čvrstom temelju Božje vladavine za razliku od neposlušnih naroda koji su ga okruživali.

`Pročitajte tekst Danilo 7,1-3. U tom prizoru ima dosta kretanja. Koje pouke možemo izvući iz tog živopisnog prikaza kada je reč, na primer, o tome koja je zver prva izašla iz mora?`

Danilo posmatra haos neznabožačkog ratovanja sa obale, kada iznenada zveri počinju da izlaze na zemlju – na njegovu teritoriju! Problemi neznabožaca sada su postali problemi njegovog naroda. Oni su izabrali da žive kao neznabošci, tako da će nadalje živeti sa (i pod) neznabošcima. Počevši od vavilonske prevlasti, Božji zavetni narod nikad više neće uživati u potpunoj i dugotrajnoj nezavisnosti.

Taj gubitak samostalnosti za Božji narod u današnje vreme trajaće sve do kraja, kada će Hristos konačno biti postavljen na svoje pravo mesto kao naš Car. U Novom zavetu, Božji narod je nastavio da strada pod gvozdenom pesnicom Rimskog carstva, a zatim i pod progonstvima malog roga, naslednika paganskog Rima.

Premda su, istorijski gledano, neki narodi bili bolji od drugih, a neka razdoblja mirnija od drugih, najveći deo istorije naroda, plemena i carstava sastojao se jednostavno u kretanju od jedne tragedije do druge, od jednog tlačitelja do drugog. I često se sve to činilo pod vlašću onih koji su tvrdili da imaju samo najbolje namere za sopstveni narod. Kakva suprotnost u odnosu na vladavinu koju je Bog želeo za svoj narod, samo da su je oni izabrali.

`Kako nam tekst Rimljanima 3,10-19 pomaže da objasnimo toliko toga u našem svetu? Na koji način, posebno 19. stih, pokazuje zašto nam je evanđelje tako očajnički potrebno u životu?`