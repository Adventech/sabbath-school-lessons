---
title:  Danilo 2
date:  28/04/2025
---

Bilo je to za vreme vavilonskog ropstva kada je Bog, preko proroka Danila, izložio najubedljivije opise odnosa između Njegovog naroda i carstava ovog sveta koje uopšte imamo. Njegov narod više nije bio nezavisan. On je sada žnjeo posledice svojih odluka. (I možda učio iz njih?)

`Pročitajte tekst Danilo 2,31-35, koji nam pruža sveobuhvatni pregled istorije sveta sve do poslednjeg vremena. Koje važne istine možemo saznati iz tog neverovatnog proročanstva?`

Krajem devetnaestog veka mnogi ljudi su odisali novim poverenjem u ljudski napredak. Izložba u Parizu (1900), na primer, bila je izvanredan pokazatelj optimizma u pogledu budućnosti. Svakako, uz sav taj tehnološki i naučni napredak, mnogi od najvećih problema čovečanstva biće okončani! Kada je ljudski rod ušao u dvadeseti vek, među mnogim misliocima vladao je taj veliki optimizam da će nas ideali Prosvetiteljstva – kao što su ljudska savršenost i moć razuma – uvesti u divnu novu eru čovečanstva.

Međutim, Prvi svetski rat je brzo razvejao te snove, a do kraja dvadesetog veka u ratovima smo izgubili više od 200 miliona ljudi. Možda smo napredovali u tehnološkom smislu, ali svakako ne i u moralnom. Da parafraziramo dr Martina Lutera Kinga Juniora, mi imamo precizno navođene rakete, ali pogrešno vođene ljude. A to je zaista zastrašujuća kombinacija.

Mnogi proučavaoci proročanstava zapazili su da se u vezi sa metalima u tekstu Danilo 2 prelazi od najvrednijih ka najmanje vrednim – zlato devalvira u srebro, srebro u bronzu, bronza u gvožđe, dok nam na kraju ne ostanu samo gvožđe i glina.

Čarls Darvin, Karl Marks i drugi mislioci devetnaestog veka pokušali su da nas ubede da se čovečanstvo na neki način kreće uzlaznom linijom – da mi evoluiramo u biološkom i društvenom smislu. I premda se ljudski život zaista donekle poboljšao (makar na fizičkom planu), ko uopšte gleda na budućnost ovog sveta, s obzirom na to kako se njime trenutno vlada i upravlja, sa baš mnogo optimizma u pogledu mira, sigurnosti i napretka?

`Isus je upozoravao: „Čućete ratove i glasove o ratovima... Jer će ustati narod na narod i carstvo na carstvo; i biće gladi i pomori, i zemlja će se tresti po svijetu“ (Matej 24,6.7). Ali uprkos tim upozorenjima, kako ipak možemo crpeti nadu iz saznanja da smo unapred opomenuti u pogledu svega toga?`