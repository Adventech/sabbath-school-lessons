---
title:  Prorokuj ponovo
date:  01/05/2025
---

Crkva ostatka rođena je u Novom svetu, upravo tamo gde su prebegli oni koji su tragali za verskom slobodom tokom sedamnaestog i osamnaestog veka. S obzirom na dugoročne verske i političke prepreke koje su postojale na drugim mestima, malo je verovatno da bi rast tog pokreta bio tako brz i snažan na nekom drugom mestu kao na toj novoj zemlji na kojoj su nastale Sjedinjene Države.

`Pročitajte tekst Otkrivenje 10,1-11 koji opisuje rođenje tog pokreta. Pogledajte neke od elemenata koje smo proučavali, kao što su „narodi“, zemlja i more. Uz odgovarajući oprez, da ne biste učitavali u tekst više nego što treba, koje moguće uvide možete naći u tom izveštaju?`

Anđeo viče jakim glasom, kao što to čine i tri anđela iz 14. i anđeo iz 18. poglavlja Otkrivenja. To je gorući trenutak u istoriji, kada se uspostavlja delo crkve ostatka za dobrobit „narodima i plemenima i jezicima i carevima mnogima“ (Otkrivenje 10,11).

Anđeo drži „knjižicu“ – verovatno knjigu proroka Danila (videti Danilo 12,4) – koja je otvorena po prvi put posle mnogo generacija. On stoji jednom nogom u moru a drugom na zemlji. To upućuje na pomisao da se ta poruka odnosi na čitavu planetu, na Stari i Novi svet. To takođe upućuje na pomisao da je to poruka za sve narode – za one koji žive na zemlji, kao i za one koji žive u „neznabožačkom“ moru.

Svet će, najzad, biti obasjan Božjom slavom, i poslednje poruke Otkrivenja 14 objavljuju se svima. Kao što je bio slučaj sa Izraelom, naš zadatak kao crkve jeste da propovedamo evanđelje „po svemu svijetu za svjedočanstvo svijem narodima. I tada će doći pošljedak“ (Matej 24,14).

Bog gura ljudsku istoriju ka njenom velikom završetku – ka kraju ljudskih imperija i Hristovom trajnom ustoličenju. Pročitajte stihove Danilo 2,34.35.44.45. Biblija tvrdi savršeno jasno, bez ikakve dvosmislenosti, da će sva ta ljudska carstva biti iskorenjena, tako da neće ostati ni traga od njih i njihovog ružnog nasleđa, i da će biti zamenjena Božjim večnim carstvom, u kom se greh, patnja, bolest, zlo i smrt nikada više neće pojaviti.

`Pogledajte s kojom preciznošću su proročanstva iz 2. i 7. poglavlja Knjige proroka Danila predvidela uspon i pad svih tih svetovnih carstava. Zašto bi ta preciznost, tako zadivljujuća s obzirom na to kada je Danilo pisao, trebalo da nam pomogne da verujemo u Božje obećanje o konačnom i večnom carstvu – Njegovom?`