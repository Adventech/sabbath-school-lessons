---
title:  Između zemlje i mora
date:  30/04/2025
---

Slika zemlje i mora u Bibliji, naročito u proročanstvima, može biti vrlo poučna. Razmotrimo slučaj upotrebe simbola zemlje i mora u biblijskom proročanstvu, gde su oni uzajamno oštro suprotstavljeni.

„Simbolički posmatrano, kada su zemlja i more suprotstavljeni, zemlja često predstavlja uređeni svet, ili čak zemlju Izrael, dok se more odnosi na neznabožačke narode koji prete Izraelu, kao što more preti kopnu.“ – Beatrice S. Neall, „Sealed Saints and the Tribulation“, *Symposium on Revelation*, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

Prema tom shvatanju, zemlja je mesto stabilnosti, utvrđeno na Božjoj vladavini, dok more predstavlja nestabilno previranje naroda, utemeljeno na ljudskoj gordosti.

`Uzimajući prethodno citiranu misao kao pozadinu, pročitajte stihove Otkrivenje 12,15.16 i Otkrivenje 13,1.11. Zapazite suprotnost između vode i zemlje. Na koji način su one upotrebljene i čemu mogu da nas pouče u vezi sa razumevanjem proročanstva?`

Zapazite da aždaja koristi vodu da bi progonila ženu (crkvu). Kao što smo videli, u proročanstvima, voda često simbolizuje svetovne vlasti, kao i metež i haos koji ih prati. Dakle, možemo da vidimo kako je sotona uspevao da koristi mase, podbunjene od njihovih vođa, kako bi progonio Božji narod tokom većeg dela crkvene istorije.

Takođe, adventisti sedmog dana razumeli su da se stih Otkrivenje 12,16 odnosi na preseljenje progonjenih vernika u Novi svet. Ako je naše shvatanje zemlje i mora ispravno, šta nam to govori o osnivanju američke republike?

Možemo li je smatrati za „zemlju“ koja je, na isti način kao i „Obećana zemlja“, bila mesto odvojeno za Božji narod? Da li je zbog toga zver iz zemlje u prvom trenutku izgledala kao jagnje? Mada Amerika nikad nije bila „Novi Izrael“, kako su neki njeni rani osnivači želeli da je vide, ona je dugo bila zemlja verske slobode za milione ljudi koji su trpeli crkveno progonstvo u svetu.

`Nažalost, ta zver poput jagnjeta jednog dana će progovoriti „kao aždaha“ (Otkrivenje 13,11). Sjedinjene Države, koje su tako dugo bile svetionik verske slobode za progonjene, postaće glavni verski progonitelj! To je još jedan primer onoga što se dešava kada ljudski rod odluči da samostalno vlada, umesto da Bog vlada nad njim.`