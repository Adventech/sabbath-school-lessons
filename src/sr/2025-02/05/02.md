---
title:  Prva zapovest
date:  27/04/2025
---

Edemski vrt je bio učionica za Božje prve ljude, mesto gde su oni i njihovo potomstvo, u jednom beskrajnom procesu, kroz svoj međuodnos sa delima stvaranja, mogli da uče sve više o Tvorcu. „Sveti par nije predstavljao samo decu poverenu očinskom Božjem staranju“, isticala je Elen Vajt, „već i učenike koji slušaju nastavu sveznajućeg Stvoritelja... Tajne vidljivog svemira – ’čudesa onoga koji je savršen u svakom znanju’ (Jov 37,16) – bile su im neiscrpan izvor pouka i uživanja.“ – *Stvaranje, patrijarsi i proroci*, str. 50, 51 (original).

`Pročitajte tekst 1. Mojsijeva 2,9-17. Koja je bila prva zapovest, prva zabrana, koju je Bog dao ljudskom rodu, i zašto je ona bila tako važna?`

Prva upotreba korenskog glagola tsvh, „zapovediti“ (Daničić: „zaprijeti“), nalazi se u stihu 1. Mojsijeva 2,16, kada je Bog uputio ljudima zapovest da ne jedu sa drveta poznanja dobra i zla. Kako se neko znanje može zabraniti? Nije li uvek korisno iskusiti i znati što više?

Prema Svetom pismu – nije. Bog je imao nameru da temeljno obrazuje svoj narod, poštedevši ga pri tom dugotrajne patnje koju bi neka saznanja izazvala, kao što će se dogoditi kasnije, kad ljudi izaberu da vladaju sami sobom, umesto da njima upravlja Gospod lično.

Hiljadama godina kasnije, kada je Izrael tražio cara, Gospod im je predočio posledice (kao što smo otkrili prošle sedmice), i izvestio je svoj narod da će odluka da odstupe od Njegove direktne vladavine ostati na snazi do kraja vremena.

Budući da su izraelski carevi bivali sve pokvareniji, Božji zavetni narod je postao tako svetovan, tako udaljen od svoje prave svrhe da im je Bog dao još više onoga što su želeli – ljudske vlasti.

Kada se ima u vidu takva pozadina, pristupanje Danilovoj knjizi može biti prosvetljujuće: ne samo da smena carstava prikazana u vizijama te knjige predstavlja optužnicu protiv „naroda“ – neznabožaca – već je to optužnica i protiv Izraela, zbog njegovog neuspeha i odbijanja da sledi Božje mitsvot (zapovesti). Vekovi potčinjenosti, umesto slobode prvobitno date u Edemu, trebalo je da postanu nova učionica u kojoj bi voljna srca mogla da svedoče o upadljivoj suprotnosti između carstava ovog sveta i Božjeg carstva.

`Razmislite o nekim oblicima znanja za koja bi, čak i sada, mnogima od nas bilo bolje da ih nikad nismo stekli. Kako nam to pomaže da razumemo šta je u stvari bilo zabranjeno u Edemu?`