---
title:  Narodi – 2. deo
date:  26/04/2025
---

### Tekstovi za proučavanje u toku sedmice

1. Mojsijeva 2,9-17; Danilo 2,31-35; Isaija 17,12.13; Danilo 7,1-3; Rimljanima 3,10-19; Otkrivenje 12,15.16; Otkrivenje 10,1-11.

> <p>Tekst za pamćenje</p>
> „Utolite i poznajte da sam ja Bog; ja sam uzvišen po narodima, uzvišen na zemlji!“ (Psalmi 46,10).

Tokom vekova, bilo je onih koji su tvrdili da je Bog priželjkivao Pad, da je to zapravo bila Njegova namera – da se ljudi spuste u stanje greha i smrti, i da Ga tako, u ličnosti Isusa Hrista, odvedu na krst. Uostalom, kako bi On drugačije mogao da pokaže dubinu svoje ljubavi prema ljudima na tako snažan i slikovit način, osim da umre za njih na krstu? Ukratko, po toj logici, Bogu je bilo potrebno da čovečanstvo padne u greh.

To je grozan i žalostan stav. Božja namera nikad nije bila ni za sotonu ni za ljude da padnu u greh. Pobuna sotone, a zatim i čovečanstva bila je tragedija nesagledivih posledica, dok bi naša radost u Njemu ostala potpuna da naši praroditelji nisu pali.

Ove sedmice, nastavićemo da razmatramo probleme izazvane Padom i želju za ljudskom vladavinom nasuprot Božjem uprav­ljanju. Te istine su na moćan način otkrivene u Knjizi proroka Danila, koja pokazuje da je Bog bio u pravu kada je svoj narod upozorio šta će se dogoditi ako se odvrate od Njega i izaberu ovozemaljske vladare. I to je upravo ono što su dobili – zemaljske monarhe umesto Boga i grešnike koji gospodare nad grešnicima – što nikad nije dobra kombinacija.

*Proučite pouku za ovu sedmicu da biste se pripremili za subotu, 3. maj.*