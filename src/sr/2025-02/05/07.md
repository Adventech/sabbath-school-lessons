---
title:  Za dalje proučavanje
date:  02/05/2025
---

U knjizi *Stvaranje, patrijarsi i proroci* od Elen G. Vajt pročitajte poglavlje pod naslovom „Vavilonska kula“, str. 117-124 (original).

„’I vidjeh nebo novo i zemlju novu; jer prvo nebo i prva zemlja prođoše, i mora više nema’ (Otkrivenje 21,1). Oganj koji je uklonio bezakonike očistio je zemlju. Svaki trag prokletstva je izbrisan. Nikakav večno razgoreli pakao neće podsećati otkupljene na strašne posledice greha.

Samo jedno jedino podsećanje ostaje: naš Otkupitelj zauvek će nositi ožiljke svoga raspeća. Na Njegovom ranjenom čelu, na Njegovom boku, na Njegovim rukama i nogama, nalaze se jedini tragovi surovog dela koje je greh obavio. Prorok, posmatrajući Hrista u Njegovoj slavi kaže: ’Svetlost Mu beše kao sunce, zraci izlažahu Mu iz ruku, i onde beše sakrivena sila Njegova’ (Avakum 3,4). U probodenim rebrima odakle je potekla crvena reka koja je pomirila čoveka sa Bogom, nalazila se Spasiteljeva slava, tu je bila ’sakrivena sila Njegova’. ’Moćan da spase’ svojom žrtvom otkupljenja, bio je moćan i da izvrši pravdu nad onima koji su prezreli Božju milost. Znaci Njegovog poniženja predstavljaju i oznake Njegove najviše časti; tokom svih beskrajnih vekova večnosti rane sa Golgote služiće Mu na slavu i objavljivaće Njegovu moć.“ – Elen G. Vajt, *Velika borba*, str. 674 (original).

**Pitanja za razgovor:**

`1. Na kraju, sva ovozemaljska dostignuća, ma koliko krupna, ma koliko grandiozna, ma koliko bila slavna i ulivala strahopoštovanje, biće pretvorena u prah i pepeo i konačno zauvek potrvena. To obuhvata sve velike i slavne ovozemaljske uspehe koje ste možda postigli ili sada postižete. Zašto je uvek važno imati na umu tu perspektivu? Kako bi ta perspektiva trebalo da vam pomogne da pravilno postavite svoje prioritete?`

`2. Pažljivo osmotrite zver iz mora opisanu u tekstu Otkrivenje 13,1-10. U kom smislu je ta zver prirodan rezultat vavilonskog načina razmišljanja? Ona je nesumnjivo zbir svih „naroda“, od Vavilona do sile malog roga. Da li ste primetili koje su karakteristike svakog carstva opstale tokom vremena? U kom smislu ovaj svet i dalje odražava vrednosti Vavilona ili Rima, na primer?`

`3. Kako mi, kao adventisti, uspostavljamo pravu ravnotežu između hodanja za Gospodom i poslušnosti zakonima svog naroda, ili vlade pod kojom živimo? Šta se dešava kada poslušnost jednom vodi ka neposlušnosti drugom?`