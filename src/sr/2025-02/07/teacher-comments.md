---
title:  Motivisani nadom
date:  16/05/2025
---

**Ključni tekst:** Isaija 6,8

**Temelj proučavanja:** Isaija 6,6–8; Otkrivenje 4,9–11.

### PRVI DEO: PREGLED

Bog je temelj svakog dobra, zato što je On stvoritelj svih dobrih stvari, živih i neživih. Ovu važnu istinu čujemo u prvim rečima Biblije: „U početku stvori Bog nebo i zemlju“ (1. Mojsijeva 1,1). U ovoj rečenici, na hebrejskom, glagol „stvoriti“ prethodi svom subjektu „Bog“, što je način da se potvrdi da, pošto je Bog stvoritelj, samim tim On je Bog. U ovonedeljnoj lekciji razmišljaćemo o značaju ove temeljne istine, koja je osnova za tri biblijska otkrivenja Boga.

Naša pažnja će se prvo usredsrediti na Božji presto na nebu. Bog je uzrok svega, i sve zavisi od Njega, Bog je Car koji svime vlada. Bog je tako predstavljen kao Car nad carevima, koji sedi na svom prestolu na nebu (Isaija 6,1.6–8, Otkrivenje 4,9–11). Naša pažnja će se, zatim, preseliti na Božji presto na zemlji. Pošto Bog vlada univerzumom, Njegov presto takođe ima suverenitet nad zemljom. U ovom drugom odeljku naučićemo više o Božjem carstvu na zemlji, u Edemskom vrtu, a kasnije i u Izrailju (u vezi sa kovčegom zaveta), i na Sionu, koji su opisani kao mesta Božjeg prestola.

U trećem odeljku, prigrlićemo našu nadu u Božji budući presto u nebeskom  „Novom Jerusalimu“. U zaključku, razmotrićemo sledeću lekciju: Šta za nas danas znači da imamo Božji presto u našim srcima?

### DRUGI DEO: KOMENTAR

*Božji presto na nebu.* Postojanje Božjeg prestola na nebu prethodilo je stvaranju zemlje. Po Jeremiji, ovaj presto postoji od samog početka stvaranja vaseljene (Jeremija 17,12). U ovom posebnom nebeskom kontekstu dogodila se prva Luciferova pobuna i, otuda, poreklo zla. Ovo svedočanstvo je važno jer pokazuje da je problem zla kosmički problem koji se tiče i drugih svetova, a ne samo zemlje. Stoga jedino rešenje za problem zla postoji na kosmičkom nivou, i ono dovodi do neizbežnog uništenja Lucifera (Otkrivenje 20,7–10). Isaija opisuje Božji presto kao mesto gde nebeska bića služe, hvale i obožavaju Cara univerzuma: „Godine koje umrije car Ozija vidjeh Gospoda gdje sjedi na prijestolu visoku i izdignutu, i skut mu ispunjavaše crkvu“ (Isaija 6,1). Realnost nebeskog prestola bogata je brojnim idejama o božanskoj stvarnosti i poukama za nas.

Prva ideja izražena slikom prestola preko datih simbola predstavlja carstvo. Kao car svega što je stvorio, Bog vlada i kontroliše čitav univerzum. Za nas ova ideja podrazumeva poslušnost Njegovim zakonima i poverenje u Njegovu moć i Njegovo vođstvo. Štaviše, pošto se carstvo često povezuje sa funkcijom sudije (Psalam 122,5), sva stvorenja, uključujući i ljude, treba da vide Boga kao svog sudiju, što znači da je Bog onaj koji vidi sve i može proceniti naše postupke, dobre i loše (Propovednik 12,14). Ne samo to, mi vidimo da je Bog onaj koji će nas spasiti od zla. Sudija je u Bibliji i „spasitelj“ (Sudije 3,9.15; Sudije 6,36; Sudije 12,3). Smeštajući Božji presto na nebo, Biblija pokazuje da sud i spasenje nisu u našim rukama. Samo Bog sudi, i samo će nas On spasiti.

Biblijski naglasak na nebu kao mestu Božjeg prestola donosi nam nekoliko poruka. Ova lokacija nagoveštava da se Bog razlikuje od Njegove kreacije; Bog nije drvo ili u drvetu. Bog nije proizvod ljudskih bića. Bog je Tvorac, beskonačno udaljen od zemlje, pa stoga nedostižan i izvan našeg shvatanja, „jer je Bog na nebu a ti si na zemlji, zato neka bude malo riječi tvojih“ (Propovednik 5,2).

Bilo koja teologija, bilo koji pokušaj ljudskog opisa Boga je neadekvatan jer je Bog izvan našeg razumevanja (Jov 11,7–12; Jov 36,26; Isaija 55,8.9). Kada se molimo Bogu, naše reči, pa čak i naše ćutanje, treba da odražavaju poštovanje. Duboku misteriju Božjeg postojanja dočarava složenost prestola, koji ima izgled natprirodne nebeske kočije koju oživljavaju moćni heruvimi, kao i druga živa bića sa krilima i snažnim rukama ispod njih (Jezekilj 1,8). Slavna i uzvišena lepota Božjeg prestola odaje utisak nedostižne transcendentnosti. Jezekilj opisuje da je presto napravljen od dragog kamenja, posebno lapis lazulija, materijala koji se na starom Bliskom istoku povezuje sa božanstvom (Jezekilj 1,26). Danilo vidi presto sastavljen od plamena (Danilo 7,9); dok je u Otkrivenju okružen smaragdnom dugom, a ispred kristalnog mora je sedam baklji ili ognjenih lampi (Otkrivenje 4,3–6). Samo jedan ljudski odgovor na ovaj prikaz veličanstvene i savršene lepote je prikladan – strahopoštovanje pomešano sa poniznošću, i sveprisutna svesnost o našoj bedi i grešnom stanju bez Boga.

S druge strane, ova misterija i savršena lepota su poziv da na našim bogosluženjima svedočimo o njihovom postojanju. Mi to činimo kada s poštovanjem ispitujemo Božje otkrivenje kroz Njegovu Reč i dela Njegovog stvaranja. Božja lepota i misterija su takođe poziv čovečanstvu da se pokaje i da Mu dozvoli da isceli naše grešne karaktere. Štaviše, lepota i misterija Božjeg prestola su poziv za nas, ovde i sada, da svedočimo i o pravdi i o stvarnosti Božijih apsolutnih principa istine.

*Božji presto na zemlji.* Ipak, Bog se nije ograničio na nebo, daleko od ljudske sudbine i ravnodušan prema njoj. Na zemlji su takođe bili prisutni razni prikazi nebeskog prestola.

*Rajski vrt.* Prvo zemaljsko pojavljivanje „nebeskog“ prestola na zemlji nalazi se u Edemskom vrtu, koji je opisan terminima koji podsećaju na nebeski Božiji hram. Heruvimi koji stoje ispred vrta, sa plamenim mačem (1. Mojsijeva 3,24), podsećaju na heruvime koji stoje oko nebeskog prestola Božijeg i služe kao plamen ognjeni (Psalam 104,4; uporedi sa tekstovima Danilo 7,9, Otkrivenje 4,3–6). Reke koje teku u Rajskom vrtu (1. Mojsijeva 2,10–14) upućuju na vodu života, koja je bistra kao kristal i izvire iz prestola Božijeg (Otkrivenje 22,2). Drago kamenje se takođe javlja na oba mesta, na nebu i na zemlji (1. Mojsijeva 2,12; uporedi sa tekstom Jezekilj 1,26).

*Kovčeg zaveta.* Još jedna važna lokacija Božjeg prestola bio je kovčeg zaveta, koji takođe deli značajan broj karakteristika sa Božjim nebeskim prestolom (kao što je prisustvo heruvima) i smatra se Božjim prestolom ili podnožjem. Dokazi za ovu identifikaciju nalaze se u tekstu 1. Dnevnika 28,2, gde je izraz „kovčeg Gospodnji“ povezan sa „podnožje nogama Boga našega“ (1. Dnevnika 28,2). To je bilo mesto, kao i kod drugih prestola, gde će se izvršiti sud. „Podnožje“ se takođe pominje kasnije u tekstu 2. Dnevnika 9,18, gde se nalazi ispod Solomunovog prestola, prema drevnom bliskoistočnom običaju po kome su podnožja stavljena pred noge boga u hramu (videti Psalam 99,5; Psalam 132,7; Plač Jeremijin 2,1), što implicira da je Bog stajao iznad njega.

*Gora Sion.* Kada se Izrailj nastanio u svojoj obećanoj zemlji, stavili su kovčeg zaveta u jerusalimski hram na gori Sion. Ime Sion je tada korišćeno kao sinonim za mesto Božjeg prestola, sedište suda (Psalam 9,4; Isaija 16,5). Svi prethodni pojmovi u vezi sa prestolom Božjim se, dakle, prenose na Sion, gde Bog obitava i sudi narodima (Psalam 9,11–15). Ovakav način razmišljanja će se nastaviti i u Novom zavetu, gde će Hristos i Njegovi apostoli sedeti na prestolima da sude svetu (Matej 19,28). Sion će postati Novi Jerusalim na nebu, gde će se biblijska nada u mir, ljubav i večni život na kraju ispuniti (Otkrivenje 21,1–4).

*Mi smo hram Božji.* Bog prebiva među svojim narodom. Hebrejski glagol *shakan*, „boraviti“, koristi se za opisivanje Božjeg prisustva među Njegovim narodom u svetinji (2. Mojsijeva 25,8.9). Ova ideja o Božjem prebivalištu bila je toliko moćna da je proizvela reč *mishkan*, „šator“, mesto gde će Bog obitavati. Glagol se odnosi i na oblak koji je boravio, „počivao“ (*shakan*), iznad šatora (2. Mojsijeva 40,35). U Novom zavetu, ovaj pojam se proširuje na hrišćansku ličnost, uključujući i telo: „Ili ne znate da su tjelesa vaša crkva svetoga Duha koji živi u vama, kojega imate od Boga, i nijeste svoji?“ (1. Korinćanima 6,19). „Proslavite dakle Boga u tjelesima svojijem i u dušama svojijem, što je Božije“ (1. Korinćanima 6,20), zaključuje Pavle.

### TREĆI DEO: PRIMENA U ŽIVOTU

*Pedagogija prestola.* U naše vreme pojmovi carstva i „trona“ ne zvuče posebno relevantno. Izgubili smo osećaj za transcendentnost, poštovanje i svetost. Razgovarajte o ovim pojmovima sa mladima i sa starijim ljudima. Razmotrite sledeće strategije kao moguće načine za prenošenje ovog pojma:

1. Organizujte izlet u prirodu među veličanstvenost i sjaj Božjeg stvaralačkog dela kao način da unesete osećaj transcendentnosti i strahopoštovanja prema Njegovom prestolu.
2. Posetite astronomski muzej kao način da cenite naš beskonačni univerzum.
3. Pozovite nekog naučnika da objasni složenost i misterije ljudskog tela.

*Presto u bogosluženju.* U svetlu vašeg proučavanja prestola Božijeg, ponovo preispitajte svoja bogosluženja, način na koji se ponašate u crkvi, način na koji se molite, pevate i propovedate. Da li bi hvalisanje uspehom misije vaše crkve ili njenim brojem biblijskih časova bilo prikladno? Zašto bi bilo prikladno ili zašto ne?

*Presto u etici.* Prepoznajte i cenite Božje prisustvo u svom bližnjem, svom rođaku, svom bratu ili sestri, svojim roditeljima i supružniku. Kako stvarnost Božjeg prestola i transcendencije utiču na prirodu vašeg odnosa sa njima?

*Presto u vašem ličnom životu.* Postavite sebi sledeće pitanje: „Šta ideja da sam Božji presto (hram) znači u mom svakodnevnom postojanju?“ Odnosno, kako ideja da ste Božji presto utiče na način na koji se ponašate prema svom telu, organizujete svoje vreme, organizujete svoje domaćinstvo i ponašate se na radnom mestu?