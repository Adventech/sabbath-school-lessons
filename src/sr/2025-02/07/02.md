---
title:  Evo mene, pošalji mene
date:  11/05/2025
---

Pre dosta godina, jedna crkva je odlučila da renovira zastareli podrum da bi napravila novu salu za druženje. Jedna od prvih stva­ri koje su uradili bila je da postave nova svetla, verujući da će ona učiniti taj prostor lepšim. Međutim, kada su ih postavili, prostor je izgledao još gore, jer jarka svetla imaju tu osobinu da otkrivaju mane.

Na sličan način, zadivljujuća vizija Božjeg prestola učinila je Isaiju bolno svesnim svojih nedostataka. „Jaoh meni! – jadikovao je – „pogiboh, jer sam čovjek nečistijeh usana, i živim usred naroda nečistijeh usana, jer cara Gospoda nad vojskama vidjeh svojim očima“ (Isaija 6,5). I mi bismo se isto osećali kad bismo iznenada bili dovedeni u Gospodnje prisustvo. Ta svetlost je dovoljno jaka da ukloni sve naše izgovore. U Božjem prisustvu mi jasno osećamo da smo izgubljeni. Tako je i proroka Isaiju čekalo silno iznenađenje .

`Pročitajte tekst Isaija 6,6-8. Isaija je znao da greh znači samo jedno: „Pogiboh“! Plata za greh je smrt. Ali umesto da nas prepusti posledicama greha, Bog ljubavi nas privlači bliže sebi. Kakav je bio ishod tog susreta i zašto je on važan?`

Isaija je očišćen kad je serafim uzeo sa oltara ugljen kojim mu je dotakao usta. To je verovatno bio kadioni oltar, gde je vršeno posredovanje u korist Božjeg naroda (videti Otkrivenje 8,3.4). Njegovi gresi su oprošteni, i on se sada smatrao podobnim da stoji u Božjem prisustvu – ali i više od toga, povereno mu je i da predstavlja Boga pred svetom.

Zanimljivo je da reč „serafim“ znači „onaj koji gori“. Zapazite Isusov opis službe Jovana Krstitelja u stihu Jovan 5,35: „On bješe vidjelo koje goraše i svijetljaše, a vi se htjeste malo vremena radovati njegovu svijetljenju.“ Mada je, naravno, i sam Jovan bio grešnik kome su bili potrebni blagodat i spasenje, njegova služba je upućivala na Jedinoga koji može da donese blagodat i spasenje.

Isus je došao kao savršeni predstavnik Očeve slave – a Bog je poslao proroka, grešnika, koji je obavio sličan zadatak kao i jedan od nebeskih serafima.

`Tek pošto je saznao da je njegov greh očišćen, Isaija je rekao: Evo mene, pošalji mene. Na koji način i svako od nas, znajući da su nam gresi očišćeni Isusovom krvlju, može da odgovori isto kao i prorok Isaija?`