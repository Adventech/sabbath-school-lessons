---
title:  Poput gorućeg ugljevlja
date:  13/05/2025
---

Heruvimi, bilo kao živa bića (Jezekilj 10,8) ili u vidu svojih zlatnih simbola (2. Mojsijeva 25,18), pojavljuju se svuda u Starom zavetu. Često su prikazani kako stoje neposredno uz Božji presto, odsjajujući Njegovu slavu ka svemiru. Heruvimi su takođe bili izvezeni na zavesi ispred Svetinje nad svetinjama (2. Mojsijeva 26,1). U knjizi Psalama, Božja vrhovna vlast nad stvorenjima poetski je dočarana slikom Boga koga heruvimi nose kroz vazduh (Psalmi 18,10). Bog je zapovedio da se na poklopcu kovčega zaveta načine dva heruvima od čistog zlata sa krilima koja pružaju jedan prema drugom (2. Mojsijeva 25,18-20).

`Pročitajte tekst Jezekilj 1,4-14. Koje sličnosti vidimo između tog odlomka i prizora opisanog u tekstovima Isaija 6,1-6 i Otkrivenje 4,1-11?`

Jezekilju je predočen impresivan prikaz Božje sile. To je pre svega jedan zbunjujući prizor, koji odgovara neprilikama u kojima se Božji narod nalazio u tom trenutku – izabrani narod nije bio u zemlji obećanja već u vavilonskom ropstvu. I dok proučava taj prizor koji se nalazi pred njim, Jezekilj podiže pogled i vidi Božji presto povrh svega toga.

Zapazite značajne sličnosti sa drugim vizijama prestola. Živa bića o kojima Jezekilj svedoči imaju ista lica kao i živa bića u Jovanovoj viziji – lice lava, orla, vola i čoveka.

Ta tajanstvena bića sa četiri lica nisu konkretno imenovana u Jezekiljevom prvom opisu. Ali kasnije, u još jednom prikazu prestone dvorane (videti Jezekilj 10,1-21), nazvani su „heruvimima“, i tu takođe nalazimo goruće ugljevlje iz Isaijine vizije serafima. Oni imaju ista lica kao i živa bića pomenuta u Jovanovoj viziji.

Kad god vidimo Božji presto – bilo tipološki predstavljen u vidu kovčega zaveta, koji je služio kao Božje mesto sastanka sa Mojsijem (2. Mojsijeva 25,22), ili kao proročku viziju od koje zastaje dah – heruvimi su uvek prisutni. Oni su blisko povezani sa Božjim prestolom. Sva Božja stvorenja načinjena su tako da odražavaju Njegovu slavu – bilo da je reč o ljudskom rodu koji je stvoren po Njegovom liku, ili o anđeoskim bićima koja su postavljena neposredno uz Njegov slavni presto.

`Svet, svet, svet je Gospod Bog Svedržitelj. Kako vi stojite u odnosu na meru svetosti o kojoj Jezekilj tu svedoči? Šta vam odgovor na to pitanje poručuje kada je reč o vašoj potrebi za evanđeljem?`