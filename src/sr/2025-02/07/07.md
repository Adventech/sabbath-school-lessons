---
title:  Za dalje proučavanje
date:  16/05/2025
---

U knjizi *Velika borba* od Elen G. Vajt pročitajte odlomke iz poglavlja pod naslovom „Sukob je završen“, na stranama 669-671, 676–678 (original).

Sotona, nekada heruvim zaklanjač, nastojao je da uništi poverenje u Božji presto. Bog je dopustio da pali anđeli nastave sa svojom pobunom, kako bi pred svemirom pokazao dubine zla do kojih se dolazi zbog samouzvišenja. I premda je sotona uspeo da prevarom pridobije ljudski rod da mu se pridruži u ratu protiv Boga, Hristos ga je na krstu potpuno porazio, obezbedivši za ljude položaj na kom su nekad stajali pali anđeli. Grešnici se, u Hristu, javno okreću protiv Luciferovih tvrdnji. Završni scenario je, na neki način, još veće otkrivenje Božje dobrote i ljubavi nego što je postojalo pre Luciferovog pada. Mada Bog nikad nije odredio da dođe do pojave zla, i mada je to tragedija sa večnim posledicama, kada se ono sasvim okonča, Božja dobrota i ljubav otkriće se na načine na koje inače nikada ne bi.

„Hristos sada posmatra otkupljene, obnovljene po Njegovom obličju, bića čije srce nosi savršeni otisak božanstva, i svako lice savršeno odsjajuje lik svoga Cara. U njima gleda plod truda svoje duše, i potpuno je zadovoljan. Glasom koji dopire do svih okupljenih pravednika i mase bezbožnika, objavljuje: ’Pogledajte one koje sam otkupio svojom krvlju! Za njih sam trpeo, za njih sam umro, da u toku svih vekova večnosti mogu boraviti u Mojoj prisutnosti!’ Pesme hvale uzdižu se iz mnoštva u belim haljinama koje se okupilo oko prestola: ’Dostojno je jagnje zaklano da primi silu i bogatstvo i premudrost i jačinu i čast i slavu i blagoslov!’ (Otkrivenje 5,12).“ – Elen G. Vajt, *Velika borba*, str. 671 (original).

**Pitanja za razgovor:**

`1. Zamislite da stojite pred Bogom, pri čemu su svaka vaša mana, svaki nedostatak karaktera, svaki grešan postupak, svaka loša misao, svaka pogrešna pobuda u potpunosti izloženi pred Njim! Šta biste s pravom i pošteno zaslužili? U čemu je, onda, vaša jedina nada? Zašto se moramo potruditi da nas „pravda Božija vjerom Isusa Hrista“ (Rimljanima 3,22) pokriva sada i na sudu, kad nam je najpotrebnija? Ukratko, zašto nam je potrebno evanđelje?`

`2. Jovan Krstitelj je, kao što smo videli, igrao ulogu serafima – goruće i blistajuće svetiljke. (Videti Jovan 5,35.) On je, naravno, bio Isusov preteča, koji je oglašavao Mesijin prvi dolazak. U kom smislu Božji narod poslednjeg vremena ima sličnu proročku ulogu?`