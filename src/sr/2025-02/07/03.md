---
title:  Dva heruvima
date:  12/05/2025
---

Čim su naši praroditelji proterani iz Vrta, Bog im je ponudio nadu u Mesiju (1. Mojsijeva 3,15). A zatim je postavio moćan simbol na vratima Edema – dva heruvima sa blistavom, lelujavom svetlošću između njih. Ne bi trebalo da nam promakne da taj prizor veoma blisko podseća na kovčeg zaveta, simbol Božjeg prestola (2. Mojsijeva 25,18).

`Pročitajte tekst 1. Mojsijeva 3,21-24. Za koji posao su heruvimi bili zaduženi – i zašto?`

Premda su heruvimi nesumnjivo bili zaduženi da grešnike spreče da pristupe drvetu života (1. Mojsijeva 3,22), oni su takođe bili simbol nade, obećanja da će ljudi jednog dana biti vraćeni u raj. „Edemski vrt ostao je na Zemlji još dugo pošto je čovek bio odvojen od njegovih prijatnih staza. Grešnom rodu još dugo je bilo dozvoljeno da posmatra dom svoje bezazlenosti, u koji su mu pristup branili anđeoski stražari. Na vratima Raja, koja su čuvali heruvimi, pokazivala se Božja slava. Tu je dolazio Adam sa svojim sinovima da se moli Bogu. Tu je obnavljao svoj zavet poslušnosti Zakonu čije mu je kršenje donelo izgnanstvo iz Edema. Kada je poplava bezakonja preplavila svet i ljudska pokvarenost izazvala uništenje vodama Potopa, Ruka koja je zasadila Edem povukla ga je sa Zemlje. Ali, prilikom konačnog obnavljanja, kada će nastati ’novo nebo i nova zemlja’ (Otkrivenje 21,1), on će biti vraćen još slavnije ukrašen nego u početku.“ – Elen G. Vajt, *Stvaranje, patrijarsi i proroci*, str. 62 (original).

Izbor reči u stihu 1. Mojsijeva 3,24 takođe je interesantan – Biblija ukazuje da je Bog „postavio“ heruvima istočno od Edema, a originalna jevrejska reč za „postavio“ je šakan, što je korenska reč za sveti „šator“ (videti 2. Mojsijeva 25,9; 4. Mojsijeva 3,26), gde se Božja prisutnost očitovala među Njegovim narodom. Mada se uobičajeni izraz za Božju prisutnost, Šekina, ne pojavljuje u Bibliji, i on se takođe zasniva na toj istoj reči, koja se često prevodi kao „šator“. Dakle, uz doslovan prevod reči šakan taj stih bi mogao da glasi: „Bog je ušatorio heruvima na istočnim vratima Edema.“

U Bibliji, heruvimi se povezuju sa Božjim prisustvom (videti 1. Dnevnika 13,6; Psalmi 80,1; Isaija 37,16), a posebno sa Njegovim prestolom, što je mesto s kojeg se Njegovo ime oglašava. Ne smemo propustiti da primetimo kako 24 starešine, koje su prisutne oko Božjeg prestola u 4. i 5. poglavlju Otkrivenja, pevaju hvalospeve Njemu i proglašavaju Njegovo pravo da vlada kao Onaj koji je sve stvorio (Otkrivenje 4,11). To može da nam pomogne da razumemo prizor iz prestone dvorane i ulogu koju mi, kao grešnici kojima je oprošteno, imamo u odnosima prema Tvorcu.

„Pošto istera čoveka i nastani ga istočno od vrta edemskog, postavi heruvima s plamenim mačem, koji je lelujao, da čuva put ka drvetu života“ (1. Mojsijeva 3,24, Milin)