---
title:  Pad Lucifera
date:  15/05/2025
---

Deluje neshvatljivo da je Lucifer nekada vršio službu heruvima zaklanjača, zauzimajući uzvišeni položaj pored Božjeg prestola. Njegovo postojanje bi svakako doprinelo da se pred svemirom otkrije slava Božja. Ali on je, umesto toga, počeo da razmišlja o sopstvenoj slavi, a ne o slavi svog Tvorca. Ili, da budemo precizniji, počeo je da umišlja da se njemu ne ukazuje dužno poštovanje.

`Pročitajte sledeće tekstove: Jezekilj 28,11-17 i Isaija 14,12-14. Šta je dovelo do Luciferovog pada? Uporedite te odlomke sa tekstom Otkrivenje 14,1-12. Kako ta suprotnost između Luciferovog pada i visokog položaja koji ljudski rod ima u Hristu utiče na vaše razumevanje onoga što se dešava u tekstu Otkrivenje 14?`

Zapazite kako je Lucifer udaljen sa svete gore, dok iskupljeni stoje na gori Sion sa Jagnjetom Božjim. Lucifer kaže da je bio u Edemu, a i ljudski rod je nekad tamo bio, ali, za razliku od sotonine sudbine, ljudi su vraćeni u raj posredstvom Hrista. (Videti Otkrivenje 22,1-3.)

U tom kontekstu, sledeći citat Elen G. Vajt je veoma poučan: „Nebo će likovati, jer će mesta na visini, upražnjena padom sotone i njegovih anđela, popuniti oni koje je Gospod iskupio.“ – *The Advent Review and Sabbath Herald*, May 29, 1900.

A oni su tamo, na nebu, samo zahvaljujući evanđelju. Zapravo, tema evanđelja, iskupljenja, slikovito je prikazana u prestonoj dvorani, u 4. i 5. poglavlju Otkrivenja. Na primer, anđeli kliču: „Dostojan si da uzmeš knjigu, i da otvoriš pečate njezine; jer si se zaklao, i iskupio si nas Bogu krvlju svojom od svakoga koljena i jezika i naroda i plemena“ (Otkrivenje 5,9). Kakva slika evanđelja – Isusove smrti za iskupljenje čovečanstva!

Zapazite takođe, kako taj jezik podseća na poruku prvog anđela, u kojoj smo pozvani da propovedamo „vječno jevanđelje... onima koji žive na zemlji, i svakome plemenu i jeziku i koljenu i narodu“ (Otkrivenje 14,6). Kako je tu moćno predstavljena punina onoga što je Hristos učinio za ovaj svet. Nema nijednog ljudskog bića u celoj zemaljskoj istoriji za koje Hristos nije umro. Ljudi samo treba da saznaju za to i odluče da to prihvate.

`Koju ulogu imamo mi kao crkva i pojedinci u nastojanju da ljudima omogućimo da saznaju šta je Hristos učinio za njih?`