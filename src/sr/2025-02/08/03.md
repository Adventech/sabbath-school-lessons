---
title:  Na gori Sion
date:  19/05/2025
---

U tekstu Otkrivenje 14, zatičemo Božji narod kako stoji na gori Sion. Prvobitna gora Sion bila je smeštena zapadno od današnjeg starog grada Jerusalima, i smatrana je mestom Božjeg prestola, odnosno Njegovog prisustva među Njegovim narodom. S vremenom je hramska gora, odnosno gora Morija, takođe počela da se poistovećuje sa gorom Sion.

Drugim rečima, taj važan prikaz Božjeg ostatka poslednjeg vremena iznet je jezikom svetilišta, kao što je slučaj sa većinom ključnih prizora u knjizi Otkrivenje. Zahvaljujući Jagnjetu, Božji narod stoji na Njegovoj svetoj gori!

`Pročitajte 15. i 24. Psalam, gde David postavlja presudno važno pitanje: „Ko može nastavati na svetoj gori tvojoj?“ Uporedite njegov odgovor u tim Psalmima sa opisom naroda što stoji na Sionu u tekstu Otkrivenje 14,1-5. Koje paralele nalazite? Kako se pridružiti toj grupi? Kakav je značaj činjenice da je Očevo ime napisano na njihovim čelima? (Otkrivenje 14,1).`

Opis onih kojima je dopušteno da stupe u Božje prisustvo u Davidovom psalmu, prilično je nedostižan za obične grešnike. Ko bi među nama mogao iskreno da kaže da uvek „hodi bez mane“? Ili da uvek „govori istinu iz srca svojega“ (Psalmi 15,2)? Niko od nas ne može da kaže za sebe da „neće posrnuti dovijeka“ (Psalmi 15,5). Ako tvrdimo da nikad nismo zgrešili, Biblija poručuje da nema istine u nama (1. Jovanova 1,8).

Prema tome, ne možemo doći do drugog zaključka, osim da nas upravo Jagnje osposobljava da stojimo na Sionu. Jagnje se ne pominje u Davidovom Psalmu, ali se iznenada pojavljuje u opisu koji nalazimo u 14. poglavlju Otkrivenja. To je skoro kao da Otkrivenje 14 odgovara na Davidovo pitanje. Sad kad je Jagnje Božje zauzelo svoj položaj na gori Sion, u svetilištu, i mi možemo biti tu prisutni, jer nam se Njegova savršena pravednost pripisuje na osnovu vere. Možemo imati „slobodu, braćo, ulaziti u svetinju krvlju Isusa Hrista, putem novijem i živijem, koji nam je obnovio zavjesom, to jest tijelom svojijem“ (Jevrejima 10,19.20). Bez Njegove krvi, kakvu nadu bismo uopšte imali? Nikakvu, zapravo.

`Pomislite na sva biblijska obećanja o pobedi nad grehom. Zašto, čak i pored tih obećanja, mi još uvek nismo u stanju da dosegnemo taj savršeni primer koji je Isus postavio pred nas, i zašto nam je potreban Njegov savršeni život kao naša zamena?`