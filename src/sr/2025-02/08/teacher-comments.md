---
title:  Svetlost iz svetilišta
date:  23/05/2025
---

**Ključni tekst:** Otkrivenje 14,1

**Osnova proučavanja:**  Psalam 15, Psalam 24, Psalam 51, Psalam 122.

### PRVI DEO: PREGLED

U sredini Biblije nalaze se Psalmi koji sadrže svedočanstva o molitvama i bogosluženju drevnog Izrailja. Nisu samo sveštenici ti koji se mole; neuki narod, pesnici i carevi pevaju hvalu Tvorcu i Spasitelju. Ali oni i plaču i vape ka Gospodu, žudeći za Njegovim sudom i spasenjem. Među ovim psalmima, koji odražavaju patnju drevnog naroda Izrailja, takođe možemo naći bljeskove proročkih izjava koje se tiču kraja vremena, kada će veliki Sudija konačno doći kao odgovor na čežnju naroda. Eshatološki smisao ovih psalama primetili su brojni bibličari.

U naredne dve lekcije pretraživaćemo ove svete stihove kako bismo pronašli poruke upućene nama koji živimo u vremenu kraja. Razmišljaćemo o svojoj patnji, svojim frustracijama i bolnim iskustvima dok smo čekali odgovor a Bog je ćutao. Žudećemo za mirom u trenucima nevolja i ratova. Plakaćemo sa narodom psalama. Ali takođe ćemo biti utešeni i ojačani u našoj nadi dok budemo učili o stvarnosti i sigurnosti Božjih obećanja. Naš poslednji odgovor će tada biti da obožavamo Gospoda. Tada ćemo bolje shvatiti dubinu i značaj čežnje Izrailja. Ali još važnije, otkrićemo koliko su pesme ovih pesnika i sveštenika relevantne za nas koji živimo u vremenu kraja.

### DRUGI DEO: KOMENTAR

Za ovo putovanje unutar „duše“ proročke poruke, izabrali smo četiri psalma: Psalam 122, zbog njegovog snažnog i dirljivog poziva „Ištite mira Jerusalimu“ (Psalam 122,6); Psalam 15 i Psalam 24, jer se oba psalma čude odsustvu Gospoda i postavljaju ista zagonetna pitanja: „Ko može nastavati na svetoj gori tvojoj?“ (Psalam 15,1), „Ko će izaći na goru Gospodnju?“ (Psalam 24,3); i Psalam 51 zbog njegove drhtave molbe pred prisustvom Gospoda u Njegovom hramu: „Učini mi, Bože, čisto srce“ (Psalam 51,10).

Psalam 122: Jerusalimski mir. Iako se Psalam 122 pripisuje Davidu (Psalam 122,1), mnogi bibličari dovode u pitanje ovu vezu na osnovu pozivanja na „dom Gospodnji“ (Psalam 122,9). Tvrdi se da David nije mogao da pomene „dom Gospodnji“, to jest jerusalimski hram, jednostavno zato što hram još nije sagrađen u njegovo vreme. Ipak, šator u Davidovo vreme se često naziva „dom Gospodnji“ (1. Samuilova 1,7.24; Sudije 19,18). Dakle, ono što se promašuje u ovom argumentu jeste činjenica da je gora Morija, koja će postati mesto za Jerusalim, takođe vrlo rano u biblijskoj istoriji označena kao „gora Gospodnja“ (1. Mojsijeva 22,14). Prema tome, pojmove „dom Gospodnji“ i „Jerusalim“ treba shvatiti u duhovnom smislu koji prevazilazi stvarno Davidovo vreme. Dok se David moli o miru u Jerusalimu, nadahnuti smo da tipološki sanjamo o duhovnom Jerusalimu iz kojeg će mir i sud zračiti prema krajevima cele zemlje, kao blagoslov za sve narode (1. Mojsijeva 22,17.18; uporediti sa 1. Mojsijeva 12,3).

To što David, ratnik, traži mir u Jerusalimu, podrazumeva ideju da će svet biti u ratu protiv Jerusalima. Prorok ima u vidu Armagedon kao događaj, kako je predviđeno u tekstovima Otkrivenje 16,16 i Danilo 11,45. Ime Armagedon, što znači „gora okupljanja“, odnosi se na goru Gospodnju na kojoj se Božji narod okuplja da bi obožavao Boga. Ovo „sakupljanje“ se takođe odnosi na okupljanje svih onih koji će doći da napadnu Božji narod. Izraz „gora Gospodnja“ tipološki predstavlja duhovni Sion ili Jerusalim. David proročki vidi da mir u svetu zavisi od mira u Jerusalimu. Stoga nas poziva da se molimo za mir u Jerusalimu od koga zavisi mir, blagoslov i spasenje sveta.

Psalam 15 i Psalam 24: Gora Gospodnja. U Psalmu 15 i Psalmu 24, David postavlja pitanje koje se odnosi na isti događaj, to jest, zauzimanje „svete Gore“, što se odnosi na Novi Jerusalim na nebu. Ipak, odgovor na to pitanje je drugačiji u svakom psalmu. U Psalmu 15, fokus je na ljudskom nivou i brizi za Božji narod. Opis pravednika je ovde u suprotnosti sa opisom zlih u Psalmu 14, koji progone Božji narod (Psalam 14,4). On je ovde identifikovan kao „rod pravedni“ i Božji narod traži „zaklon“ u Gospodu (Psalam 14,5.6) i čezne za Njegovim spasenjem, koje će doći „sa Siona“ (Psalam 14,7).

Psalam 15 se nastavlja u istom tonu, i onda se postavlja pitanje: „Ko može nastavati na svetoj gori tvojoj?“ (Psalam 15,1). Da bi odgovorio na ovo pitanje, psalmista se poziva na Božji narod koji, za razliku od zlih u prethodnom psalmu, živi po principima zaveta, koji je jednak sa Deset zapovesti, tri su pozitivne izjave (Psalam 15,2), a sedam su negacija (Psalam 15,3–5). Prvo načelo uključuje sve ostale: „Ko hodi bez mane“ (Psalam 15,2). Hebrejska reč tamim, „ispravno“, znači potpunost, ima konotaciju naivnosti i sugeriše istinitu religiju u kojoj nema laži ili premišljanja. U sredini psalma vidimo da je religija Božjeg naroda zasnovana na strahu od Gospoda (videti Psalam 15,4). Primetite, takođe, da se ovi principi nalaze u srži etičkog poretka, i odnose se na naše ophođenje prema drugima. Oni se tiču negativnog ponašanja, laganja (Psalam 15,2), klevetanja (Psalam 15,3) i obmane (Psalam 15,5).

Psalam 24 dopunjuje Psalam 15. Dok Psalam 15 ima egzistencijalnu perspektivu, Psalam 24 ima kosmičku perspektivu, koja je izražena u tri dela. Psalam počinje uzdizanjem Boga stvaranja, koji vlada svemirom (Psalam 24,1.2). Psalam zatim prelazi na poziv na slavljenje, kroz pitanje: „Ko će izaći na goru Gospodnju?“ (Psalam 24,3). U psalmima, slavljenje je generalno ljudski odgovor na Božje stvaranje (Psalam 95,6; Psalam 100,1–3). Drugi odeljak (Psalam 24,3–6) odgovara na pitanje u tekstu Psalam 24,3 naglašavajući da samo oni koji imaju „čiste ruke i srce bezazleno“, i koji nisu počinili idolopoklonstvo, ispunjavaju uslove za izlazak na goru Gospodnju, odnosno bogosluženje (Psalam 24,4). Psalam se ovde ne odnosi na ideal apsolutnog savršenstva. Kasnije su ovi obožavaoci opisani kao „generacija onih koji traže“ Gospoda (Psalam 24,6).

Treći deo (Psalam 24,7–10) govori o dolasku Cara slave. Bog je ovde predstavljen kao pobednički ratnik, „silan u boju“ (Psalam 24,8), koji je pobedio sile zla i haosa, i tako obnovio poredak stvaranja. Drugim rečima, verski ideal Božjeg naroda, gde se čeka spasenje sa Siona, je i vertikalne i horizontalne prirode. Ovaj ideal se sastoji od lične vere u nevidljivog Boga i nade u dolazeće carstvo; dakle, ono je i pronicljivo (daje mudrost) i apokaliptično.

Psalam 51: Čisto srce. Prema naslovu Psalma 51 (Psalam 51,1), ovu molitvu mora da je napisao David kada se suočio sa prorokom Natanom zbog svog greha. Ali ova molitva se takođe može shvatiti i tumačiti kao tipična molitva svake osobe koja je svesna svog bezakonja i želi da se sretne sa našim Bogom koji je uvek dostupan grešniku.

Molitva počinje Davidovim vapajem Bogu za oproštaj, apelom na Njegovu milost zbog njegovog „bezakonja“ (Psalam 51,1). Zatim se Psalam razilazi u dva pravca. Prvi deo psalma (Psalam 51,1–9) je molba Bogu da izbriše njegove „prestupe“, koji ga odvajaju od Boga. Bog je ovde opisan kao milostiv (Psalam 51,1), Bog „istine“ (Psalam 51,6) i kao onaj koji može odvratiti svoje lice od nečijih greha (Psalam 51,9). Greh je toliko veliki i dubok da se sve reči za greh koriste da ga dodatno označe: *khet’* – „greh“, *pesha‘* – „prestup“ i *awon* – „bezakonje“. Da bi prikazao veličinu svog greha, pesnik koristi hiperboličnu sliku, njegov greh potiče iz vremena njegovog začeća u utrobi njegove majke (Psalam 51,5). Stoga, jedini način da se približi Bogu i obnovi svoj odnos sa Njim je da njegov greh nestane, kao da se ništa nije dogodilo. U ovom prvom odeljku, ključne reči koje izražavaju ovu ideju brisanja greha naglašavaju molitvu „očisti“ (Psalam 51,1.9), „operi“ (Psalam 51,2.7), „operi“ (Psalam 51,2) i „očisti“ (Psalam 51,7).

Drugi deo psalma (Psalam 51,10–19) koncentriše se na ideju obnove. Ključne reči su „učini“, „obnovi“, „vrati“ i „podigni“. Bog je opisan kao Stvoritelj (Psalam 51,10.12.15) i Spasitelj (Psalam 51,14). Psalam se završava vizijom „zidina Jerusalima“ i žrtve koja je prihvaćena od Boga (Psalam 51,18.19).

### TREĆI DEO: PRIMENA U ŽIVOTU

1\. U svetlu naše lekcije za ovu nedelju, razmislite o sledećim pitanjima: Šta za nas danas znači poziv psalmiste da se „molimo za mir u Jerusalimu“? Šta moramo da uradimo da bismo to postigli?

2\. Razmišljajte o Isusovoj preporuci da se molite našem nebeskom Ocu: „Da dođe carstvo tvoje; da bude volja tvoja i na zemlji kao na nebu“ (Matej 6,10). Shvatite da se ova molitva ne odnosi samo na duhovno rešenje za naš uzburkani svet. Ova molitva govori o Isusovom dolasku da promeni svet. Razgovarajte o tome.

3\. Kako da naša nada u dolazak Gospodnji, zabrinutost zbog znakova poslednjeg vremena i događaja koji se odvijaju u svetu i naša želja da se pripremimo za Božje carstvo utiču na naš lični rad za rast i razvoj karaktera? Zašto bi osećanja i misli naših srca takođe trebalo da odgovaraju našim idealima o Carstvu Božjem? Razgovarajte o tome zašto bi naš duhovni napor ka posvećenju i naš ideal svetosti trebalo da nas učine osetljivijim prema bližnjima i pažljivijim u našem ophođenju prema njima.

4\. Aktivnost. Pošto živimo u vremenima kada postoje ratovi širom sveta, treba da naučimo da se molimo za „mir u Jerusalimu“. Ova ideja znači da bi mir u svetu trebalo da bude deo naše brige. Organizujte sedmicu molitve da se molite za mir širom sveta i da razvijete empatiju prema ljudima koji pate u uslovima rata.