---
title:  Psalam 5.
date:  21/05/2025
---

`Pročitajte tekst Psalmi 5. U njemu David ističe oštru suprotnost između onih koji su izgubljeni i onih koji su iskupljeni. Uporedite taj Psalam sa izrazima upotrebljenim u tekstu Otkrivenje 14,1-12. Koje sličnosti pronalazite i kako to utiče na vaše shvatanje šta znači biti deo Božjeg pokreta ostatka poslednjeg vremena?`

Poučno je zapaziti kako David insistira na tome da za zlo „nema mjesta“ u Božjem prisustvu (Psalmi 5,4). Suština svetilišta bila je u tome da Bog može da boravi među svojim narodom, a isto će važiti i u Hristovom carstvu (videti Otkrivenje 21,3). Oni koji bi hteli da pristupe Božjem prestolu moraju biti iskupljeni.

Takođe je vredno pažnje da David u stihu Psalmi 5,7 opisuje čin bogosluženja, što je ključno sporno pitanje u velikoj borbi. Otkrivenje 13 pominje bogosluženje („klanjanje“) šest puta, a tri anđeoske poruke pozivaju svet da se pokloni onome ko je sve stvorio. David nam kaže da se on „boji“ Boga, a poruka ostatka poziva svet: „Bojte se Boga, i podajte mu slavu, jer dođe čas suda njegova“ (Otkrivenje 14,7).

Zapazite, osim toga, kako se za iskupljene u Otkrivenju 14 kaže da se u njihovom ustima „ne nađe... prijevara” (Otkrivenje 14,5). Oni govore istinu, i njihove reči i dela odražavaju Božji pravedni karakter. Što se zlih tiče, kaže David: „Nema u ustima njihovijem istine“ (Psalmi 5,9).

Zadivljujuća je scena koju Jovan prikazuje u tom ključnom delu Otkrivenja – obični grešnici su  otrgnuti od smrti i uživaju prednost da stoje u Božjem prisustvu. Oni to pravo nisu zaslužili. Ono im je dodeljeno na osnovu činjenice da Jagnje Božje – pravedni Sin čovečiji – stoji tu sa njima. Oprošteno im je i iskupljeni su, ne moraju više sami da nose sopstvenu krivicu (uporediti sa: Psalmi 5,10), jer ju je Jagnje Božje ponelo umesto njih (uporediti sa stihovima Isaija 53,12 i 2. Korinćanima 5,21).

A kad je Božje ime napisano u vašem srcu, teško je ćutati. Božji narod iznosi poslednju ponudu milosti „velikijem glasom“ (Otkrivenje 14,7). „Pa će se radovati svi koji se u te uzdaju; dovijeka će se veseliti koje ti zaklanjaš; dičiće se koji ljube ime tvoje“ (Psalmi 5,11).

`Zamislite da stojite pred svetim i savršenim Bogom na sudu, i da je sve što ste ikad učinili potpuno razotrkiveno pred Njim. Šta vam takva mogućnost govori o vašoj potrebi za Hristovom pravednošću?`