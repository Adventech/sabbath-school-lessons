---
title:  Naš Prvosveštenik
date:  18/05/2025
---

Kad je Mojsije nadgledao podizanje svetilišta (šatora od sastanka), nije mu bilo dopušteno da upotrebi bilo koji nacrt po svom izboru. Bog mu je dao nacrt koji je morao da sledi. „I gledaj, te načini sve ovo po slici koja ti je pokazana na gori“ (2. Mojsijeva 25,40). U Poslanici Jevrejima otkrivamo da je tu upotrebljena „slika“ jedne više realnosti, nebeskog svetilišta.

`Pročitajte tekst Jevrejima 9,11-15, o Hristu kao našem Prvosvešteniku u nebeskom svetilištu. Šta tu saznajemo o Njegovoj službi za nas?`

Zemaljsko svetilište je predstavilo Isusa do zapanjujućih detalja. Od sveštenika i žrtava do nameštaja i drugih detalja uređenja – sve to govori o Isusu.

Knjiga Otkrivenje je, naravno, prepuna slikovitih prikaza svetilišta. U uvodnim stihovima nalazimo svećnjak iz svetilišta, a kovčeg zaveta se izričito pominje u četvrtom poglavlju, kao i brojne druge aluzije na hram. Bez razumevanja starozavetnog svetilišta, postaje nemoguće shvatiti na šta Jovan ukazuje u opisima svojih vizija. A Pavle, o iskustvima Izraela, piše sledeće: „Ovo se pak sve događaše ugledi njima, a napisa se za nauku nama, na koje pošljedak svijeta dođe“ (1. Korinćanima 10,11).

Ima mnogo toga što možemo naučiti proučavajući detalje hrama. A u knjizi Psalama nalazimo važnu komponentu za razumevanje tih detalja – način na koji su se pripadnici Božjeg naroda lično odnosili prema hramu. Dat nam je uvid u to kako se David odnosio prema svetilištu i njegovim službama, a vidimo i kako je Božji narod srcem odgovarao na ono što će Mesija učiniti za njih. Obrasci i nacrti nisu jedino što nam pomaže da vidimo Isusa. Možemo takođe „kopati“ i po ličnim iskustvima onih koji su razumeli čemu nas Bog uči preko svetilišta, i izvući pouke za sebe i svoja sopstvena iskustva sa Bogom.

`Pročitajte tekst Psalmi 122. Premda ne možemo bukvalno ići u ovozemaljski „dom Gospodnji“ (jer on više nije tu, a čak i da je drugi izgrađen na istom mestu, to ne bi ništa značilo), koje elemente nalazimo u tom Psalmu, koji mogu da nas ohrabre u vezi sa onim što je Hristos učinio za nas? Uočite temu mira, sigurnosti, slavljenja i suda.`