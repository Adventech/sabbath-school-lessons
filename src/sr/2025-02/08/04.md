---
title:  Zakon u našim srcima
date:  20/05/2025
---

Ostatak okupljen na Sionu ima ime urezano na svom čelu – ime Oca i Jagnjeta. (Nije sigurno da li su to dva različita imena, jer Isus je slika i prilika Oca!) A „ime“ u Svetom pismu označava nešto više od reči kojima se ljudi uzajamno oslovljavaju – ono označava karakter. Do današnjeg dana, u mnogim kulturama još uvek se kaže da neko ima „dobro ime“ ako ljudi visoko cene njegov karakter.

`Pročitajte sledeće tekstove: 2. Mojsijeva 33,18-23; 2. Mojsijeva 34,1-7 i Psalmi 119,55. Kada je Mojsije zatražio da vidi Božju slavu, šta je Bog obećao da će mu pokazati? A onda, kad je Bog objavio svoje ime Mojsiju (2. Mojsijeva 34,5), šta je usledilo?`

Neki zamišljaju Božju slavu kao blistavu svetlost kojoj se ne može pristupiti, što je svakako prikladan opis. Ali Božja slava je nešto više od samo vizuelne pojave – Njegova slava je Njegov karakter. A isto važi i za Božje ime.

Kada Biblija opisuje ostatak sa Božjim imenom ispisanim na njihovim čelima, tu se ne radi o nekim doslovnim simbolima koji su tu utisnuti. Radi se o tome da imate Božji karakter utisnut u svom umu, u srcu, tako da u svom životu odražavate Božju ljubav i Njegov karakter. Privučeni ste Bogu i volite Ga zbog onoga što On jeste i što je učinio za vas.

Interesantno je, takođe, da kad Bog opisuje sebe Mojsiju, On to čini istovremeno kada mu daje druge ploče sa Deset zapovesti, koje su takođe prepis Njegovog karaktera. Osim toga, ljudi koji imaju Božje „ime“ u Otkrivenju 14 opisani su kao oni „koji drže zapovijesti Božije“. Zapazite, zatim, reči koje nalazimo u Poslanici Jevrejima: „Ovo je zavjet koji ću načiniti s njima poslije onijeh dana, govori Gospod: daću zakone svoje u srca njihova, i u mislima njihovijem napisaću ih; i grijeha njihovijeh i bezakonja njihovijeh neću više spominjati“ (Jevrejima 10,16.17). Kakvog li evanđeljskog iskaza! Iako se Božji zakon ogleda u našem životu, još uvek nam je potrebno da se naši gresi više ne spominju! 

Božje ime je Njegov karakter. Njegov moralni zakon je prepis Njegovog karaktera. A oni koji su okupljeni na Božjoj svetoj gori u poslednjim danima, ispunjeni su ljubavlju prema Bogu, ljubavlju koja se ispoljava kroz poslušnost Njegovom zakonu.

`Ako se spasavamo verom a ne držanjem zakona, kakav je onda značaj Božjeg zakona? (Videti: 1. Jovanova 5,3.)`