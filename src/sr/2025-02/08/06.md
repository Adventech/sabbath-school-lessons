---
title:  Uči prestupnike svom putu
date:  22/05/2025
---

Nakon što se Gospod pojavio pred njim u sceni sa prestonom dvoranom iz teksta Isaija 6,1-8, i nakon što mu je rečeno da njegovo „bezakonje... uze se“ i njegov „grijeh... očisti se“, Isaija je odgovorio rekavši: „Evo mene, pošlji mene“ (Isaija 6,8). Odnosno, kada je saznao da je ispravan pred Bogom, uprkos tome što je bio svestan svojih mana, bio je spreman da radi za Gospoda.

Nije li isti slučaj i sa nama? Kako možemo objavljivati spasenje drugima ako ga mi sami nemamo? A možemo ga imati verom u Isusa i ono što je učinio za nas.

`Pročitajte tekst Psalmi 51,7-15. Šta je David obećao da će učiniti nakon što mu je oprošteno i nakon što je očišćen od svog greha?`

Biti pozvan u Božje prisustvo znači, u krajnjoj liniji, biti vraćen natrag u svet. Jer Bog je, u svojoj mudrosti, zadužio iskupljene da služe kao Njegov dominantni glas u palom svetu. U nekom trenutku, uticaj Njegovog naroda na zemlji osetiće se na moćan način. Stih Otkrivenje 18,1 nam kaže da će Njegov konačni poziv paloj planeti obasjati čitav svet.

„U srcu onoga koji je tek došao Hristu, rađa se želja da drugima obznani kakvog je prijatelja našao u Isusu; spasavajuća i posvećujuća istina ne može ostati zatvorena u njegovom srcu. Ako smo obučeni u Hristovu pravednost i ispunjeni radošću Njegovog Duha, koji prebiva u nama, nećemo moći da budemo mirni. Ako smo iskusili i uverili se da je Gospod dobar, imaćemo šta da kažemo. Slično Filipu, kada je našao Spasitelja, i mi ćemo pozivati druge da dođu k Njemu.“ – Elen G. Vajt, *Put Hristu*, str. 78 (original).

U Otkrivenju 14, poruke tri anđela utemeljene su na „večnom evanđelju“ (Otkrivenje 14,6). Odnosno, čak i pre nego što je izašla objava da treba obožavati Onoga „koji je stvorio nebo i zemlju i more i izvore vodene“ (Otkrivenje 14,7), ili o padu Vavilona (Otkrivenje 14,8), ili o klanjanju „zvijeri i ikoni njezinoj“ (Otkrivenje 14,9) – proglašeno je na čemu se ona temelji, a to je evanđelje, spasenje u Isusu. A razlog tome je što opomene i poruke tri anđela ne bi značile ništa da nije nade i obećanja što oni koji objavljuju te poruke imaju u Isusu i onome što je On učinio za njih. Da nije „večnog evanđelja“, mi zaista ne bismo imali ništa vredno da kažemo svetu.

`Zadržite se više na toj činjenici da smo, čak i pre nego što objavljivanje poruka tri anđela počne, upućeni na „večno evanđelje“. Šta nam to govori o temeljnoj važnosti koju ta istina ima za sve u šta verujemo?`