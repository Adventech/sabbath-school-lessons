---
title:  Jer si Ti sazdao sve!
date:  08/05/2025
---

U nekoliko prilika, proroci su u viziji bili dovedeni dovoljno blizu Bogu da im je bilo dopušteno da vide Božji presto. Jezekilj ga je video iznad svoda (Jezekilj 1,26). Isaija je posetio hram na nebu da bi ga video (Isaija 6,1), a u jednom od najjasnijih opisa koji su nam dati, Jovan je tamo doveden u viziji opisanoj u 4. i 5. poglavlju Otkrivenja. Starozavetni tipovi u službama svetilišta ukazivali su na to da postoji samo jedan put kojim je čovečanstvo moglo da uđe u Božje prisustvo – Hristova krv. (Videti: 3. Mojsijeva 16,2.14, na primer.)

`Pročitajte tekstove: Isaija 6,1-5 i Otkrivenje 4,7-11. Koji elementi te dve vizije su slični? Obratite pažnju na redosled događaja: Koji je predmet prvi prikazan? Šta je bilo sledeće? Koja je istina o Bogu naglašena u tim vizijama?`

U svakoj od tih vizija prestone dvorane, prvo što se dešava jeste isticanje Božje svetosti od strane nebeskih bića. U Isaijinoj viziji, ta scena je impresivna – hram je ispunjen dimom i „pragovi na vratima“ se tresu kad serafimi počnu da objavljuju Božju slavu. U Jovanovoj viziji, heruvimi objavljuju isto: „Svet, svet, svet!“ (Pogledajte stihove Jezekilj 10,14.15 da biste našli živa bića opisana kao heruvimi.) Svakom od tih proroka prikazana je zaslepljujuća scena Božje slave.

A onda je nama prikazana prorokova reakcija na tu scenu. Isaija viče da je on čovek nečistih usana (Isaija 6,5), a Jovan plače jer se suočio sa tragičnom istinom da se ne može naći niko ko je dostojan (Otkrivenje 5,4). Kada nam se direktno prikaže Božja dostojnost, mi konačno počinjemo da uviđamo ljudsko stanje – mi smo krajnje nedostojni, i potreban nam je Hristos kao naš Iskupitelj.

Sotona je izneo mnoge optužbe protiv Boga, tvrdeći da je On samovoljan, sebičan i surov, međutim, čak i kratak trenutak u Božjoj prestonoj dvorani razotkriva sotonine laži. Upravo viđenje Hrista onakvog kakav On zaista jeste, kao „jagnje zaklano“ (Otkrivenje 5,12), omogućava nam da i Oca sagledamo onakvim kakav On zaista jeste. Kako je utešno znati da gledanjem u Isusa vidimo kakav je  Otac (Jovan 14,9). A najveće otkrivenje o tome kakav je Otac vidimo u Isusu koji umire za nas na krstu.

`Krst bi, dakle, trebalo da nam pokaže dve stvari: prvo, koliko nas Bog voli kad je bio spreman da to učini, da žrtvuje sebe za nas; i drugo, koliko smo mi grešni i loši kada smo samo po cenu krsta mogli biti spaseni.`