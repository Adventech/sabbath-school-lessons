---
title:  Razumevanje Žrtve
date:  09/05/2025
---

**Ključni tekst:** Psalam 46,10

**Središte proučavanja:** 1. Mojsijeva 1,29; Danilo 2,44.45.

### PRVI DEO: OPŠTI PREGLED

Jednog dana, otac je videvši da se ono dosađuje, odveo svoje dete da pogleda film o prirodi. Film je bio o životu životinja. Očeva namera je bila da svoje dete nauči lepoti stvaranja kako bi bolje razumelo prelep Božji karakter i tako ga upozna sa Njegovim divnim planovima u korist čovečanstva. Nažalost, film je bio pun nasilja. Životinje su pokazale nepodnošljivu okrutnost. Snažni lešinar zdrobio je slabu životinju. Okrutni su pobeđivali one nežnije. Smrt bi pobedila život. Dete se uplašilo i počelo da plače. Tražilo je od oca da ga odvede kući. Očigledno, očev pedagoški metod nije bio uspešan.

Kada razmišljamo o toku ljudske istorije, suočavamo se sa istom stvarnošću. Ljudska istorija je puna ratova, zloupotreba i obmana. Jake nacije slamaju one manje, i prečesto svetovna moć prevladava nad mudrošću i pravdom. Solomun je u svojoj knjizi izneo istu stvar: „Još vidjeh pod suncem gdje je mjesto suda bezbožnost i mjesto pravde bezbožnost“ (Propovednik 3,16).

Od deteta koje plače zbog nasilja u životinjskom svetu, do mudrog filozofa koji razmišlja o hirovima ljudskog života, postavljaju se ista uznemirujuća pitanja: Zašto se to dešava? Da li je to ono što je Bog planirao za svet? Gde je Bog u ovoj zloj zbrci? Na ova pitanja Biblija daje dva odgovora. Prvi odgovor nalazimo u dalekoj prošlosti ljudskog roda, u priči o padu kada je prva Božja zapovest prekršena. Drugi odgovor se nalazi u datim proročanstvima. U oba odgovora uobličeno je rešenje ljudske tragedije.

### DRUGI DEO: KOMENTAR

**Prva zapovest**

Prvo upućivanje Biblije na zapovest nalazi se u kontekstu drugog izveštaja o stvaranju (1. Mojsijeva 2,16.17), u vezi sa hranom, prvim Božjim darom čoveku (1. Mojsijeva 1,29). Glagol tsawah, „zapovedati“, etimološki je povezan sa rečju mitswah, „zapovedanje“. „Zapovest“ je više od obične imperativne naredbe koju ljudi moraju da poštuju, čin koji Bog traži od svog naroda. Činjenica da je Bog „zapovedio“ dela stvaranja (Priče Solomunove 8,29), sugeriše da je ono što nazivamo „zapovest“ u stvari dar od Boga čoveku (2. Mojsijeva 24,12; Nemija 9,13).

Ovaj dar je čoveku dat da bi bili srećni i bili živi: „živ će biti kroz njih“ (3. Mojsijeva 18,5). Iz tog razloga, psalmista se moli: „Daj mi milost zakona Tvoga“ (Psalam 119,29; doslovan prevod autora). Značajno je da prva zapovest takođe počinje milošću, darovanjem raznog drveća: „Jedi slobodno sa svakoga drveta u vrtu“ (1. Mojsijeva 2,16).

Prvi odgovor na Božju zapovest je, dakle, primiti Božju milost i uživati u Njegovom daru. Drugi odgovor je da se uzdržite od jela sa zabranjenog drveta. I obećanja života i smrti su izvesna. Oba glagola su u apsolutnom infinitivu, čime se izražava ideja izvesnosti. Obećanje dara života je sigurno kao i upozorenje o smrti koje je povezano sa neposlušnošću. Od samog početka, dva puta su jasno naznačena. Ili primamo Boga i uživamo u životu ili Ga odbacujemo i umiremo. Oba izgleda su izvesna: „Gle, iznesoh danas preda te život i dobro, smrt i zlo“ (5. Mojsijeva 30,15).

**Proročanstva o budućnosti raznih naroda**

Danilova knjiga pisana je na dva jezika. Kada je prorok zabrinut za nejevrejska carstva, on piše na aramejskom, koji je bio zajednički jezik za komunikaciju tog vremena. Kada je prorok zabrinut za duhovnu sudbinu svog naroda, on piše na hebrejskom, jeziku Božjeg naroda u to vreme. Danilova proročanstva u 2. i 7. poglavlju nalaze se u aramejskom delu i bave se, dakle, sudbinom paganskih naroda. Dakle, ovo su proročanstva koja će privući našu pažnju.

U poglavlju Danilo 2, prikazano je kako vavilonski kralj Navuhodonosor ima proročki san o statui koja predstavlja smenjivanje svetskih imperija. Poruka Navuhodonosoru, graditelju Vavilona, jeste da njegovo carstvo neće stajati večno, već će ga pratiti druga carstva, sve do kraja vremena, kada će sva carstva biti uništena i zamenjena Carstvom Božijim, koje je jedino carstvo „koje se dovijeka neće rasuti“, „a samo će stajati dovijeka“ (Danilo 2,44). Navuhodonosor odbija da prizna ovu božanski predviđenu budućnost. Kao reakciju na proročanstvo, Navuhodonosor odlučuje da odmah podigne statuu od čistog zlata. Ova statua označava njegovu nameru da se suprotstavi i zameni Božji plan za buduće narode. Umesto da Božje carstvo zameni sva prethodna zemaljska carstva, Navuhodonosorov plan je da okupi sve narode pod svojom vlašću (Danilo 3,7).

U poglavlju Danilo 7, Danilov san o životinjama povezan je sa Darijem, persijskim kraljem koji predstavlja sledeće ispunjenje u proročanstvu o kipu. Za razliku od Navuhodonosora, Darije je poštovao Boga i priznao Ga za vladara narodima (Danilo 6,25–27). Iako se dva proročanstva iz poglavlja Danilo 2 i Danilo 7 odnose na isti niz od četiri naroda (Vavilon, Miđani i Persijanci, Grčka, Rim), usmerenost na kraj istorije je različit u svakom proročanstvu.

U viziji o statui, kraj je obeležen uništenjem zemaljskog carstva, praćenog uspostavljanjem večnog Carstva Božijeg, „koje se dovijeka neće rasuti“, „a samo će stajati dovijeka“ (Danilo 2,44). U snu o životinjama kraj nastaje dolaskom Sina Čovečijeg, Samog Isusa Hrista, na oblacima (Danilo 7,13.14; uporediti sa tekstom Marko 13,26.27).

**Božansko rešenje**

1\. Mojsijeva priča o padu i apokaliptička proročanstva o narodima ne opisuju samo posrnuće i neuspehe ljudi kada pokušavaju da zamene Boga; oni nam takođe pružaju jedino Božje rešenje za ljudski problem – Carstvo Božije.

Prema tekstu 1. Mojsijeve, pad Adama i Eve dogodio se u vezi sa prvom zapovešću koja je život povezivala sa poznanjem dobra i zla.  Značajno je da su i drvo života i drvo poznanja dobra i zla bili usred vrta, blizu jedno drugom, što ukazuje na odnos između njih. Čim su ljudi uzeli plod sa drveta poznanja dobra i zla, više nisu imali pristup drvetu života (1. Mojsijeva 3,22–24).

Postoje dve pouke koje se mogu izvući iz ove veze, prvo, život nije prirodan deo ljudske prirode. Ljudi nisu besmrtni. Čak i u Rajskom vrtu, Adam i Eva su zavisili od spoljašnjeg izvora života. I drugo, život nije samo biološko stanje; ima i duhovne i moralne dimenzije.

Prema Danilovim proročanstvima, neuspeh raznih naroda da uspostave mir i blagostanje, posle arogantnog pokušaja podizanja vavilonske kule, bio je zbog njihove želje da se udruže protiv Boga, Stvoritelja, koji je tada sišao i rasejao ih (1. Mojsijeva 11,4–9). Aludirajući na priču o vavilonskoj kuli, proročanstvo iz poglavlja Danilo 2 se odnosi na sličan pokušaj jedinstva između sekularnog i religioznog na kraju vremena. Gvožđe (svetovna moć) će pokušati da se pomeša sa glinom (verska vlast, Rimska crkva). Rečeno nam je: „A u vrijeme tijeh careva Bog će nebeski podignuti carstvo koje se dovijeka neće rasuti“ (Danilo 2,44).

U tekstu Danilo 11,43, severni car (verska vlast) će se spojiti sa južnim carem (svetovna vlast) i zajedno će stati na goru Gospodnju sa namerom „da pogubi i zatre mnoge“ (Danilo 11,44). Zatim, proročanstvo nam govori da će, kao u poglavlju Danilo 2, njegov kraj doći, bez da iko dođe u pomoć (Danilo 11,45; uporediti sa tekstom Danilo 2,45). U knjizi Otkrivenja, vizija Armagedona se odnosi na isti pokušaj ujedinjenja, carevi zemaljski će se okupiti protiv Carstva Božijeg (Otkrivenje 16,16). Proročki opis naizmeničnih uspona i padova različitih carstava, koji se završava uzdizanjem Božjeg carstva, „koje se dovijeka neće rasuti“, potvrda je jedinog mogućeg rešenja za problem koji pokriva ceo svet. Samo će Božje carstvo, što znači povratak u stanje Edemskog vrta, doneti večni život. Tek tada će se ispuniti prva zapovest i narodi će biti isceljeni od svojih rana (Otkrivenje 22,2).

### TREĆI DEO: PRIMENA U ŽIVOTU

*Lekcija o liderstvu.* Kada je Navuhodonosor saznao da će njegova vladavina biti ograničena na zlatnu glavu na statui, podigao je kip u potpunosti napravljen od zlata. Koje pouke možemo naučiti iz Navuhodonosorovog primera o potrebi za poniznošću u vođstvu? Kako nas njegova priča uči da mi nismo jedini sposobni i na raspolaganju za posao koji treba ispravno uraditi? Takođe, šta nas lični narativi o Navuhodonosoru i Danilu uče o veri (pouzdanju u Boga), čak i kada više nismo zaduženi za nešto?

*Lekcija o politici.* Na kraju vremena, ljudski vladari će se ujediniti kako bi zamenili Carstvo Božije, baš kao što su to učinili graditelji vavilonske kule. Kako treba da odgovorite na iskušenje planiranja i smišljanja zavere da biste dobili podršku za svoje stavove? Pročitajte tekstove Danilo 3,8 i Danilo 6,4–13. Šta možemo naučiti iz greške Haldejaca koji su kovali zaveru protiv Danila kako bi zauzeli njegovo mesto? Kako možemo uspešno da se odupremo tome da dozvolimo da politički manevri i lične ambicije i interesi prevladaju nad istinom i pravdom?

*Lekcija o perspektivi.* Problem sa zemaljskim carevima u Danilovim proročanstvima je u tome što su bili „orijentisani na sadašnjost“. Večnost, buduće Carstvo Božije, nije bilo deo njihove stvarnosti. Ovo razmatranje se odnosi na sve aspekte života. Elen G. Vajt upozorava: „Nijedan poslovni ili životni plan ne mogu biti zdravi ili potpuni ako obuhvataju samo kratke godine ovog sadašnjeg života“. Zatim ona savetuje ljude da „u svoje planove uključe večnost“ – *Vaspitanje*, str. 145. originala. Kako možemo izbeći da napravimo istu grešku koju su napravili zemaljski carevi u proročanstvima?