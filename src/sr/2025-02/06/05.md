---
title:  Isus u hramu
date:  07/05/2025
---

Tokom čitave istorije spasenja vladala je izvesna napetost. S jedne strane, Bog želi da obnovi zajednicu koju smo nekad uživali s Njim, i čezne da nas privuče što bliže sebi. Međutim, dovođenje grešnika u Njegovo prisustvo samo bi ih uništilo. „Jer si ti Bog koji neće bezakonja“, piše David, „u tebe nema mjesta ko je zao“  (Psalmi 5,4). A opet, u isto vreme, David takođe piše: „A ja po velikoj milosti tvojoj ulazim u dom tvoj, i klanjam se u svetoj crkvi tvojoj sa strahom tvojim“ (Psalmi 5,7).

`Pročitajte tekst Agej 2,7-9. Kada je podignut drugi hram, prorok Agej je dao zapanjujuće obećanje – da će taj novi hram biti slavniji od onog prethodnog. Šta se pod tim proročanstvom podrazumevalo?`

Kada je Solomon posvetio prvi hram, slava Šekine – Božje prisustvo koje je pratilo decu Izraelovu na putu za Hanan – ispunila je hram, tako da sveštenici nisu mogli tu da stoje kako bi dovršili svoju službu (1. O carevima 8,10.11). Kada je drugi hram bio posvećen, kovčeg zaveta, koji je predstavljao Božji presto, nije bio u njemu, jer ga je Jeremija sakrio. Doslovno Božje prisustvo ovog puta nije ispunilo hram. To je bilo veoma potresno. Kako je onda Agejevo obećanje uopšte moglo da se ostvari?

Upravo u tom drugom hramu se Isus, utelovljeni Bog, pojavio lično, telom i krvlju. Sam Bog je izašao iza zavese, da bi postao jedan od nas i pridružio nam se u ovom iskvarenom svetu. Zato što je Božji Sin postao Sin čovečiji, sada smo mogli da vidimo Njegovo lice, da čujemo Njegov glas i da posmatramo, na primer, kako je On dotakao nečistog gubavca i iscelio ga (Matej 8,3). Umesto da nas povuče u svom pravcu, Bog nas je približio sebi krećući se u našem pravcu. On je, lično, sišao k nama. Nije čudo što Biblija kaže o Isusu: „Eto, djevojka će zatrudnjeti, i rodiće sina, i nadjenuće mu ime Emanuilo, koje će reći: s nama Bog“ (Matej 1,23). Razmislite šta to znači – Tvorac svemira udostojio se ne samo da živi među nama već i da umre za nas.

`Krst je daleko najjači izraz Božje ljubavi. Na koje još načine možemo sagledati i doživeti realnost Božje ljubavi?`