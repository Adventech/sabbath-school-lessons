---
title:  Za dalje proučavanje
date:  09/05/2025
---

Sveto pismo jasno pokazuje da je Hristos jedini dostojan da obezbedi naše spasenje. Njegov život je bio jedini bezgrešan ljudski život, jedini primer života koji je poslužio na savršeno zadovoljstvo u slavu Očevu. On je besprekorno Jagnje Božje, i sada stoji na čelu ljudskog roda kao naša večna sigurnost. U isto vreme, On je preuzeo našu krivicu na sebe, pretrpevši osudu koja je Božji odgovor na zlo. A Jovanu se, dok prisustvuje zadivljujućem prizoru u kom nebeska bića okružuju Božji presto, kaže da prestane da plače zato što „je nadvladao lav, koji je od koljena Judina“ (Otkrivenje 5,5).

Razmislite takođe i o tome kakvo je greh zlo i kako je duboko pao ljudski rod, kada je jedino smrt Isusa, Boga lično, bila dovoljna da bi se problem greha rešio. Bez ikakve sumnje, da je postojao neki drugi način da nas Bog spase, a da ne naruši načela svoje božanske vladavine, On bi to svakako učinio.

„Prekršeni Božji zakon zahtevao je život grešnika. U celom svemiru postojalo je samo jedno Biće koje je moglo, umesto čoveka, da zadovolji zahteve Zakona. Pošto je Božji zakon isto tako svet kao i sam Bog, samo je neko jednak Bogu mogao da okaje prestup Zakona. Niko osim Hrista nije mogao da izbavi čoveka od osude Zakona i da ga ponovo dovede u sklad sa Nebom. Zato je Hristos trebalo da preuzme krivicu i sramotu greha – greha koji je toliko mrzak svetom Bogu da je morao da razdvoji Oca od Njegovog Sina. Hristos je trebalo da se spusti do najvećih dubina poniženja da bi izbavio izgubljeni rod.“ – Elen G. Vajt, Stvaranje, patrijarsi i proroci, str. 63 (original).

**Pitanja za razgovor:**

`1. Jovan vidi kako Jagnje ulazi u prestonu dvoranu i pri tom izgleda kao da je „zaklano“. Otkrivenje 13,8 nam kaže da je Isus bio „zaklan“ od postanja sveta. Šta možemo da saznamo o Bogu na osnovu činjenice da je plan spasenja načinjen još pre nego što nam je bio potreban?`

`2. Mnogi ateisti veruju da smo sami u jednom hladnom, bezosećajnom svemiru. Nasuprot tome, Biblija govori ne samo o Bogu, već i o tome da On toliko voli svet da je sišao u njega, pa čak i umro za njega. Koliko bi drugačije trebalo da gledamo na ovaj svet, i na svoje mesto u njemu, u odnosu na one koji uopšte ne veruju u Boga? Drugim rečima, kako bi realnost Krsta trebalo da utiče na sve što radimo?`

`3. Zašto su život, smrt i vaskrsenje Isusa Hrista jedino sredstvo kojim bi ljudski rod mogao da se spase? I ponovo, šta nam takva jedna cena govori o tome kakvo je zlo greh zaista?`