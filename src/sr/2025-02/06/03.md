---
title:  Krv junaca i jaraca
date:  05/05/2025
---

Neki kritikuju čitav koncept prinošenja žrtava, tvrdeći da je on surov, grub i, u izvesnom smislu, nepravedan. Da, u tome i jeste stvar. Hristova smrt je bila surova, gruba i nepravedna – nevini je umro za krivoga. To je ono što je bilo neophodno da bi se rešio problem greha. I upravo ta smrt, Hristova, bila je ono na šta su sve te surove, grube i nepravedne žrtve upućivale.

`Pročitajte tekst Jevrejima 10,3-10. Čemu nas taj odlomak uči u vezi sa žrtvama koje je Božji narod prinosio u Starom zavetu? Ako grešnici preko njih zapravo nisu mogli biti spaseni, zašto ih je uopšte trebalo prinositi?`

Jagnjad i druge žrtvene životinje bili su samo simboli koji su upućivali na pomiriteljsku žrtvu Jagnjeta Božjeg. Bila su to dela vere, pružanje prilike grešnicima da na opipljiv način izraze veru u delo dolazećeg Mesije. Tu vrstu simbola često nazivamo tipom, koji se ispunjava u antitipu, odnosno obličjem stvari ili događaja koje najavljuju. Neki čak opisuju žrtve kao „minijaturna proročanstva“ o Isusovoj smrti na krstu.

Rituali povezani sa žrtvama bili su u neku ruku poput uplate za putovanje. Kada kupite kartu za voz, autobus ili avion, ne krećete istog trenutka na putovanje koje ste uplatili. Umesto toga, dobijate kartu – simbol ili obećanje o putovanju koje će doći. Možete da sedite na tom parčetu papira koliko god želite, ali ono vas neće preneti ni na jedno odredište. Ali, kada se konačno ukrcate, i putovanje počne, tek tada dobijate ono što ste platili, i papirna karta postaje nepotrebna.

Tako je bilo i sa žrtvenim životinjama. One su imale važnu ulogu, ali kada je prava žrtva prineta, postale su besmislene, a ta realnost je dočarana u trenutku kada se, prilikom Isusove smrti, zavesa između Svetinje i Svetinje nad svetinjama pocepala nadvoje. „I zavjes crkveni razdrije se nadvoje s vrha do na dno“ (Marko 15,38). Čitav žrtveni sistem, hram i sve ostalo, upućivali su na Isusovu smrt na krstu. Kada je Isus na krstu ispunio svoje obećanje i ustao kao pobednik nad smrću, ti tipovi su postali nepotrebni.

`Pomislite samo kakvo mora da je zlo greh, kada je jedino smrću Isusa, utelovljene Reči (videti Jovan 1,1-3.14), mogao da se iskupi. Šta nam to govori o stavu kakav bismo morali imati prema grehu?`