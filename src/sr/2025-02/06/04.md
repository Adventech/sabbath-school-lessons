---
title:  Pashalno Jagnje
date:  06/05/2025
---

Knjiga Otkrivenje govori o Isusu kao o „Jagnjetu“ skoro trideset puta. Od najranijih dana u sprovođenju plana spasenja, Božji narod je koristio jaganjce kao simbol dolazećeg Mesije. Avelj je prineo žrtvu „od prvina stada svojega“ (1. Mojsijeva 4,4), a pre nego što je Izrael krenuo iz Egipta ka Obećanoj zemlji, bilo im je naloženo da otkupe svaku prvorođenu osobu ili životinju jagnjetom od godinu dana (2. Mojsijeva 12,5).

`Pročitajte sledeće tekstove: 2. Mojsijeva 12,1-11; Isaija 53,7.8; 1. Korinćanima 5,7 i Otkrivenje 5,6. Čemu nas ti stihovi uče o Isusu kao pashalnoj žrtvi? Šta to znači za svakoga od nas?`

Godinama nakon Hristove smrti, vaskrsenja i vaznasenja, Petar je, razmišljajući o svemu što se dogodilo, napisao: „Znajući da se propadljivijem srebrom ili zlatom ne iskupiste iz sujetnoga svojeg življenja, koje ste vidjeli od otaca; nego skupocjenom krvlju Hrista, kao bezazlena i prečista jagnjeta“ (1. Petrova 1,18.19).

Isusov život bio je jedini ljudski život koji je zadovoljio zahteve Božje svetosti. Svi mi ostali smo zgrešili, i naš grešni način života doslovno širi laži o prirodi našeg Tvorca.

Isus je, međutim, postao „pošljednji Adam ” (1. Korinćanima 15,45). Tamo gde smo mi podbacili, On je živeo savršeno. U svojoj ljudskoj prirodi, On je bio sve što je ljudski rod trebalo da bude. Bio je savršeni odraz Božje slave. „Koji vidje mene“, kazao je Filipu, „vidje oca“ (Jovan 14,9).

Osim toga, razapet je na Pashu, čime je dalje dokazao da je On antitipsko Jagnje. U stihovima Jovan 18,19.20, Isus u vezi sa svojim učenjem kaže: „Ja govorih javno.“ Paralelno tome, u vezi sa pashalnim jagnjetom u tekstu 2. Mojsijeva 12,5.6, deci Izraelovoj bilo je naloženo da izaberu jagnje za Pashu, i da ga „čuvaju“, odnosno da ga javno pokažu u danima koji su prethodili žrtvovanju. Kada Ga je prvosveštenik ispitivao u vezi s Njegovim učenjima, Isus se pozvao na činjenicu da je lično bio izložen sudu javnosti, u hramu, gde je svako mogao da Ga vidi i čuje. Njegov život, Njegova dela, Njegovo učenje – sve je to otkrivalo ko je On zaista. On je Jagnje bez mane, najmoćniji izraz Božje pravednosti i slave.

`Na koje načine bismo mogli bolje da predstavljamo Isusov savršeni karakter u svom životu?`