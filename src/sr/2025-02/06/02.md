---
title:  Uzaludne žrtve?
date:  04/05/2025
---

Ponekad suprotstavljanje dve ideje može biti veoma poučno. Mnogo se može naučiti o prirodi žrtvenog sistema iz biblijske perspektive, na osnovu primera kada je Bog zapravo odbacivao žrtve svog naroda.

`Uporedite tekst Isaija 1,2-15 sa stihovima Isaija 56,6.7 i Psalmi 51,17. Koje važne pouke o žrtvama su tu date?`

Ta žalosna epizoda u istoriji Izraela nije bila prvi slučaj u kom je Bog odbacio neku žrtvu. Nešto slično dogodilo se na samom početku istorije spasenja, kada je Aveljeva žrtva bila odobrena i prihvaćena od Boga, a Kainova nije. Ta rana epizoda pruža nam još jednu priliku da uporedimo prihvatljive i neprihvatljive žrtve. (Videti: 1. Mojsijeva 4,3-7 i Jevrejima 11,4.)

U vreme proroka Isaije Izraelci su se prepustili rutini, formalno vršeći verske radnje u minimalističkom pokušaju da umire Boga, dok su sve vreme živeli kako im je volja. Njihove žrtve bile su utemeljene u njima samima, baš kao i Kainove, a ne u stavu predanja i pokoravanja Bogu.

To je isti duh koji pokreće carstva ovog sveta – duh samodovoljnosti. Kain je hteo da živi kako mu je volja, a da pred Bogom izvrši puki obred, i to pod sopstvenim uslovima. Može se samo pretpostaviti da je on na Boga gledao kao na smetnju, prepreku za zauzimanje sopstvenog pravca, ali da Ga se bojao tek toliko da je ipak ispunio formu.

Avelj je, međutim, prineo žrtvu koju je Bog zahtevao, žrtvu koja je oslikavala obećanje koje je Bog dao o dolazećem Mesiji (1. Mojsijeva 3,15) – jagnje, koje je upućivalo na Hristov spasonosni čin na Golgoti.

„Avelj je shvatio velika načela otkupljenja. Sebe je smatrao grešnikom i uviđao da grijeh i kazna za greh, smrt, stoje između njegove duše i zajedništva sa Bogom. Prineo je zaklanu žrtvu, žrtvovani život, i na taj način priznao zahteve prekršenog Zakona. U prolivenoj krvi gledao je buduću Žrtvu, Hrista, koji će umreti na krstu na Golgoti, i oslanjajući se na pomirenje koje će tako biti osigurano, dobio je svedočanstvo da se opravdao pred Bogom, da je njegova žrtva prihvaćena.“ – Elen G. Vajt, Stvaranje, patrijarsi i proroci, str. 72 (original).

`Koliko je zaista suštinski bitno da se čuvamo pukog „ispunjavanja forme“! Na koji način svako od nas može da doživi šta znači potpuno se osloniti na Isusovu smrt kao na našu jedinu nadu u spasenje?`