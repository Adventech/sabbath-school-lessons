---
title:  U Psalmima – 2. deo
date:  30/05/2025
---

**Ključni tekst:** Psalam 67,3.4

**Središte proučavanja:** Psalam 46, Psalam 47, Psalam 67, Psalam 75.

### PRVI DEO: PREGLED

Prošle sedmice, odabrani psalmi su se fokusirali na Božji narod u vreme kraja, dok se pripremaju za dolazak Gospodnji. Učili smo o izazovima sa kojima su se susretali i njihovim borbama. Izazovi su se ticali njihovog ličnog života. Psalmi su se odnosili na potrebu za dubokim i radikalnim pokajanjem – potpunom promenom srca. Izabrani psalmi su takođe upozoravali Božji narod, kao zajednicu vere, na spoljašnjeg neprijatelja, koji mu je u trenucima žestokog progona donosio nepodnošljive nevolje. Ove sedmice, četiri odabrana psalma će nam skrenuti pažnju na samog Boga. Prvi psalam će nam predstaviti Boga kao „naše utočište“, Boga koji nas teši i uverava i prikazati Ga kao Onoga koji će doneti „pomoć“ u vremenima „nevolje“ (Psalam 46,1).

Drugi psalam će uzburkati naša srca, čineći nas radosnim jer je Bog „Car naš... Car od sve zemlje“ (Psalam 47,6.7). Treći psalam će pojačati ove emocije, koje će se pretvoriti u zahvalnost jer je Bog konačno odgovorio na naš vapaj. Bog više nije samo Bog kome ponavljamo svoje molitve, tražeći Njegovo izbavljenje. Bog više nije samo Bog kome smo se žalili, izražavajući svoju frustraciju jer je „mjesto suda bezbožnost i mjesto pravde bezbožnost“ (Propovednik 3,16). Na kraju krajeva, Bog je Sudija koji će doneti pravdu svetu i konačno uspostaviti pravi poredak (Psalam 75,7.10). Četvrti, i poslednji, psalam je ispunjenje svešteničkog blagoslova. Bog, pun milostivih blagoslova, nastava među svojim narodom (Psalam 67,7).

### DRUGI DEO: KOMENTAR

*Psalam 46: Bog je naše utočište.* Ovaj psalam se pripisuje „sinovima Korejevim“, koji su bili Leviti (1. Dnevnika 6,16.22) odgovorni za muziku u hramu. Ova informacija može objasniti referencu na hram kao na „sveti stan višnjega“ (videti Psalam 46,4). Po psalmu, opasnosti koje se ovde susreću su dvostruke prirode. Oni nisu samo prirodnog porekla, kao u nekoj vrsti kosmičkog zemljotresa koji uključuje zemaljske i vodene elemente. Zemlja se trese (Psalam 46,3), a gore se obrušavaju u dubine morske (Psalam 46,2). Kataklizmičke opasnosti su takođe posledica nasilnog napada neprijatelja, kao što vidimo u frazi „uzbučaše narodi“. Njihov bes uvećava paralelno dešavanje koje kulminira propašću svih zemaljskih carstava (Psalam 46,6).

Božji narod, neposredne žrtve ove dvostruke katastrofe, prepoznat je kao onaj koji govori psalam koji sadrži njihovu reakciju na apokaliptičku katastrofu, „nećemo se bojati“ (Psalam 46,2). Na dvostruki napad prirode i neprijatelja, Božji narod odgovara dvostrukom zaštitom koju donose i priroda i Bog. S jedne strane, reka iz grada Božijeg donosi radost (Psalam 46,4). Ova reka koja teče dočarava lekovite vode koje teku iz Novog Jerusalima i reke koje su tekle iz Rajskog vrta (1. Mojsijeva 2,10). Ista slika se ponovo pojavljuje u knjizi Otkrivenja, koja opisuje Novi Jerusalim (Otkrivenje 22,1). S druge strane, sam Bog je uključen, Bog koji stoji usred svetog grada (Psalam 46,5) naziva se „naše utočište“, što je prepoznato kao „pomoć i sila“ u situaciji nevolje (Psalam 46,1). Obratite pažnju na kosmičku harmoniju između Boga stvaranja i stvorene prirode, gde Bog kontroliše elemente, baš kao što je to učinio Isus na moru (Matej 8,27). Kosmički sukob se odnosi na poslednje događaje velike borbe, gde će se narodima suprotstaviti tabor Božiji predstavljen svetom gorom (nebeski Sion). Psalam rezonuje sa vizijom apokaliptičkog proročanstva poslednje bitke u ljudskoj istoriji, kako je opisano u tekstovima Danilo 11,45 i Otkrivenje 16,16. Psalam se završava uverenjem „Gospod nad vojskama s nama je“ (Psalam 46,11).

*Psalam 47: Bog je naš car.* Psalam 47 nastavlja nadu koja se slavila u prethodnom psalmu. Isti levitski autori, sinovi Korejevi, pevaju o pobedi Boga Sionskog. Bog sedi na svom svetom prestolu, koji je Sion. Sada kada je potpuni trijumf, slavna pobeda, postignuta nad neprijateljem, Bog je proglašen za Cara. Ovaj psalam pripada seriji psalama koji se nazivaju „carski psalmi“ ili „psalmi ustoličenja“, a koje karakteriše opšta slava Boga kao Cara (videti Psalme 93, 96–99).

Važno je napomenuti da je Psalam 47 kasnije korišćen u jevrejskoj liturgiji Roš Hašana (Nova godina), prvog dana prvog meseca jevrejskog kalendara, Tišrija. Duvanje u trubu koje se pominje u Psalmu 47,5 služi kao osnova za duvanje u šofar tog dana, da se proslavi nada da će jednog dana Bog zavladati svim narodima. Takođe, narodi koji sada slave Boga su isti oni koji su poraženi u ratu (Psalam 47,3). Knjiga Otkrivenje upućuje na isti fenomen kada govori o „isceljenju naroda“ u kontekstu Novog Jerusalima (Otkrivenje 22,2). U drevnom Izrailju, reč „narodi“ (goyim) označavala je neprijatelje Izrailja. Sada, u ovom novom okruženju, oni više nisu protiv Božjeg naroda. Oni su sada postali deo Božjeg naroda.

Izlazak iz ropstva se koristi kao šablon za duhovni podsticaj, osvajanje novog Hanana. Paralelni izrazi „nasleđe“ i „krasota Jakovljeva“ (Psalam 47,4) odnose se na osvajanje Obećane zemlje, koja je uključivala i okolne narode koji su bili poraženi (videti 5. Mojsijeva 32,8). Psalam se završava eshatološkom vizijom Izrailja i svih naroda sveta, koji priznaju Božji suverenitet.

*Psalam 75: Bog nam je sudija.* Psalam 75 je upečatljiv jer sadrži tri impresivne slike koje se koriste da označe tri faze Božjeg suda. Prvo, tu je slika potresanja zemlje, koja se srušila i izgubila sve svoje temelje (Psalam 75,3). Kao da je psalam opisao naš današnji svet, pun haosa i nereda, svet koji je izgubio svaku stabilnost i moralne principe ili vrednosna merila („stubove“). Bog, kao Sudija, podseća svoj narod da će obnoviti stabilnost „stubova“ (Psalam 75,3).

Druga slika je čaša puna jakog vina koje Bog izliva na zle. Zli ispijaju ovo vino do kraja (Psalam 75,8). Slično, knjiga Otkrivenja često ukazuje na čašu gneva Božijeg (Otkrivenje 14,10; Otkrivenje 16,19; Otkrivenje 18,6).

Treća slika je slika rogova (Psalam 75,10). Rogovi su simbol moći i dostojanstva (4. Mojsijeva 23,22; Danilo 7,8).

U svakoj fazi, Božji sud donosi pravdu u zajednicu sa poremećenim sistemom vrednosti. Bog „spušta“ zle hvalisavce koji „podižu“ svoj rog (Psalam 75,5.10). Bog takođe uzdiže pravednike čiji je rog oboren (Psalam 75,10). Božanski Sudija uspostavlja, dakle, red koji je poništen silama zla.

Ista nada je obećana u knjizi Propovednika. Nakon što je osudio urušavanje poretka na zemlji, Solomun se nada da će „Bog suditi pravedniku i bezbožniku; jer ima vrijeme svemu i svakom poslu“ (Propovednik 3,17; uporediti sa tekstom Propovednik 12,14). Anđeo iz poglavlja Otkrivenje 14 govori o istom dvostrukom sudu. S jedne strane, anđeo obećava da će oni koji se klanjaju zveri, koja predstavlja lažnu crkvu „piti od vina gnjeva Božijega“ (Otkrivenje 14,10). S druge strane, oni koji se klanjaju Gospodu Stvoritelju opisuju se kao sveti „koji drže zapovijesti Božije i vjeru Isusovu“ i koji će „da počinu od trudova svojijeh“ (Otkrivenje 14,12.13).

*Psalam 67: Bog je naš blagoslov.* Psalam 67, kojim se završava naš niz psalama, je molitva, na šta ukazuju glagoli koji izražavaju želju molitelja: „Da bi se znao na zemlji put tvoj“ (Psalam 67,2; uporediti sa tekstom Psalam 67,3.5–7). Ova molitva za blagoslov odražava Aronov blagoslov „Bože, budi nam milostiv i blagosiljaj nas, obasjavaj nas licem svojim“ (Psalam 67,1; uporediti sa tekstom 4. Mojsijeva 6,23–26). Iako govornik nije izričito identifikovan, natpis koji se odnosi na glavnog muzičara i evociranje svešteničkog blagoslova sugerišu da se radi o svešteniku koji vodi zajednicu. Ono što ovu molitvu čini posebnom je njen univerzalni obim. Psalam počinje pozivom na blagosiljanje „nas“ (Psalam 67,1), zatim nakon želje „da bi se znao na zemlji put tvoj, po svima narodima spasenje tvoje“ (Psalam 67,2), molitva se prostire na sve obraćene narode. Ovaj psalam ima u vidu eshatološko ispunjenje kada će svi narodi, a ne samo Izrailj, imati koristi od Božjeg blagoslova. Ova molitva će se ispuniti samo u „Novom Jerusalimu“, koji „ne potrebuje sunca ni mjeseca da svijetle u njemu“ (Otkrivenje 21,23).

### TREĆI DEO: PRIMENA U ŽIVOTU

Ne treba da čekamo do predstojećeg eshatološkog progona pre nego što sada osetimo potrebu za Božjim utočištem. Sve vrste sadašnjih nevolja nas kvalifikuju za ovu potrebu i prilike su da iskusimo Božje utočište. U trenucima nevolje možemo se osećati ugroženo od strane naših kolega ili prijatelja koji ne dele našu veru i čak se mogu rugati i kovati zaveru protiv nas. Ili nas može ophrvati bolest, neuspeh na ispitu u školi, nedostatak novca ili finansijske sigurnosti i usamljenost. Bilo koji od ovih uslova može se kvalifikovati kao prilika da nam se omogući da iskusimo Božje utočište. Samo Bog nam može pružiti pomoć koja nam je potrebna da nađemo izlaz iz svake nevolje. Samo On nam može dati snagu da izdržimo teškoće.

Pojam „carsko“ ne odgovara našem modernom životu. Ipak, ovo je važan pojam koji će nam pomoći da se u ponižavajućim situacijama ne osećamo potišteno i očajno, veliki Car cele zemlje brine o nama. Kao Njegova deca, mi ćemo vrlo brzo naslediti ono što je obećao.

Dok doživljavamo nevolje i nepravdu, možemo razmišljati o sledećem stihu iz Propovednika: „Nije do brzijeh trka, ni rat do hrabrijeh... nego da sve stoji do vremena i zgode“ (Propovednik 9,11). Ovo zapažanje nepravde koja je tako svojstvena životu takođe treba da nas podseti na mehanizam blagodati. Ne zaslužujemo božansku dobrotu i milost koju smo dobili. Dakle, moramo se oslanjati na Božiju milost. Božije videlo je naše videlo, ovde i sada. Kako možemo da primimo i uživamo u Božjem daru milosti u svom životu i da hodamo sa poverenjem i radosno dok živimo u Njegovom videlu?