---
title:  Da bi se znalo za spasenje Tvoje
date:  29/05/2025
---

`Pročitajte tekst Psalmi 67. Kako ta himna hvale doprinosi vašem razumevanju uloge Božjeg naroda u tekstu Otkrivenje 14,6-12?`

Inženjeri sa jednog tehnološkog instituta* napravili su novi crni premaz, koji predmete pokrivene njime čini skoro nevidljivim. Načinjen od nanocevi, on je mnogo puta tamniji od bilo kog materijala koji je prethodno postojao. Taj novi materijal može da apsorbuje 99,995 procenata ukupne vidljive svetlosti.  Čak ni najjača svetlost ne uspeva da učini vidljivim predmete pokrivene tim premazom.

Psalam 67 počinje pozivom upućenim Bogu: „Obasjavaj nas licem svojim, da bi se znao na zemlji put tvoj, po svima narodima spasenje tvoje“ (Psalmi 67,1.2). U okviru plana spasenja, Bog je obezbedio način da grešnici budu ponovo primljeni u Njegovo neposredno, slavno prisustvo a da ne budu uništeni Njegovom slavom. Čak i sada, u ovom životu, Hristov krst omogućava da nas Božje lice obasja.

Ali ima još nešto: Božja namera je da mi prenosimo Njegovu svetlost ostalom svetu. To je bio zadatak poveren Izraelu – hram je trebalo da bude dom molitve za sve narode: „Njih ću dovesti na svetu goru svoju i razveseliću ih u domu svojem molitvenom; žrtve njihove paljenice i druge žrtve biće ugodne na oltaru mom, jer će se dom moj zvati dom molitve svijem narodima“ (Isaija 56,7).

U ovom Psalmu, David nas podseća da Bog želi da se zna „na zemlji put“ Njegov, „po svima narodima spasenje“ Njegovo (Psalmi 67,2). Nažalost, Božji narod često nije uspevao da izvrši taj zadatak. Izveštaji o Izraelu u Starom zavetu sadrže neka mračna poglavlja, kao i izveštaji o hrišćanskoj crkvi tokom poslednja dva milenijuma. To je kao da smo obojili svoje srce nekom ultra tamnom supstancom, i zadovoljni smo time da upijamo Božju svetlost, a da je ne širimo dalje.

Ponekad se prema Božjem pokretu poslednjeg vremena odnosimo kao prema nekoj vrsti „hola za odlaske“ sa posebnim pogodnostima za stalne duhovne putnike, i kao da nam uopšte ne smeta što ostatak sveta mora da sedi u bučnom, neudobnom holu, nespreman za predstojeće putovanje. Međutim, pripadnicima crkve ostatka iz Otkrivenja 14 nije dovoljno samo da stoje na Sionu sa Hristom, uživajući u Njegovom prisustvu. Umesto toga, oni lete po celoj planeti, nagovarajući svet da im se pridruži na Božjoj svetoj gori.

`Kakav osećaj obaveze bi mi, kao crkva i kao pojednici, trebalo da imamo kada je reč o poučavanju drugih istinama koje toliko volimo?`

*MIT - Massachusetts Institute of Technologie*