---
title:  Nada usred previranja
date:  26/05/2025
---

Jezik knjige Psalama je velikim delom simboličan, ali kada je reč o izrazima koji upućuju na konačno „resetovanje“ naše planete, nemamo mnogo razloga za verovanje da je on isključivo simboličan. Psalam 46 nas podseća da će zemlja, u fizičkom smislu, biti duboko uzdrmana Hristovim povratkom. Ali tom prilikom neće biti pogođene samo stene i mora. Veliki vrhunac zemaljske istorije značiće i slom svetskih carstava – nesrećnih sistema ljudske vladavine koji su izazvali tako mnogo patnje tokom više milenijuma.

Na kraju će sve te sile, zajedno sa svim zlom i patnjama koje su nanele čovečanstvu, potpuno nestati.

`Pročitajte tekst Jeremija 4,23-26. Šta nam to govori o sudbini ovog sveta, bar dok ne ugledamo „nebo novo i zemlju novu“ (Otkrivenje 21,1)?`

Biblijsko proroštvo nam pokazuje šta će se dogoditi sa ovim svetom. Vizija iz 7. poglavlja Knjige proroka Danila, na primer, prikazuje nam olujno more iz kojeg izlaze narodi sveta. Vetrovi sukoba i rata duvaju preko neznabožačkog mora (planete zemlje), proizvodeći zemaljska carstva jedno za drugim, a nijedno od njih ne može da reši veoma realne probleme koji opsedaju ljudski rod. Svetske vođe kojima se usuđujemo da verujemo skoro uvek se pokažu isto tako grešnim i sebičnim, kao što smo i mi ostali.

Nijedno od carstava prikazanih Danilu nije se pokazalo kao bezbedan dom za Božji narod (mada su neka bila bolja od drugih). Ali mi znamo da imamo pravo građanstva u Božjem carstvu (Filibljanima 3,20), i da se visoko iznad haosa ove planete nalazi presto koji se ne može pomeriti (videti Jezekilj 1,26). Isus je poučavao da će svet zapadati u sve veću pometnju, što se više budemo bližili trenutku Njegovog povratka (Matej 24), ali mi možemo opstati u veri, bez obzira na stanje naše planete, jer znamo sa sigurnošću da Bog nije izgubio kontrolu, i da će On ispuniti svoja obećanja: „Uzbučaše narodi, zadrmaše se carstva; ali on pusti glas svoj i zemlja se rastapaše. Gospod nad vojskama s nama je, branič je naš Bog Jakovljev“ (Psalmi 46,6.7). Kratkoročno gledano, stvari ne idu baš najbolje, niti će ići. A dugoročno gledano? E, to je već – zahvaljujući Isusu – sasvim druga stvar.

`Nesumnjivo, naš svet deluje haotično i kao da je van kontrole. Kako bi, na primer, proročanstvo iz teksta Danilo 7 trebalo da nam pomogne da se uverimo kako će na kraju sve izaći na dobro za nas, samo ako ostanemo verni?`