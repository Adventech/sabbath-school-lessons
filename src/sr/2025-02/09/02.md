---
title:  Pomoćnik koji se u nevoljama brzo nalazi
date:  25/05/2025
---

`Pročitajte tekst Psalmi 46. Koju poruku nade možemo crpeti iz tih reči usred meteža sadašnjeg života, i onoga što znamo da će doći na zemlju u poslednjim danima kako se velika borba bude dalje odvijala?`

Psalam 46 se, po svemu sudeći, dotiče teme koju nalazimo u Poslanici Jevrejima – teme o nečemu boljem. Isus je bolji od ovozemaljskog Prvosveštenika, Njegova žrtva je bolja od svih životinjskih žrtava i nebesko svetilište je bolje od svojih predslika koje su postojale na zemlji.

Međutim, ovaj psalam ima drugačiji pristup. Autor ne polazi od dobrih stvari i ne poredi ih sa nečim još boljim. On poredi svet pobune – i strašne posledice koje ona donosi – sa obećanjem o nečemu boljem što Bog planira za nas.

Zaista, ovaj psalam je pun nade i obećanja da ćemo, čak i usred pustoši, iskušenja, patnji i ratova s kojima se suočavamo, na kraju „utoliti“ i poznati da je On Bog (Psalmi 46,10), i počivati u veri da će jednog dana svemu tome doći kraj, a da će Bog biti „uzvišen na zemlji“ (Psalmi 46,10).

Zapazite, takođe, sledeće reči: „Zato se nećemo bojati, da bi se zemlja pomjestila, i gore se prevalile u srce morima“ (Psalmi 46,2).

Ovde ne možemo a da se ne podsetimo prizora koji će se odigrati prilikom Drugog dolaska: „I nebo se izmače kao knjiga kad se savije, i svaka gora i ostrvo s mjesta svojijeh pokrenuše se“ (Otkrivenje 6,14). I ovoga: „Čekajući i želeći da bude skorije dolazak Božijega dana, kojega će se radi nebesa spaliti i raskopati, i stihije od vatre rastopiti?“ (2. Petrova 3,12). Naš sadašnji svet, sa svim zlom koje ga prati, neće trajati zauvek, a u onome što sledi obećano nam je nešto što naš um sada jedva može da pojmi. Međutim, za sada samo treba da istrajemo, da očuvamo veru i da se čvrsto držimo Božjih otkrivenja koja imamo, naročito u Isusu na krstu.

`Koliko god da stvari loše stoje u svetu (a znamo da će biti još i gore), koju nadu bi trebalo da crpemo iz saznanja o Božjem karakteru, o Njegovoj dobroti i sili (setite se krsta)?`