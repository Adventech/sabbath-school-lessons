---
title:  Vino i krv
date:  28/05/2025
---

`Pročitajte tekst Psalmi 75. Pročitajte takođe: Matej 26,26-29 i Otkrivenje 14,9-12. Šta nam taj Psalam otkriva o nekim bitnim pitanjima na sudu, i kako nam druga dva teksta pomažu da razumemo ta pitanja?`

Postoji mišljenje da je taj psalam ispevan nakon čudesnog uništenja Senahirimove vojske (2. Dnevnika 32; 2. O carevima 19) – što je događaj koji po svoj prilici upućuje na konačno uništenje zlih, opisano u tekstu Otkrivenje 20. Božji narod nalazi se unutar Svetog Grada sa svojim pravednim carem, kada vojske zla dolaze i okružuju ih, a onda bivaju uništene od Boga lično.

Jedna od stvari koje Bog ispravlja na sudu jeste zloupotreba moći do koje dolazi na našem palom svetu. Pali ljudi više ne žive za druge, niti za Božju slavu, već za sebe. Mi danas u mnogo čemu živimo sa posledicama izbora da verujemo kako u svemiru nema nikakvog smisla niti objektivnih moralnih aršina. Ako treba da postoji neki smisao, insistirao je filozof Fridrih Niče, moramo ga sami izmisliti, i pretvarati se da svemir postoji za naše dobro. Svaki pojedinac se, u stvari, ponaša kao da je bog.

(Mogli bismo se opravdano zapitati: *Koliko se ta filozofija pokazala dobrom po samog Ničea?* Zapravo, ne baš mnogo. On je poludeo, srušivši se na ulici u Italiji, pošto je pokušao da spreči nekog čoveka da tuče svog konja. A zatim je narednih 11 godina proveo u polukatatoničnom stanju, pre svoje smrti 1900-te godine.)

Koliko god da su problemi teški, kao vernici podsećamo se da treba da živimo sa nadom, a ne da sudimo o budućnosti na osnovu tekućih događaja. Lako je pasti u očajanje kad vidimo da stubovi civilizacije bivaju neprekidno podrivani pod uticajem srca i umova bezbožnih, ili onih čije se viđenje Boga ne zasniva na Bibliji. Trenutno živimo u periodu kada su se moralne vrednosti, čak i nešto tako osnovno kao što je ljudski pol, muško i žensko, našle na udaru, bar u nekim delovima sveta. Pojedine vrste nemorala, stvari o kojima bi se mnogi postideli da govore čak i privatno, sada se javno hvale i odobravaju. Eto koliko stvari postaju loše.

`Premda moramo raditi ono što do nas stoji, u nastojanju da već sada učinimo život boljim za druge, zašto je važno uvek imati na umu da će biti potrebno da se ovaj sadašnji svet potpuno uništi, i da se na natprirodan način ponovo stvori, pre nego što se, konačno, sve ne dovede u red?`