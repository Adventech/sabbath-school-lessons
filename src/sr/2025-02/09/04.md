---
title:  Pod Njegovim stopalima
date:  27/05/2025
---

`Pročitajte tekst Psalmi 47,1-4. Šta nam on govori o mestu koje ćemo, konačno, imati u Hristovom carstvu?`

Dugoročno gledano, budućnost je svetla. Do tada, čovečanstvo je vlast nad ovom planetom prepustilo Luciferu. I u trenutku kada se sotona, u Knjizi o Jovu, pojavio na nebeskom zboru, on se hvalio da zemlja pripada njemu. „Otkuda ideš?“ – pitao ga je Bog. „Prohodih zemlju i obilazih“ – odgovorio je (Jov 1,7).

Sotona je time zapravo proglasio svoje vlasništvo, jer je stopalo (odnosno, stupanje nogom na tlo) u antičkom svetu predstavljalo vlasništvo. „Ustani, i prolazi tu zemlju u dužinu i u širinu“, naložio je Bog Avramu, „jer ću je tebi dati“ (1. Mojsijeva 13,17).

`Uporedite tekst 1. Solunjanima 4,13-17 sa stihom Zaharija 14,4, i obratite pažnju na Hristova stopala. Kakvu razliku nalazite između tih odlomaka, i čemu nas oni uče o ta dva različita, mada povezana, aspekta Hristovog konačnog suvereniteta nad ovim svetom?`

Govoreći o tome šta će Hristos uraditi na kraju milenijuma, Elen G. Vajt piše: „Hristos se spušta na Maslinsku goru, odakle se posle vaskrsenja uzneo i odakle su anđeli ponovili obećanje o Njegovom povratku. Prorok kaže: ’Doći će Gospod Bog moj, i svi će sveti biti s Tobom!’ ’I noge će Njegove stati u taj dan na gori Maslinskoj, koja je prema Jerusalimu s istoka, i gora će se Maslinska raspasti po sredi... da će biti prodol vrlo velika.’ ’I Gospod će biti car nad svom zemljom, u onaj dan biće Gospod jedan, i ime njegovo jedno’ (Zaharija 14,5.4.9). Kada se Novi Jerusalim u svom blistavom sjaju, bude spustio s Neba, zaustaviće se na mestu koje je bilo očišćeno i pripremljeno za Njega. Hristos, zajedno sa svojim narodom i anđelima, ući će u Sveti grad.“ – Elen G. Vajt, *Velika borba*, str. 662, 663 (original).

`Pogledajte kakva nam je nada data u Isusu. Pomislite koliko bi život bio težak kada bi se sve završavalo smrću, i to zauvek. Sve bi bilo uzalud, zar ne?`