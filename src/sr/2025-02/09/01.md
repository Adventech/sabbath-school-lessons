---
title:  U Psalmima – 2. deo
date:  24/05/2025
---

### Tekstovi za proučavanje u toku sedmice

Psalmi 46; Jeremija 4,23-26; Psalmi 47,1-4; 1. Solunjanima 4,13-17; Psalmi 75; Otkrivenje 14,6-12.

> <p>Tekst za pamćenje</p>
> „Da te slave narodi, Bože, da te slave svi narodi! Da se vesele i raduju plemena; jer sudiš narodima pravo, i plemenima na zemlji upravljaš“ (Psalmi 67,3.4).

Kad razmišljamo o završnim događajima, skloni smo da se usredsredimo na zveri i sile iz Otkrivenja. Naravno, one imaju veliku i značajnu ulogu. U suprotnom, Bog ne bi morao da ih uključi u biblijski narativ da bismo ih mi razumeli (videti Otkrivenje 1,3).

Proroštvo se, međutim, bavi i ključnim pitanjima povezanim sa grehom i patnjom, sudom, bitkom između dobra i zla, prirodom pravde i nepravde, progonstvom, i šire.

Psalmi se takođe bave tim pitanjima, zalazeći duboko i istražujući skoro svaku moguću ljudsku emociju – od mračne malodušnosti do neobuzdane radosti. Vidimo Izrael kako se priprema za bitku protiv sila tame. Čitamo o pojedincima koji se bore sa pitanjem zašto se Bog ne pozabavi zlom neposrednije i brže – pitanjem koje smo nesumnjivo svi u nekom trenutku postavili. Upućeni smo da odgovore potražimo u svetilištu, a tu je i ponovljeno pozivanje na Božji status kao Stvoritelja. Nisu li to iste dileme i pitanja sa kojima se i mi, u današnjim okolnostima, borimo?

A to je, naravno, razlog što ćemo nastaviti da razlažemo Psalme, da bismo saznali nešto više o tim ključnim istinama.

*Proučite pouku za ovu sedmicu da biste se pripremili za subotu, 31. maj.*