---
title:  Suočavanje sa smrću
date:  09/04/2025
---

Verovatno najsuroviji aspekt življenja u svetu odvojenom od svog Tvorca je način na koji smrt vreba u pozadini svačijeg života, spremna da udari u svakom trenutku. To je „plata za greh“, kazna koju plaćamo zato što smo odvojeni od jedinog Izvora života u svemiru – Stvoritelja. Smrt kao takva igra značajnu ulogu u biblijskom proroštvu kako zbog svoje stvarnosti, tako i – što je još važnije – zbog rešenja za nju, koje se nalazi jedino u Isusu, u Njegovoj smrti i vaskrsenju.

I prvo pominjanje smrti u Bibliji, kao i njeno prvo pojavljivanje, bacaju mnogo svetla na tu krupnu temu u okviru proroštva, tako što nam pomažu da shvatimo ozbiljnost problema greha, i pružaju nam važne alatke za razumevanje Božjeg rešenja za taj problem.

`Pročitajte sledeće tekstove: 1. Mojsijeva 2,15-17; 1. Mojsijeva 4,8-15; 1. Korinćanima 15,15-19 i Otkrivenje 1,18. Šta nam ti tekstovi – koji obuhvataju, između ostalog, prvo pominjanje i prvu pojavu smrti – govore o tome zašto ljudi umiru, kako Bog gleda na smrt i koje je Njegovo rešenje za taj naš problem?`

Mi često kažemo da je „smrt samo deo života“. To je laž. Smrt je nešto suprotno od života, to je poništenje života. Ona je uljez koji nikad nije trebalo da bude deo našeg iskustva na ovom svetu. Mada smo se navikli na smrt, naša srca i dalje snažno negoduju kada se sretnemo s njom, kao da ljudski rod još uvek kolektivno uviđa da s njom nešto suštinski nije u redu. Koliko god da je smrt bolna, ima nekih smrtnih slučajeva koji deluju još tragičnije od drugih, kao što je smrt deteta. Jer, mi uglavnom očekujemo da će smrt roditelja prethoditi dečijoj, i prihvatili smo to kao normalan poredak stvari.

Međutim, već prva smrt zabeležena u Svetom pismu, u suprotnosti je s tom očekivanom normom. Pre nego što su se Adam i Eva sami suočili sa smrću, doživeli su tragediju smrti kada je njihovog pravednog sina ubio njegov nepravedni brat. Bila je to posebno nepravedna smrt.

Razmislite o Isusu, pravedniku koga su ubili nepravedni, kao i Avelja. Koja je smrt mogla biti nepravednija od Hristove? Koje još paralele možemo izvući između Aveljeve smrti i Hristove smrti na krstu? Kako bi priroda Aveljeve smrti mogla da nam pomogne da razumemo zašto Isus ima „ključeve od pakla (groba) i od smrti“ i šta nam Bog nudi u Njemu?

`Zašto je naš život, bez rešavanja problema greha, u krajnjoj liniji beskoristan, besmislen i uzaludan? Čemu nas ta činjenica uči u pogledu toga koliko bi zahvalni trebalo da budemo za ono što je Isus učinio za nas?`