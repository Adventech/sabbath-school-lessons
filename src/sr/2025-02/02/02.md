---
title:  Princip „prvog pominjanja“
date:  06/04/2025
---

Većina akademskih programa počinje jednim kursom koji pruža opšti pregled tema (kom se često dodeljuje broj „101“), i koji obuhvata osnovne principe date u širim crtama, što će stvoriti temelj za dalje proučavanje kad se bude ulazilo dublje u predmet. Isto tako, kada pročitate celu Bibliju, brzo uviđate da i Bog ima jedan takav, opšti kurs koji se nalazi u 1. Knjizi Mojsijevoj, gde On predstavlja ideje koje će se detaljnije razmatrati u ostatku Svetog pisma.

Uopšteno govoreći, prvi put kada se neki pojam ili simbol pominje u Bibliji – posebno ako je reč o uvodnim poglavljima 1. Mojsijeve – otkrićete da on uspostavlja opšte shvatanje tog pojma, što će vam pomoći da razumete kako se on dalje koristi.

Neki proučavaoci Biblije o tome govore kao o „zakonu prvog pominjanja“, mada bi ispravnije bilo označiti to kao princip (ili obrazac) a ne kao zakon, jer to svakako nije neko gvozdeno pravilo, i ono ima mnogo izuzetaka. Još jedan obrazac koji se po svoj prilici pojavljuje, bilo da je reč o proučavanju Biblije uopšte ili njenih proročanstava, jeste da Bog s vremenom polako snabdeva svoju decu podacima tako što počinje od opšteg pojma, a zatim ga proširuje mnogo puta tokom godina, pa čak i vekova.

`Pročitajte sledeće tekstove: Isaija 40,7.8; Malahija 3,6 i Jevrejima 13,8. Koji princip možete izvesti iz tih tekstova, što će vam pomoći da svoje proučavanje proročanstava pravilno usidrite?`

Veliki deo savremenog sveta govori o „istinitosti“ radije nego o „istini“, jer se pretpostavlja da je „istina“ nešto savitljivo što se može menjati tokom godina. Ili se, u nekim slučajevima, i sam pojam „istine“ smatra sumnjivim.

Međutim, kada Bog utvrđuje istinu, On se ne predomišlja. Kad On počne da uči svoj narod nekoj istini, možemo računati na činjenicu da ponavljanje istog biblijskog principa ili biblijske teme ne menja njihovo značenje već, naprotiv, baca na njega dodatnu svetlost. Dakle, i te kako ima smisla da, pri proučavanju proročanstava, najpre steknemo dobro razumevanje 1. Knjige Mojsijeve, gde nalazimo mnoge ključne pojmove razjašnjene po prvi put, a potom da to temeljno razumevanje imamo u vidu kad istražujemo ostatak Biblije.

`Zašto je toliko važno da ne dopustimo nikome i ničemu, koliko god nam prijatno pa čak i logično zvučalo, da oslabi našu veru u Bibliju i nepogrešive istine koje ona iznosi? Na koje, ponekad čak i suptilne načine, može doći do takvog slabljenja?`