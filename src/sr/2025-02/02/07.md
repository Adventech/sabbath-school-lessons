---
title:  Za dalje proučavanje
date:  11/04/2025
---

U knjizi *Apostolska crkva – Hristovim tragom* od Elen G. Vajt pročitajte poglavlje pod naslovom „Otkrivenje“, str. 578-581 (original).

Mnoge svetske religije jednostavno se bave idejama. Potpuno suprotno od toga, ideje koje nalazimo u hrišćanskoj religiji čvrsto su usidrene u istorijskim događajima. Biblija je istinita priča o Božjem interaktivnom odnosu sa ljudima kroz istoriju, a proučavanjem takvog odnosa koji traje hiljadama godina, možemo saznati mnogo o Božjem doslednom karakteru.

Međutim, hrišćani se ponekad žale da im postaje dosadno da slušaju uvek jedno te isto. Ponekad, kad se naša posebna proročka poruka javno propoveda, pomišljamo da smo sve to već čuli i da nemamo više ništa novo da naučimo.

Činjenica da je naša poruka dosledna i nepromenljiva, ipak ne znači da je suviše uprošćena i nepodsticajna. Sasvim suprotno: kada razmatramo informacije koje su prenete do nas iz uma beskonačnog Boga, brzo uviđamo da postoje teme koje nikad nećemo iscrpeti do kraja.

Jedan od razloga za pisanje knjige Otkrivenje, prema rečima Elen G. Vajt, bio je da hrišćansku crkvu učvrsti u njenoj istorijskoj poruci za sva vremena. „Neki od mlađih radnika (u to vreme)... umorili su se od stalnog ponavljanja istih istina. U svojoj želji za nečim novim i uzbudljivim, pokušali su da tim istinama daju neki novi oblik, ugodniji mnogim umovima, ali u neskladu sa osnovnim evanđeoskim načelima.“ – *Apostolska crkva – Hristovim tragom*, str. 580 (original). U tom smislu, Otkrivenje nije samo knjiga o budućnosti. To je istovremeno i knjiga o prošlosti, osmišljena tako da nas drži ukorenjenim u našoj istorijski potvrđenoj veri, da ne bismo skrenuli na stranputicu u potrazi za originalnošću.

**Pitanja za razgovor:**

`1. Sveto pismo nikad ne propušta da pruži nove informacije i novo razumevanje. Kako uravnotežiti želju da saznamo nešto novo sa važnošću da ostanemo učvršćeni u istinama koje su nam već date?`

`2. Kako bi crkva trebalo da odgovori na nova tumačenja proročanstava? Premda znamo da uvek ima nešto novo da se nauči, kako da raspoznamo da li je ta nova svetlost nešto suštinski bitno, ili je to neko prolazno ushićenje, ili čak zabluda?`

`3. Tokom Drugog svetskog rata jedan mornar na Pacifiku je ležeći na samrtnoj postelji zavapio bolničaru: „Ja sam siroče. Kada umrem, ko će se mene sećati?“ Bolničar je odgovorio: „Ja ću te se uvek sećati.“ Koliko god da su dobronamerne bile reči tog bolničara, pre ili kasnije i on će umreti, kao i sećanje na tog sirotog mornara. Kako nam taj izveštaj pomaže da shvatimo uzaludnost i besmislenost života svakog od nas ukoliko na kraju smrt bude imala konačnu reč?`