---
title:  'Isakovo pitanje: Gde je jagnje?'
date:  08/04/2025
---

Prvo pominjanje reči seh u Bibliji (jevrejski: jagnje) nalazimo u istom izveštaju u kom se prvi put pominje i ljubav, u 1. Mojsijevoj 22. Jagnje je, naravno, jedan od najzastupljenijih simbola koje nalazimo u knjizi Otkrivenje, gde se Isus pominje kao „Jagnje“ više od dvadeset puta. U jednom od najupečatljivijih prizora u Otkrivenju – Jovanovoj poseti Božjoj prestonoj dvorani u četvrtom i petom poglavlju – Jagnje ima središnju ulogu.

`Pročitajte sledeće tekstove: 1. Mojsijeva 22,7.8; 2. Mojsijeva 12,3-13 i Otkrivenje 5,5-10. Kako nam izveštaj o Isakovoj bezmalo podnetoj žrtvi pomaže da razumemo na koji način su jagnjad korišćena u simboličnom smislu? Kako je taj događaj povezan sa onim što Jovan vidi u 5. poglavlju Otkrivenja?`

Prvo pominjanje seh (jagnjeta) u Bibliji potiče iz Isakovog pitanja: „Gdje je jagnje?“ (1. Mojsijeva 22,7). Zanimljivo je da ostatak Biblije veoma detaljno odgovara na to pitanje. Ostalih 38 knjiga Starog zaveta vodi čitaoca stazom duž koje se na Isakovo pitanje postepeno odgovara sa sve više detalja, od pashalnih obreda do Davidovog prvog zanimanja i nadalje. Čitav narativ je prožet bezbrojnim mesijanskim proročanstvima koja predviđaju odgovor na Isakovo pitanje. A onda u Novom zavetu na to pitanje biva odgovoreno kada se Isus pojavljuje u telu, služi među svojim narodom i konačno žrtvuje svoj život na krstu.

U međuvremenu, pogledajmo prvo pominjanje Jagnjeta u Evanđelju po Jovanu, u stihu Jovan 1,29-34. Izgleda skoro kao da Jovan Krstitelj lično odgovara na Isakovo pitanje, a okolnosti ne mogu biti prikladnije. Grešnici se kaju i zaranjaju u vodu prilikom krštenja, što simbolizuje smrt grešnika i početak novog života. U tom kontekstu se Isus, Jagnje Božje, iznenada pojavljuje i, prema Matejevom izveštaju, nebesa se otvaraju da Ga predstave: „Ovo je sin moj ljubazni koji je po mojoj volji“ (Matej 3,17). Zapazite takođe kako glas sa neba, anđeo Gospodnji, najavljuje rešenje i za Avramov i Isakov problem (1. Mojsijeva 22,11-14).

Kad sve te niti utkamo zajedno, postaje jasno da je Isus, Jagnje Božje, naša Zamena. To baca mnogo svetlosti na naše razumevanje zaklanog Jagnjeta u Jovanovoj viziji.

`Zašto je saznanje da je Isus naša Zamena od tako temeljne važnosti za naše spasenje? Kakvu nadu bismo imali bez Njega kao te Zamene, naročito na sudu?`