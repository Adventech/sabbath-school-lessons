---
title:  Razumevanje Božje ljubavi
date:  07/04/2025
---

Nasleđivanje grešne prirode, između ostalog, podrazumeva i to da je naše viđenje svemira pomućeno našim sopstvenim sklonostima ka sebičnosti i ponosu. Mi na svet gledamo iz sopstvene ograničene perspektive, umesto iz perspektive Božjeg sveznanja (što je očigledno). A verovatno nijedan pojam nije bio toliko iskrivljen od strane grešnog ljudskog roda kao pojam „ljubavi“. Popularna kultura sklona je da zastupa takvo shvatanje ljubavi koje se usredsređuje na samoispunjenje umesto na druge ljude. Taj egocentrični pristup toj temi otežava nam da razumemo kako Bog gleda na nju.

Razumevanje prirode ljubavi važan je ključ za razumevanje biblij­skog proroštva. Jedna od glavnih tema u velikoj borbi je postojanje suštinskog nesporazuma u vezi sa Božjim karakterom. Elen G. Vajt, na samom kraju, u zaključku Velike borbe piše: „Ceo svemir je čist. Sklad i radost ispunjavaju beskrajno delo stvaranja. Od Onoga koji je sve stvorio teče život, i svetlost, i radost u sva prostranstva bezgraničnosti. Od najsitnije čestice do najvećeg sveta, sve stvoreno, živo i neživo, u svojoj nepomućenoj lepoti i savršenoj radosti, objavljuje da je Bog Ljubav.“ – *Velika borba*, str. 678 (original).

`Pročitajte tekst 1. Mojsijeva 22,1-13. Prvo pominjanje „ljubavi“ u Bibliji nalazimo u stihu 1. Mojsijeva 22,2. Čemu nas taj događaj uči o prirodi Božje ljubavi?`

Povremeno, osim pronalaženja prvog pojavljivanja određenog pojma u Bibliji, može biti korisno pronaći njegovo prvo pominjanje u pojedinačnim knjigama Biblije – naročito u Evanđeljima. Prvo pominjanje „ljubavi“ u svakom od Evanđelja nalazimo u stihovima: Matej 3,17; Marko 1,11; Luka 3,22 i Jovan 3,16.

Na primer, prvo pominjanje „ljubavi“ u Evanđelju po Jovanu (Jovan 3,16) posebno je prosvetljujuće – reklo bi se da ono aludira na događaj sa Isakom na oltaru. Avramovo poverenje u Boga bilo je takvo da se oslonio na Njega, odlučivši da veruje u to da je Bog u stanju da vaskrsne njegovog sina ako ga bude prineo na žrtvu (Jevrejima 11,19). Tu je nagoveštena Božja ljubav prema ljudskom rodu. On nas je voleo do te mere „da je i sina svojega jedinorodnoga dao“ (videti stihove: 1. Mojsijeva 22,2.12.16) – a onda Ga je podigao iz mrtvih. Tako nam je dato otkrivenje te vrste ljubavi, samopožrtvovane ljubavi, koju Bog oseća prema nama.

`Kako da, bar u izvesnoj meri, pokažemo prema drugima tu vrstu samopožrtvovane ljubavi kakvu Bog oseća prema nama? Zašto, za većinu nas, to nije nužno osnovna vrsta ljubavi?`