---
title:  Zmija
date:  10/04/2025
---

Pitanje bogosluženja je ključna tema u knjizi Otkrivenje. Podstrekač i zagovornik lažnih sistema bogosluženja označen je kao „aždaja“ (Otkrivenje 13,2-4), a opisivanje tog palog heruvima kao zmijoliko biće nije slučajan. To nas jasno upućuje na Edemski vrt, kada je zmija ušla u raj i ubedila Adama i Evu da je slede u pobuni protiv Stvoritelja.

`Uporedite tekst 1. Mojsijeva 3,1-5 sa stihovima Otkrivenje 12,1-9. Koje su neke od zajedničkih tema u ta dva izveštaja? Kako nam detalji navedeni pri predstavljanju zmije u 1. Mojsijevoj pomažu da razumemo neke od problema koji su prethodno doveli do rata na nebu, što se pominje u Otkrivenju?`

U Svetom pismu postoje dva izveštaja u kojima sotona zavodi ceo svet na stranputicu. U 1. Mojsijevoj, u trenutku kad postoji samo dvoje ljudi, a zatim u izveštaju iznetom u 12. i 13. poglavlju Otkrivenja, gde je sotona prepoznat kao onaj koji „vara sav vasioni svijet“ (Otkrivenje 12,9), koji daje moć zveri i čini da joj se „sva zemlja“ pokloni, da je obožava (Otkrivenje 13,2.3). Jedna od tema koje nalazimo u biblijskom proroštvu je nepromenljiva priroda velike borbe. Božji karakter i Njegova Reč se ne menjaju, a ne menjaju se ni đavolje ambicije.

Na sreću, s obzirom da se priroda velike borbe ne menja, i da imamo jasne referentne tačke u proročkom delu Svetog pisma, hrišćani su u stanju da se odupru trendovima i da uoče gde bi mogle da leže duhovne zamke. Bog će uvek biti ono što jeste, a isto važi i za đavola. Sotona može da nosi hiljade maski, ali milenijumi istorije palog čovečanstva, udruženi sa proročkim scenarijem oslikanim u Otkrivenju, pokazuju da on nikad ne odstupa od plana igre koji je koristio u Edemu. Bog nam je obećao mudrost i pronicljivost (Jakov 1,5), i naoružani sigurnošću Svetog pisma, ne moramo da padnemo na đavolje laži. Iako je, nažalost, tako mnogo njih palo, a i još mnogi – zapravo većina – isto će tako pasti na njih.

`Razmotrite kako se kultura menja tokom vremena. Društvene norme se preokreću – ono što je nekad bilo prihvatljivo postaje neprihvatljivo, i obrnuto. S obzirom da se sporna pitanja koja se nalaze u njenoj osnovi i akteri velike borbe ne menjaju, šta bi hrišćanin trebalo da uzme u obzir kada ispituje promenljivi kulturni pejzaž? Na primer, kada je reč o prvobitnim lažima koje je đavo izgovorio, kao što je ona da nećete umreti, i da ćete biti kao bogovi – gde ih možete čuti u vašoj kulturi danas?`