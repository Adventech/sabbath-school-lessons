---
title:  Temelj u 1. Mojsijevoj
date:  11/04/2025
---

**Ključni tekst:** Jovan 1,29

**Središte proučavanja:** 1. Mojsijeva 22,1–18; Jovan 3,16.

### PRVI DEO: PREGLED

Prva knjiga Biblije, 1. Mojsijeva, sadrži temeljne istine koje obuhvataju srž spasonosne i proročke poruke Svetog pisma. Od kosmičke priče o Stvaranju (1. Mojsijeva 1–2), u kojoj je Bog pretvorio haos i prazninu u život, do priče o Josifu, u kojoj je Bog doveo do iskupiteljskog epiloga nakon zlih postupaka (1. Mojsijeva 50,20) , knjiga 1. Mojsijeva svedoči o Božijem planu spasenja. U sredini 1. Mojsijeve, priča o vezivanju Isaka radi žrtvovanja (1. Mojsijeva 22,1–18) postavlja osnovne ideje ovog božanskog plana.

U ovonedeljnoj lekciji otkrićemo različite teme u Božjem planu spasenja koje proizlaze iz dramatične priče Akedah („vezivanje Isaka“). Prva tema je „ljubav“, iz koje proizilaze sva ostala Božija dela.

U ovoj priči, hebrejska reč ’ahab, „ljubav“, prvi put je upotrebljena u Bibliji, konkretno, u Božjem govoru koji se odnosi na očinsku ljubav (1. Mojsijeva 22,2).

Druga Akedah tema je izražavanje ljubavi Božije kroz žrtvu Njegovog Sina, koju Isak nagoveštava u identifikaciji sa jagnjetom (1. Mojsijeva 22,7–10). Treća tema je stvarna manifestacija Božje ljubavi u istoriji, konkretno, u velikom sukobu koji će staviti „seme“ u sukob sa zmijom i završiće se pobedom „semena“ nad zlom i smrću. Ovaj događaj je izražen u neočekivanom pojavljivanju „ovna“ (1. Mojsijeva 22,13), koji predočava eshatološki događaj Dana pomirenja.

### DRUGI DEO: KOMENTAR

**Ljubav Božija**

Nemoguće je razumeti Božju ljubav, jer je nemoguće „razumjeti… što je širina i dužina i dubina i visina, i poznati pretežniju od razuma ljubav Hristovu“ (Efescima 3,18.19). Činjenica da se glagol *'ahab*, „voleti“, prvi put pojavljuje u Svetom pismu u vezi sa ljubavlju oca – Avramovom ljubavlju prema Isaku, njegovom „jedincu“ (1. Mojsijeva 22,2) – jeste značajna činjenica. Upravo u konkretnom kontekstu Avramove ljubavi prema njegovom jedinom sinu trebalo je da se „testira“ i tako otkrije kvalitet Avramove ljubavi prema Bogu (1. Mojsijeva 22,1; uporedi sa 1. Mojsijeva 22,12).

Ali nije samo Avramova ljubav prema Bogu trebalo da bude testirana i otkrivena. Tokom Avramovog ličnog iskustva, njemu je otkrivena i Božja ljubav. Avram je, dakle, razumeo dubinu Božje ljubavi. Kako Elen G. Vajt objašnjava: „Bog mu je zapovedio da žrtvuje svog sina. Agonija kroz koju je prolazio u toku mračnih dana svog strašnog iskušenja bila je dozvoljena da bi utemeljen na ličnom iskustvu shvatio bar nešto od veličine žrtve koju je beskrajni Bog prineo za čovekovo otkupljenje… Može li se pružiti neki jači dokaz beskrajnog Božjeg saučešća i Njegove ljubavi?“ – *Patrijarsi i proroci*, 154. str. originala, italik dodat.

Bog nije dao Avramu filozofsko, teološko ili psihološko objašnjenje svoje ljubavi. Bog je odlučio da dozvoli Avramu da izdrži (na svom konačnom nivou) ono što je Bog trebalo da izdrži (na svom „beskonačnom“ nivou). Ovu paralelu između Avrama, koji je prineo svog „sina jedinca“, koga je voleo, i Boga, koji je ponudio svog jedinorođenog Sina, koga On, „Otac voli“ (Jovan 5,20), Jovan podržava kada koristi isti jezik (intertekstualnost) u svojoj definiciji „ljubavi“: „Jer Bogu tako omilje svijet da je i sina svojega jedinorodnoga dao, da nijedan koji ga vjeruje ne pogine, nego da ima život vječni“ (Jovan 3,16; uporedi sa 1. Jovanovom 4,9).

**Jagnje Božje**

Jovan koristi naziv „jagnje Božje“ da identifikuje Isusa: „A sjutradan vidje Jovan Isusa gdje ide k njemu, i reče: gle, jagnje Božije koje uze na se grijehe svijeta“ (Jovan 1,29; uporedi sa Jovan 1,36). Zanimljivo je i značajno da se pominjanje „jagnjeta“ prvi put pojavljuje u Svetom pismu u kontekstu priče o vezivanju Isaka, što se odnosi na žrtvu paljenicu (1. Mojsijeva 22,7). Nije, međutim, prvi put da se jagnje koristi kao žrtva. Avelj je sigurno prineo jagnje za žrtvu paljenicu (1. Mojsijeva 4,4; uporedi sa 4. Mojsijeva 18,17). Ali to je prvi put da se reč „jagnje“, konkretno pominje. To je takođe jedini odlomak hebrejske Biblije u kojem je reč *śê*, „jagnje“, određena. Svi drugi odlomci Svetog pisma koji sadrže ovu reč koriste je u neodređenom smislu. Ovaj jedinstveni slučaj svedoči o posebnoj i jedinstvenoj primeni. Isak (sa Avramom) se odnosi na jedinstveno jagnje koje prevazilazi sva ostala.

Činjenica da je reč „jagnje“ Jovan upotrebio u svom Jevanđelju (Jovan 1,29.36), a posebno u Otkrivenju (23 puta), u određenom smislu, sugeriše da Jovan aludira na „jagnje“ iz Isakovog pitanja „Gde je jagnje?“ (1. Mojsijeva 22,7). Ovaj intertekstualni odnos nam omogućava da pretpostavimo da se Isakovo „jagnje“ odnosi na Sina Božijeg, kako ga razume Jovan. Ovakvo tumačenje je, zapravo, potvrđeno u Avramovom odgovoru na Isakovo pitanje: „Bog će se, sinko, postarati za jagnje sebi na žrtvu“ (1. Mojsijeva 22,8).

Konstrukcija početne fraze Avramove izjave u tekstu 1. Mojsijeva 22,8 je posebno rečita. Prvo, iako se u hebrejskom jeziku glagol obično stavlja na prvo mesto, a zatim sledi subjekat, ovde se reč „Bog“ stavlja na početak rečenice pre verbalnog oblika, kako bi se naglasila činjenica da je rešenje samo u Bogu. Bog će se postarati. Drugo, ova uvodna fraza u tekstu 1. Mojsijeva 22,8 ima istu refleksivnu konstrukciju kao i fraza lek leka, „idi“, koja je uvela Božji poziv (1. Mojsijeva 22,2; uporedi sa 1. Mojsijeva 12,1). U tom slučaju, fraza u tekstu 1. Mojsijeva 22,8 mogla bi da se prevede na sledeći način: „Bog će Sebe videti kao jagnje“ (apozicija), što znači da će Bog sebe obezbediti kao jagnje za žrtvu. Kao takvo, jagnje je identifikovano kao Bog. Dakle, jagnje koje se ovde pominje nije samo fizička životinja koju je Isak imao na umu; to je sam Bog.

**Božja pobeda**

Isak je očekivao da Bog obezbedi jagnje. Ipak, umesto njega se pojavio ovan: „I Avram podigavši oči svoje pogleda; i gle, ovan“ (1. Mojsijeva 22,13). Pojava ovna ukazuje na ovna iz Dana pomirenja (3. Mojsijeva 16,3.6). Zaista postoji jedinstvena intertekstualna veza između ovog odlomka o Isakovoj žrtvi i teksta o Danu pomirenja. Više nego bilo koji drugi biblijski odlomak, tekst o Isakovom vezivanju deli zajednički jezik sa tekstom o Danu pomirenja. Nalazimo istu asocijaciju na reči ‘olah, „žrtva paljenica“ (1. Mojsijeva 22,13; uporedi sa 3. Mojsijeva 16,3.5); ra’ah, „pojaviti se“, u istom pasivnom obliku niphal (1. Mojsijeva 22,14; uporedi sa 3. Mojsijeva 16,2); i yiqqakh „uzeo je“ (1. Mojsijeva 22,13; uporedi sa 3. Mojsijeva 16,5). Ova važna intertekstualna veza između ova dva odlomka ukazuje na to da je pisac različitih propisa koji se odnose na Dan pomirenja, u poglavlju 3. Mojsijeva 16, imao na umu tekst o žrtvovanju Isaka.

S druge strane, važno je napomenuti da je tekst vezivanja Isaka prisutan i u poglavlju Danilo 8, koje je proročanstvo upravo o eshatološkom Danu pomirenja. Prvi deo koji je uvod u Danilovu viziju – „I podigoh oči svoje i vidjeh, i gle, stajaše kraj vode ovan“ (3. stih), jasno aludira na tekst Isakove žrtve, s obzirom da je Danilova fraza citat iz teksta 1. Mojsijeva 22,13. Ova aluzija na tekst Isakove žrtve je dodatno pojačana važnim intertekstualnim vezama između poglavlja 3. Mojsijeva 16 i Danilo 8 (pogledajte posebno uobičajenu upotrebu glagola *ra'ah*, „videh“, ključnu reč u oba pasusa). U kontekstu poglavlja Danilo 8, razumemo, dakle, da ovan u Akedah priči tipološki ukazuje na eshatološki Dan pomirenja.

Ova kosmička perspektiva je zaista potvrđena u božanskom blagoslovu kojim se završava Akedah tekst (1. Mojsijeva 22,17). Božji obećani blagoslov ne odnosi se samo na buduće potomke samog Avrama, već i na budućnost naroda. Gospod obećava: „i naslijediće sjeme tvoje vrata neprijatelja svojih“. Ovo obećanje se odnosi na pobedu Hrista nad zmijom i pobedu života nad smrću, koja je predviđena u tekstu 1. Mojsijeva 3,15. Priča o vezivanju Isaka vodi, dakle, do konačnog pomirenja za Božji narod tokom eshatološkog Dana pomirenja (uporedi sa tekstom Danilo 8,14). Čini se da je ova pouka zadržana i u poslanici Jevrejima, koja primenjuje završni Akedah blagoslov (Jevrejima 6,14) na izuzetan trenutak u Danu pomirenja, tokom kojeg je prvosveštenik mogao da uđe „iza zavese“ (Jevrejima 6,19; uporedi sa 3. Mojsijeva 16,2.15);

### TREĆI DEO: PRIMENA U ŽIVOTU

U nastavku pročitajte komentare o prisutnoj tišini i iznetim pitanjima između Avrama i Isaka, koji su opisani u tekstovima 1. Mojsijeva 22,6–8. Kojim duhovnim lekcijama nas uče ova tišina, kao i izgovorena pitanja?

1\. Mojsijeva 22,6: „Otidoše obojica zajedno“. Fraza se javlja dva puta (1. Mojsijeva 22,6.8) i zvuči tragično, naglašavajući tihi hod oca i sina.

1\. Mojsijeva 22,7.8: Međutim, Isak progovara. U tekstovima 1. Mojsijeva 22,7.8, tišinu na kraju prekida Isakov glas. Njegov dijalog u ova dva stiha predstavlja prvi i jedini put da Isak govori u ovoj priči:

„Tada reče Isak Avramu ocu svojemu: oče!“ (1. Mojsijeva 22,7). Kada Isak progovara prvi put, on na početku izgovara jednu hebrejsku reč ’abi, „oče“ što nas podseća na njegov odnos sa Avramom koji se sprema za klanje.

„A on reče: što, sine!“ (1. Mojsijeva 22,7). Reč „sin“ (beni) odgovara reči „otac“ (’abi). Uprkos planu o ubistvu, otac voli svog sina, a intenzitet te ljubavi prema njegovom jedincu čini žrtvu još bolnijom (uporedi sa tekstom Jovan 5,20).

„I reče Isak: eto ognja i drva, a gdje je jagnje za žrtvu?“ (1. Mojsijeva 22,7). Ovo pitanje je još jedan način koji upućuje na neizrečenu realnost, bez potrebe da se otvoreno kaže: „Da li sam ja jagnje?“