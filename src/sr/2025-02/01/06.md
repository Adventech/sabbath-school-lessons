---
title:  Prenosno ili doslovno značenje?
date:  03/04/2025
---

Jedno od ključnih pitanja kojima proučavaoci proročanstava treba da se pozabave, jeste kako odrediti da li jezik Biblije treba da se shvati u doslovnom ili u figurativnom (prenosnom) smislu. Kako utvrditi da li je autor koristio simbolički jezik i kako znati šta određeni simbol predstavlja? Ključni način da se to utvrdi jeste videti kako se ta slika (karakter, ličnost) koristi u celoj Bibliji, a ne gledati kako se izvesni simbol koristi u savremeno doba. Na primer, neki smatraju da simbol medveda iz teksta Danilo 7 ukazuje na Rusiju, jer se ta slika danas često koristi kao simbol Rusije. Ali to nije ispravan ni bezbedan način za tumačenje proročkog simbolizma.

**Potražite sledeće tekstove, dopuštajući Bibliji da bude sopstveni tumač (da definiše sopstvene pojmove). Koji proročki simbol je zajednički za te tekstove u svakom od navedenih slučajeva, i šta Biblija kaže da on predstavlja?**

`Danilo 7,7; Danilo 8,3; Danilo 7,24`

`Otkrivenje 1,16; Efescima 6,17; Jevrejima 4,12`

`Otkrivenje 12,1; Otkrivenje 21,2; Efescima 5,31.32; Jeremija 6,2`

Kad sledimo jednostavno pravilo da se Bibliji mora dopustiti da definiše sopstvene pojmove, većina nepoznanica iza proročkog simbolizma prosto nestaje. Na primer, vidimo da rog može da simbolizuje političku silu ili narod. Mač može da simbolizuje Božju Reč. I, da – žena može da simbolizuje crkvu. Tu možemo jasno sagledati kako Biblija samu sebe objašnjava.

Međutim, ostaje još da se odgovori na to zašto bi Bog govorio u simbolima a ne otvoreno? Zašto je Petar, na primer, u stihu 1. Petrova 5,13, grad Rim, izražavajući se u „šiframa“, nazvao Vavilonom?

Postoje mnogi razlozi zašto je Bog izabrao da se u proročanstvima izražava putem simbola. U slučaju novozavetne crkve, na primer, da je knjiga Otkrivenje otvoreno imenovala Rim kao počinioca tolikog zla, progonstvo crkve, ionako teško, moglo je postati još teže. Koji god da su razlozi, možemo biti sigurni da Bog želi da mi razumemo značenje tih simbola.

`Čak i ako neki simboli i proročanstva i dalje predstavljaju tajnu, na koji način usmeravanje pažnje na ono što razumemo može ojačati našu veru?`