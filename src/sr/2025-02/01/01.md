---
title:  Neka načela proroštva
date:  29/03/2025
---

### Tekstovi za proučavanje u toku sedmice

Jeremija 29,23.24; Psalmi 139,1-6; Danilo 12,4; Otkrivenje 22,10; 2. Timotiju 3,15-17; Jevrejima 4,12.

> <p>Tekst za pamćenje</p>
> „Nego ko se hvali, neka se hvali tijem što razumije i poznaje mene da sam ja Gospod koji činim milost i sud i pravdu na zemlji, jer mi je to milo, govori Gospod“ (Jeremija 9,24).

Kao što je slučaj i sa skoro svim ostalim u Svetom pismu, među hrišćanima postoje neslaganja oko proroštva, što kod drugih često stvara uverenje da je bavljenje biblijskim proročanstvima čist gubitak vremena. Uostalom, ako se hrišćani sukobljavaju oko svake proročke jote i title, koliko merodavno to uopšte može da bude? Nažalost, i mnogi vernici počinju da misle da su neke biblijske knjige, poput Otkrivenja, jednostavno neshvatljive. I umesto da ih čitaju, oni ih izbegavaju, nekad čak i uz ohrabrenje ponekog „dobronamernog“ pastora, koji smatra da proučavanje proročanstava više stvara probleme nego što ih rešava.

Ali nije uvek bilo tako. Tokom prvih osamnaest vekova hrišćanske istorije, većina hrišćana osećala se sasvim komotno u vezi sa biblijskim proročanstvima, i postojao je iznenađujući nivo saglasnosti oko njihovih ključnih poruka. A Bog je i nameravao da to tako bude: „Molim vas pak, braćo, imenom Gospoda našega Isusa Hrista da svi jedno govorite, i da ne budu među vama raspre, nego da budete utvrđeni u jednom razumu i u jednoj misli“ (1. Korinćanima 1,10).

Ove sedmice, istražićemo neke principe koji pružaju dosledno i pouzdano razumevanje proroštva.

*Proučite pouku za ovu sedmicu da biste se pripremili za subotu, 5. april.*