---
title:  Ko čita neka razume
date:  30/03/2025
---

Uđite u bilo koju hrišćansku knjižaru i pregledajte naslove u vezi sa biblijskim proroštvom. Brzo ćete otkriti da postoji tako zapanjujući izbor različitih shvatanja i tumačenja da se lako može pomisliti kako niko zapravo i nije u stanju da razume o čemu knjige poput Otkrivenja zaista govore. Na primer, jedan autor tvrdi da antihrist nije ništa drugo do metafora. Drugi kaže da on tek treba da dođe u budućnosti. A onda opet neko tvrdi da je to samo osvrt na nešto ili nekoga iz perioda paganskog Rimskog carstva. Kao što je jedan stari propovednik primetio: „Biblija je, možda, kao neka stara violina. Na njoj možete odsvirati svaku melodiju koju poželite.“

Sama Biblija, međutim, ne nagoveštava ništa poput toga. Ona nas, umesto toga, poziva da je čitamo, polazeći od pretpostavke da Bog ne govori uzalud, i da smo mi u stanju da saznamo istinu o tome šta nam On poručuje preko svoje Reči.

`Pročitajte sledeće tekstove: Matej 24,15; Otkrivenje 1,3; Matej 11,29 i Jeremija 9,23.24. Šta nam ti tekstovi govore o Božjoj nameri da bude shvaćen?`

Mnogi univerziteti nude kurseve o „biblijskoj književnosti“ ili nečemu sličnom. Za vernika može biti zapanjujuće kada, sedeći na bezbrojnim časovima, otkrije da njegov profesor čita Bibliju na isti način na koji se čita paganska mitologija. Osnovna ideja je da bi u tim biblijskim izveštajima moglo da postoji neko zrnce moralne „istine“, ali da, u suštini, svako može da ih shvati kako hoće. Pomisao da je ta knjiga nadahnuta od Boga, za takve učitelje je prosto smešna.

I tako, predavač Bibliju čita, ali ne čuje glas Boga koji govori. A neki drugi dolaze do zaključaka koji su očigledno suprotni poruci Biblije. Bez predanja Gospodu, i bez srca otvorenog za spoznaju istine, oni koji čitaju Bibliju ne samo da će, po svoj prilici, propustiti njenu poruku, nego će i pogrešno razumeti dragi i sveti karakter Boga koji je otkriven na njenim stranicama. A to se dešava lakše nego što mnogi uviđaju, zbog čega samo čitanje Biblije, bez pravih alata i (što je najvažnije) bez ispravnog stava pod vođstvom Svetog Duha, može biti čak i štetno.

`Neko poznat po tome što nije baš pobožan, zatečen je kako čita Bibliju. Kad su ga pitali šta radi, odgovorio je: „Tražim propuste. Tražim propuste.“ Zašto je to upravo taj pogrešan stav koji se može zauzeti kada se čita Božja Reč?`