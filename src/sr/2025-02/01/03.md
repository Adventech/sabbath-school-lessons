---
title:  Bog želi da bude shvaćen
date:  31/03/2025
---

Ništa nije toliko frustrirajuće kao hitna potreba za komunikacijom, možda na klinici ili u apoteci, kada se nalazite u stranoj zemlji, čiji jezik jedva govorite. Znate šta treba da kažete, ali nemate odgovarajući fond reči da to izrazite.

U vezi sa Bogom, javlja se drugačiji problem. „Nego koliko su nebesa više od zemlje, toliko su putovi moji viši od vaših putova, i misli moje od vaših misli“ (Isaija 55,9). Problem nije u tome da Bog nema dovoljan fond reči da bi razgovarao sa nama, problem je u tome što mi nemamo dovoljan fond reči niti odgovarajuće umne sposobnosti da bismo Ga u potpunosti razumeli.

**Na šta nam sledeći odlomci ukazuju kada je reč o Božjem znanju i razumevanju u poređenju sa našim?**

`Psalmi 139,1-6`

`Psalmi 147,5`

`Rimljanima 11,33`

`1. Jovanova 3,20`

Istina je da nikad nećemo potpuno razumeti Božji um, jer je on beskonačan i sveznajući. Uostalom, jedva da možemo razumeti sve u vezi sa delima stvaranja, pa kako bi onda mogli u potpunosti da ra­zumemo njihovog Tvorca? Mi to jednostavno ne možemo.

I mada nikad nećemo razumeti sve, ipak možemo razumeti ono što je neophodno za naše spasenje (videti: 2. Timotiju 3,14.15). Kada su svojim slušaocima objašnjavali evanđelje, apostoli su se često pozivali na ispunjena proročanstva, iz čega možemo zaključiti da je jedan od glavnih ciljeva proroštva da ilustruje plan spasenja. Zaista, biblijsko proroštvo nas na kraju, na ovaj ili onaj način, mora dovesti do Isusa i obećanja o spasenju koje On nudi celom čovečanstvu.

Na kraju je Gospod, kroz koga je sve stvoreno (videti: Kološanima 1,16; Jovan 1,1-3), sišao na zemlju, a onda je prineo sebe kao žrtvu na krstu za grehe svakog ljudskog bića, čak i onih najbednijih. Eto koliko Bog voli sve nas. I pošto je sve to učinio za nas, Gospod bi očigledno hteo da svi, uključujući i one najbednije, saznaju šta nam On nudi u Isusu. A proroštvo upravo to omogućava.

`Iako zaista ima mnogo toga što ne znamo, zašto je od presudne važnosti da se sada usredsredimo na ono što znamo, i da sledimo to što znamo – umesto da budemo opsednuti onim što ne znamo?`