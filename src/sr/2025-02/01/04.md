---
title:  Danilo, „zatvori (čuvaj u tajnosti) ove reči“
date:  01/04/2025
---

`Pročitajte stih Danilo 12,4. Šta Gospod tu govori Danilu? (Uporedite to sa stihom Otkrivenje 22,10)`

Nije neobično čuti propovednike kako koriste stih Danilo 12,4 kao predviđanje o porastu tehnološkog i naučnog znanja neposredno pred Hristov dolazak. Mnogi ga takođe koriste da bi opisali napredak u brzini putovanja, ostvaren tokom poslednjih stotinak godina. Čak i mnoge od naših knjiga usvajaju taj pristup. Ali i pored tih, neosporno razumnih tumačenja, ono što je tu rečeno, moglo bi da znači i nešto drugo.

Pročitajte ponovo taj stih. Anđelovo uputstvo Danilu počinje nalogom da „zatvori ove riječi i zapečati ovu knjigu“. A predmet o kom se govori je sama Danilova knjiga. Da li bi onda to znanje, koje će se na kraju vremena naglo umnožiti, moglo biti poznavanje same Knjige proroka Danila?

To čini Knjigu proroka Danila nešto drugačijom od Otkrivenja, s obzirom da je Jovanu rečeno da ne zapečati svoju knjigu (Otkrivenje 22,10). Otkrivenje je trebalo da se razume od početka, „jer je vrijeme (bilo) blizu“. Za razliku od toga, Danilova knjiga je trebalo jasnije da se razume u nekom trenutku u dalekoj budućnosti.

Tokom vekova, mnogi vrsni hrišćanski mislioci pokušavali su da objasne Knjigu proroka Danila, i neki su postigli značajan napredak u tome. Međutim, razumevanje Danilove knjige naglo se uvećalo tek nakon 1798. godine, po završetku proročanstva o 1.260 godina, kada je više tumača širom planete došlo do zaključka da će se nešto spektakularno dogoditi oko 1843. godine. Najznačajniji od njih, ipak, bio je Vilijam Miler, čije je propovedanje dovelo do početka velikog Adventnog pokreta iz devetnaestog veka, kao i niza događaja koji će omogućiti rađanje crkve „ostatka“ i jasno razumevanje poruka tri anđela.

Drugim rečima, rođenje našeg globalnog pokreta predstavlja ispunjenje Danilovog predviđanja da će se „znanje... umnožiti“ do „posljednjega vremena“.

Nasuprot tome, i ne donoseći sud o spasenju ljudi, razmislite o „tami“ u kojoj živi toliki deo hrišćanskog sveta. Nešto tako osnovno kao što je sedmična subota, ustanovljena u Edemu, zanemaruje se, pa čak i odbacuje, u korist nedelje, dana ukorenjenog u rimskom paganizmu. Ili, pomislite na potpuno neznanje o smrti, pri čemu ogromno mnoštvo hrišćana veruje u pagansku ideju da mrtvi odmah prelaze u drugi oblik postojanja, što za neke opet znači da će večno goreti u paklu.

Upravo zato, saznanje istine trebalo bi da nas učini veoma zahvalnima – i poniznima.