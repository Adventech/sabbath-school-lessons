---
title:  Proučavanje Reči
date:  02/04/2025
---

Za svoje razumevanje biblijskog proroštva, adventisti mnogo duguju Vilijamu Mileru. Mada njegovo razumevanje ključnih stihova (kao što je Danilo 8,14) nije bilo savršeno, Milerova metodologija je i te kako važna, jer je utrla put za rođenje našeg pokreta ostatka poslednjeg vremena.

`Pročitajte sledeće tekstove: Matej 5,18; 2. Timotiju 3,15-17 i Luka 24,27. Čemu nas ti stihovi uče kad je reč o načinu na koji treba da pristupimo biblijskom proroštvu?`

U izvesnom smislu, proučavanje Biblije ne razlikuje se mnogo od sastavljanja velike slagalice. Ako spojite samo dva ili tri delića, gotovo je nemoguće razaznati celu sliku. Možda u ta dva ili tri delića možete videti konja i zaključiti da sastavljate sliku konja. Ali još par delića otkrivaju pile i kravu, a onda, kad spojite stotine delića, konačno uviđate da ste radili na slici pejzaža, koji obuhvata grad, farmu i planinski venac u daljini.

Jedan od glavnih načina na koji neki hrišćani greše u svom proučavanju Biblije je to što se prema Svetom pismu odnose kao prema nepovezanoj zbirci izreka i poslovica, koje se mogu zgodno primeniti u određenoj situaciji. Mnogi se okreću jednostavnom vodiču za proučavanje na početku neke od „Gideonovih Biblija“,<sup>*</sup> gde se mogu naći korisni stihovi o brojnim temama, i onda pretpostavljaju da je to celokupno biblijsko učenje na tu temu.

Nažalost, i oni pristupaju proroštvu na isti način, izvlačeći pojedinačan tekst iz njegovog konteksta, i poredeći ga sa tekućim događajima umesto sa ostatkom Biblije. To je delom dovelo do stalne navale savremenih knjiga o proročanstvima, koje se moraju ažurirati svakih nekoliko godina, jer greše u onome što tvrde da će se dogoditi – i kada će se dogoditi.

Zato je toliko važno ne samo odabrati određene stihove o nekoj temi, već pažljivo proučiti sve što Biblija kaže na tu temu, a takođe uzeti u obzir i kontekst u kom ona to govori. Veoma je lako izvući neki pasus iz konteksta i nategnuti ga tako da „kaže“ šta god mi želimo.

`Kakvo je vaše iskustvo sa onima koji koriste samo izvesne, odabrane tekstove da bi izveli svoj zaključak o, recimo, stanju mrtvih? Ili čak o Suboti? Kako na najbolji način odgovoriti na to?`

---

<sup>*</sup>„Gideonove Biblije“, poznate i kao „hotelske Biblije“, štampa i besplatno distribuira organizacija Gideons International, finansirana isključivo iz donacija što šalju uglavnom crkve i pojedinci koji podržavaju njihov cilj.