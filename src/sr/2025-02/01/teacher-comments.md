---
title:  Neka načela proroštva
date:  04/04/2025
---

**Ključni tekst:** Jeremija 9,24

**Središte proučavanja:** 2. Timotiju 3,15–17.

### PRVI DEO: PREGLED

Svakog semestra, na početku svojih biblijskih časova, profesor bi svoje učenike potakao na razmišljanje jednostavnim, ali izazovnim, pitanjem: „Koje je najvažnije pomoćno sredstvo koje imate za razumevanje Biblije?“ Učenici su ponudili sve ono za šta su smatrali da bi mogao biti najbolji odgovor: „biblijski rečnici“, „molitva“, „Sveti Duh“, „poznavanje biblijskih jezika (hebrejski, grčki)“ , „biblijski softver“ itd. Nakon što je saslušao sve njihove odgovore, profesor im je rekao da, iako su sve ove stvari, zaista, nesumnjivo od pomoći, postoji jedno sredstvo koje nisu pominjali, a koje je njihov resurs najvažniji od svih: vreme.

Neosporno je da je najvažnije oruđe koje je potrebno kada se pristupa Svetom pismu ono kojeg, kako se često čini, imamo najmanje: vreme. Kada smo spremni i voljni da uložimo vreme u poduhvat proučavanja Biblije, to nas onda navodi da razmislimo o sledećem pitanju: Kako čitamo Bibliju? Odnosno, koja su to načela koja bi trebalo da nas vode na putu traganja i razumevanja ove Knjige?

*Teme:* Ove sedmice ćemo obraditi deset principa koji su značajni pri čitanju biblijskih proročkih tekstova. Prvih pet principa će se fokusirati na sam tekst: iskreno čitanje (kao novi tekst), pažljivo čitanje (kao važan tekst), čitati ga kao estetski doživljaj (kao prelep tekst), kontekstualno čitanje (u okviru njegovog biblijskog okruženja) i intertekstualno čitanje (u svetlu drugih biblijskih odlomaka).

### DRUGI DEO: KOMENTAR

Sledećih pet principa čitanja će se usredsrediti na naš odgovor na poruku koju tekst ima, kako bismo bili sigurni da zaista čujemo Reč Božju: duhovni uvid pri čitanju teksta (kao nadahnutog teksta), pronicljivo čitanje (kao teškog teksta), zajedničko čitanje (kao teksta za zajednicu), čitanje radi promene života (kao tekst koji otkriva delovanje u našem životu) i čitanje u etičkom smislu (za odgovorno tumačenje).

Biblijski tekst je osnova svake rasprave o biblijskim proročanstvima. Stoga bi prva namera čitaoca trebalo da bude da, kada čita biblijski tekst nekog proročanstva, gaji u sebi  duh koji istražuje.

1\. *Iskreno čitanje*. Pročitajte tekst kao da je potpuno nov tekst koji ne razumete. Zanimljivo je da je i sam Danilo počeo da razume svoje proročanstvo (Danilo 9,2) tek pošto je prepoznao da ga nije razumeo: „ali niko ne dozna“ (Danilo 8,27). Ljudi su, kaže nam Biblija, po prirodi „u tami“ (Jovan 1,5). Zaista, najčešće iskušenje kada pristupimo biblijskom proročanstvu jeste da verujemo da razumemo njegovu poruku, čak i pre nego što pročitamo tekst. Dakle, mi namećemo svoju misao tekstu (*eisegesis*), umesto da dozvolimo tekstu da govori sam za sebe (exegesis). To je slučaj kada čitamo biblijska proročanstva iz ugla sopstvenog rasuđivanja ili u svetlu događaja koji se dešavaju u našem vremenu.

2\. *Pažljivo čitanje*. Biblijsko proročanstvo sadrži značajne informacije o sudbini sveta i važne istine o spasenju (2. Timotiju 3,15–17). Biblijski proroci su pažljivo birali svoje reči i način izražavanja kako bi preneli svoju nadahnutu viziju. Zato čitajte tekst polako, obraćajući veliku pažnju na njegove reči. Pročitajte ga nekoliko puta kako biste bili sigurni da ništa nije propušteno u čitanju teksta. Dakle, „pronaći ćemo žive izvore koji izbijaju tamo gde nemarni čitalac vidi samo pustinju“ – Elen G. Vajt, *Vaspitanje*, 191. str. originala. Bolje je uvideti da nešto ne razumete, nego da se zadovoljite plitkim ili lažnim razumevanjem teksta.

3\. *Čitanje kao estetski doživljaj*. Književne forme teksta (njegova struktura, njegovi paralelizmi) će pomoći u dešifrovanju poruke proročanstva. Danilovo proročanstvo o liku, u poglavlju Danilo 2, razjašnjeno je njegovom paralelom sa Danilovim proročanstvom o četiri zveri u poglavlju Danilo 7. Takođe postoje paralele između proročanstava u knjizi Danila i u knjizi Otkrivenja. Pogledajte sledeću tabelu u kojoj je apokaliptička vizija u poglavljima Otkrivenje 13–14 paralelna, u mnogim aspektima, sa proročanstvom iz poglavlja Danilo 7, koje je takođe paralelno sa proročanstvom iz tekstova u poglavlju Danilo 8, na sledeći način:

| Danilo 7 | Otkrivenje 13–14 |
| --- | --- |
| Zveri iz mora (Danilo 7,1–3) | Zver iz mora (Otkrivenje 13,1a) |
| Lav (Danilo 7,4) | Zver sa 10 rogova (Otkrivenje 13,1b) |
| Medved (Danilo 7,5) | Ris (Otkrivenje 13,2a) |
| Ris (Danilo 7,6) | Medved (Otkrivenje 13,2b) |
| Zver sa 10 rogova (Danilo 7,7) | Lav (Otkrivenje 13,2c) |
| Uzurpirajuća moć (Danilo 7,8) | Uzurpirajuća moć (Otkrivenje 13,3–18) |
| Dan pomirenja (Danilo 7,9–12/Danilo 8,14) | Poruke tri anđela (Otkrivenje 14,1–13) |
| Sin čovečiji (Danilo 7,13.14) | Sin čovečiji (Otkrivenje 14,14–16) |

Prikazane paralele pokazuju da nebeski Dan pomirenja/Dan očišćenja, u poglavljima Danilo 7 i 8, odgovara zemaljskom objavljivanju poruka tri anđela u Otkrivenju 14 i odvija se u isto vreme.

4\. *Kontekstualno čitanje*. U svom istorijskom kontekstu, događaj kada su se severna vavilonska vojska i južnoegipatska vojska susrele kod Karhemisa (uporedi Danilo 1,1 sa tekstom Jeremija 46,2), prorok Danilo će u 11. poglavlju koristi kao prikaz za svoje proročanstvo o eshatološkim ratovima između severnog i južnog cara. U književnom kontekstu, činjenica da je poglavlje Danilo 7 napisano na aramejskom, koji je bio zajednički jezik za komunikaciju tog vremena, dok je poglavlje Danilo 8 napisano na hebrejskom, jeziku Izrailja, ukazuje na to da se proročanstvo iz Danila 7 fokusira na zemljska carstva i da ima univerzalni uticaj, dok se proročanstvo iz poglavlja Danilo 8 fokusira na Božji narod i ima duhovni uticaj.

5\. *Intertekstualno čitanje*. S obzirom na to da je proročki tekst sam sebi tumač, neophodno je tražiti značenje teksta prvenstveno iz samog teksta. Ovaj pristup je takođe ukorenjen u osnovnom principu koji je postavila Elen G. Vajt, kao odjek na princip reformatora Martina Lutera: „Pismo tumači Pismo, pri čemu je jedan pasus ključ za druge odlomke“ – *Evangelizam*, str. 581. originala. Na primer, povezanost ovna i jarca u Danilu 8, pored mnogih jezičkih veza sa poglavljem 3. Mojsijeva 16, sugeriše da se proročanstvo iz Danila 8 odnosi na Dan pomirenja.

**Usmerenost na lični odgovor:**

Kvalitet nečijeg proučavanja proročanstava zavisi i od načina razmišljanja osobe koja pristupa tekstu.

1\. *Duhovni uvid pri čitanju teksta*. Sveto pismo je nadahnuto od Boga. Stoga je logično da, kako bi se u potpunosti i istinski shvatio određeni tekst, mora biti uključen duhovni faktor, „jer treba duhovno da se razgleda“ (1. Korinćanima 2,14). Praktično, ova ideja znači da vera i molitva predstavljaju važne faktore uspeha u egzegetskom pristupu. Molitva će u proučavanje doneti čudo Božije intervencije. Imati veru da je Bog nadahnuo biblijski tekst određenog proročanstva i verovati da će se proročanstvo ispuniti, daće umu sposobnost da vidi njegovo ispunjenje tamo gde drugi neće videti ništa.

2\. *Pronicljivo čitanje*. Izazov razumevanja nadahnutog teksta zahteva našu marljivost i mukotrpan trud. Propovednik je ovaj napor definisao rečima: „taj mučni posao dade Bog sinovima ljudskim da se muče oko njega“ (Propovednik 1,13). Glagol „razumeti“ je ključna reč u Danilovoj knjizi (pojavljuje se 15 puta). „Nego ko se hvali, neka se hvali tijem što razumije i poznaje mene da sam ja Gospod“ (Jeremija 9,24). Drugim rečima, poznavanje Boga je krajnji cilj mudrosti.

3\. *Zajedničko čitanje*. Kao što je biblijski tekst određenog proročanstva došao do nas kroz svedočanstvo zajednice Božjeg naroda, to proročanstvo je takođe predodređeno za zajednicu Božjeg naroda. Iako proučavanje Reči Božje ne isključuje stvaralački doprinos pojedinca, ono uključuje i drugu braću i sestre po veri. Kada Bog govori, On se uopšteno obraća svom narodu kao bogoslužbenoj zajednici: „Čuj, Izrailju“ (5. Mojsijeva 6,4). Danilo predviđa da će, na kraju vremena, „mnogi“ (tj. Božji narod, „razumni“) „razumeti“ (Danilo 12,10).

4\. *Čitanje radi promene života*. Ako nas Sveto pismo ne promeni i ne utiče na naš život, nećemo ga razumeti. Da bismo to ilustrovali, bilo bi dobro da razmotrimo priču o jednom evropskom trgovcu u Africi koji je zadirkivao svog afričkog slugu zato što je čitao Bibliju: „Zašto čitaš Bibliju?“ Trgovac je zatim dodao: „To je samo gomila bajki“. Afrički sluga je odgovorio: „Da nisam čitao Bibliju, već bih te odavno pojeo“. Ova lekcija sadrži važno načelo o moćnom dejstvu Reči Božije, za koju se kaže: „Jer je živa riječ Božija, i jaka, i oštrija od svakoga mača oštra s obje strane“ (Jevrejima 4,12). Dakle, proročka Reč Božija je takva da može ne samo da oštro preseče grehe naših neprijatelja i tlačitelja, već može da govori ili svedoči i „protiv“ nas samih (Jeremija 28,8).

5\. *Čitanje u etičkom smislu*. Nažalost, biblijska proročanstva su se često koristila da bi se podržalo ljudsko bezakonje. Rasističke teorije, koje su promovisale ideju superiornosti bele rase nad crnom u cilju opravdavanja aparthejda i ropstva, bile su zasnovane na iskrivljenom shvatanju proročanstva iz stiha 1. Mojsijeva 9,25. Antisemitizam, koji je doveo do pogroma i krstaških ratova i koji je odigrao značajnu ulogu u ubistvu šest miliona Jevreja, bio je zasnovan na pogrešnom tumačenju biblijskih proročanstava i razvijan na osnovu njih (Danilo 9,24). Kroz istoriju, zlostavljanja i zločini nad ženama u privatnom porodičnom okruženju često su pravdani pozivanjem na proročanstvo iz teksta 1. Mojsijeva 3,16. Dok proučavamo Božju proročku Reč u ovom kvartalu, dozvolimo nadahnutom Pismu da preuzme potpunu kontrolu nad našim umom i našim srcima, „za poučavanje u pravdi“ (2. Timotiju 3,16).

### TREĆI DEO: PRIMENA U ŽIVOTU

Primenite pouke iz ovonedeljne lekcije na pitanja u nastavku, fokusirajući se na tekstove 2. Timotiju 3,15–17.

*Usmerenost na tekst:*

`1. Koje su ključne reči u 2. Timotiju 3,15–17?`

`2. Razmislite i razgovarajte o važnosti sledećih reči: „Sveto pismo“, „mudro“, „dato“, „potpuno“.`

`3. Zašto proučavanje Svetog pisma podstiče kreativno razmišljanje?`

`4. Kakva je struktura ovog teksta?`

`5. Koji je kontekst ovog odlomka?`

`6. Pronađite još dva biblijska teksta sa istom temom. Na primer, Psalam 119,97–104 i Jovan 5,39. Identifikujte paralele između ovih tekstova i uporedite njihove teme. Koliko su ovi tekstovi isti ili različiti?`

**Usmerenost na lični odgovor:**

`1. Koje se reči u 2. Timotiju 3,15–17 odnose na važnost i neophodnost pristupanja proučavanju Pisma sa poštovanjem? Na primer, razmislite i diskutujte o sledećim rečima: „Sveto pismo“ (podrazumeva potrebu za duhovnim pristupom), „dato“ (dar od Boga), „nadahnuće“ (rad Svetog Duha).`

`2. Koje reči u tekstu upućuju na potrebu za promišljenim čitanjem? Na primer, razmislite i razgovarajte o sledećim rečima: „znati“ (kognitivna funkcija; informacije za učenje), „mudro“ (vežbanje razmišljanja), „poučavanje“ (sposobnost da se dobiju uputstva i nauče nove lekcije).`

`3. Koje reči se odnose na potrebu za zajedničkim čitanjem? Na primer, razmislite i razgovarajte o sledećim rečima: „od malena“ (uključivanje roditelja), „popravljanje“ (uključivanje roditelja i nastavnika), „dobro delo“ (nešto učinjeno za ljude koji su u potrebi).`

`4. Koje reči se odnose na potrebu primene teksta u ličnom životu? Na primer, razmislite o sledećim rečima i razgovarajte o njima: „koja te mogu umudriti“ (izoštrava nečiji osećaj za razlučivanje i lično rasuđivanje). Koje reči se odnose na potrebu za etičkom osetljivošću? Na primer, razmislite i razgovarajte o sledećim rečima: „za poučavanje u pravdi“ (razvija sposobnost da se razazna šta je ispravno).`