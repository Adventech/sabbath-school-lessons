---
title:  Danilo 2 i istorijski pristup proroštvu
date:  15/06/2025
---

Jedno od najuticajnijih proročanstava u celom Svetom pismu je 2. poglavlje Knjige proroka Danila. Pišući više od petsto godina pre Hrista, prorok je izložio istoriju sveta, počevši od svog vremena u Vavilonu, preko Medo-Persije, Grčke i Rima, do podele Rima na narode Evrope koji postoje i danas.

Govoreći o evropskim narodima, jedan stih zapravo kaže da „će se oni pomiješati sjemenom čovječijim, ali neće prionuti jedan za drugoga kao što se gvožđe ne može smiješati s kalom“ (Danilo 2,43). To proročanstvo se ispunilo na neverovatan način. Naime, uprkos svim vrstama mešovitih brakova između pripadnika (od prinčeva do običnih ljudi) tih naroda, oni i dalje ostaju podeljeni.

Na primer, britanska monarhija nosi naziv „dinastija Vindzor“ (engl. The House of  Windsor), što je jedno lepo englesko ime. Međutim, to ime je relativno skorijeg datuma, zapravo od 1917. godine. Pre toga, ta dinastija se zvala Saks-Koburg i Gota (Saxe-Coburg-Gotha), što je izrazito nemačko ime, jer su mnogi britanski plemići – zbog mešanja „sjemenom čovječijim“ – bili u krvnom srodstvu sa Nemcima. Međutim, te krvne veze nisu bile dovoljno jake da bi ih sprečile da međusobno ratuju, tako da su, tokom Prvog svetskog rata, želeći da se odvoje od svojih omraženih neprijatelja, britanski monarsi promenili naziv svoje dinastije.

`Pročitajte tekst Danilo 2,31-45. Šta je Navuhodonosor sanjao, i kako je Danilo protumačio taj san?`

Sva apokaliptička proročanstva iz Knjige proroka Danila slede taj temelj postavljen u 2. poglavlju. To jest, i ostala njegova proročanstva, poput onog u tekstu Danilo 2, slede isti niz svetskih carstava, koja se pojavljuju jedno za drugim, sve dok Bog ne uspostavi svoje večno carstvo (videti stihove: Danilo 2,44; Danilo 7,13.14). Drugim rečima, ta proročanstva se provlače kroz istoriju u vidu neprekinutog niza carstava, počevši od antičkog doba i završavajući se u budućnosti, čak i iz perspektive našeg vremena. To je istoricistički pristup tumačenju proročanstava, i upravo to je ono što sam tekst zahteva. Upotreba istoricističkog pristupa od ključne je važnosti za razumevanje događaja poslednjih dana, posebno kada imamo u vidu kako su oni prikazani u knjizi Otkrivenje.

`Kako nam 2. poglavlje Knjige proroka Danila dokazuje da Bog ne samo da zna budućnost, već da On, u krajnjoj liniji, ima i kontrolu nad njom?`