---
title:  Žig zveri
date:  19/06/2025
---

Kako su godine prolazile, a završni događaji, poput izdavanja smrtnog dekreta i nametanja žiga zveri, nisu se još uvek odigrali, neki su počeli da izražavaju sumnju, čak i postajali skeptici u vezi sa našim tumačenjem završnih događaja, uključujući i to da bi spor oko Subote i nedelje mogao da bude u samom središtu završnog sukoba.

Knjiga Otkrivenje je jasna – ili obožavamo Stvoritelja ili zver i njenu ikonu. A budući da je sedmi dan, Subota, osnovni znak – koji nas vraća unazad do samog Edema (videti: 1. Mojsijeva 2,1-3) – Boga kao Stvoritelja, ne bi trebalo da nas čudi što će ona biti u središtu debate u vezi sa obožavanjem Stvoritelja. Takođe, nije slučajno što je zver ista ona sila koja je promenila zapovest o Suboti sa biblijskog dana na nedelju, o čemu ne postoji nikakva potvrda u Bibliji. Imajući na umu svu tu pozadinu, ideja da su Subota i nedelja povezane sa pitanjem bogosluženja – opet, ili Stvoritelju (videti Otkrivenje 14,6.7), ili zveri – ima puno smisla. I u Novom zavetu takođe imamo nagoveštaj u vezi sa pitanjem Subote kao sedmog dana nasuprot ljudskom zakonu.

`Pročitajte sledeće stihove: Matej 12,9-14 i Jovan 5,1-16. Koje pitanje je navelo verske vođe da požele da ubiju Isusa?`

Prema Matejevom evanđelju, nakon što je Isus u subotu iscelio čoveka sa osušenom rukom (Matej 12,9-13), kako su verske vođe reagovale? „A fariseji izišavši načiniše vijeću o njemu kako bi ga pogubili“ (Matej 12,14). Smrt zbog Subote? U tekstu Jovan 5,1-16, posle još jednog čudesnog isceljenja u sedmi dan, vođe „gonjahu... Isusa, i gledahu da ga ubiju, jer činjaše to u subotu“ (Jovan 5,16).

Smrt zbog ljudske tradicije (ništa u Bibliji ne zabranjuje isceljivanje subotom, baš kao što ništa ne nagoveštava da Subotu treba zameniti nedeljom) koja se suproti biblijskoj Suboti? Mada u ovom konkretnom slučaju sa Isusom sporno pitanje nije bilo isto kao ono koje će se javiti u završnim događajima, ipak je dovoljno slično – ljudski zakon nasuprot Božjem, a u oba slučaja, sporni zakon se tiče biblijske Subote.

`Umiranje zbog jedne od Božjih zapovesti? Na koji način bi se lako mogao racionalizovati izlaz iz takve situacije?`