---
title:  Obožavanje ikone
date:  17/06/2025
---

Proučavaoci Biblije su odavno uočili povezanost između 3. poglavlja Knjige proroka Danila i onoga što Otkrivenje uči o događajima poslednjih dana. I to s razlogom, budući da Danilo 3 – sa zapovešću, kažnjivom smrću, da se „poklonite... liku“ (Danilo 3,15) – predstavlja veran odraz onoga što Otkrivenje uči o zapovesti, kažnjivoj smrću, da se obožava druga vrsta lika. „I bi joj dano da dade duh ikoni zvijerinoj, da progovori ikona zvijerina, i da učini da se pobiju koji se god ne poklone ikoni zvijerinoj“ (Otkrivenje 13,15).

`Pročitajte sledeće tekstove: Otkrivenje 13,11-17; Otkrivenje 14,9.11.12; Otkrivenje 16,2; Otkrivenje 19,20 i Otkrivenje 20,4. Kakav kontrast je tu prikazan, kojim se zapovesti Božje postavljaju nasuprot zapovestima ljudskim?`

Božji narod je pozvan da se pokloni „onome koji je stvorio nebo i zemlju i more i izvore vodene“, to jest, Stvoritelju, nasuprot zveri i njenoj ikoni. Trojica jevrejskih mladića, suočena sa sličnom pretnjom, odbila su da se poklone ikome ili ičemu drugom, osim tom istom Bogu Stvoritelju. Prema tome, koliko god da su različite okolnosti između onoga što se desilo u polju Duri, kada je izdata zapovest da se ljudi klanjaju statui umesto Stvoritelju, i onoga što će se desiti širom sveta, kad ljudi budu pozvani da se poklone ikoni zveri umesto Stvoritelju – princip je isti.

`Pročitajte tekst Rimljanima 1,18-25. (Zapazite vezu između Rimljanima 1,18 i teksta Otkrivenje 14,9.10 kada je reč o pojmu „gnjev Božij“.) U kom smislu je, dakle, sporno pitanje u vezi sa klanjanjem ikoni samo još jedna manifestacija istog principa u pogledu toga kome, u krajnjoj liniji, pripada naša odanost?`

Bogosluženje ili obožavanje ne mora nužno da znači klanjanje i prinošenje tamjana, mada može da znači i to. Mi obožavamo onoga ili ono čemu smo do krajnje mere odani. Kada uzmemo u obzir ko je Bog – naš Stvoritelj i, nakon onoga što je učinio za nas u ličnosti Isusa, takođe i naš Iskupitelj – onda je, naravno, On jedini koga treba obožavati. Sve drugo je idolatrija. Možda nam to može pomoći da objasnimo sledeće Isusove teške reči: „Koji nije sa mnom, protiv mene je; i koji ne sabira sa mnom, prosipa“ (Matej 12,30). Završni događaji će jednostavno biti dramatična manifestacija te istine.