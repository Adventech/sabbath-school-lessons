---
title:  Progonstvo rane crkve
date:  18/06/2025
---

Stari zavet nije jedino mesto gde nalazimo predslike završnih događaja. Nalazimo ih takođe i u Novom zavetu. Život nije bio lak za hrišćane u prvom veku. Najpre su ih mrzeli mnogi pripadnici same njihove religije, koji su ih videli kao pretnju Mojsijevoj veri. A onda su se suočili sa gnevom paganskog Rimskog carstva. „Sve zemaljske i paklene snage svrstale su se protiv Hrista u licu Njegovih sledbenika. Neznaboštvo je shvatilo da će, ukoliko hrišćanstvo bude pobedilo, njegovi hramovi i oltari biti uklonjeni sa lica Zemlje; zato je prikupilo sve snage da uništi hrišćanstvo. Planule su vatre progonstva.“ – Elen G. Vajt, *Velika borba*, str. 39 (original).

Postoji izveštaj u knjizi Dela apostola koji prikazuje, dosta snažno, šta bi Božji narod mogao da očekuje dok se približava ostvarenju scenarija koji nalazimo u 13. poglavlju Otkrivenja.

`Pročitajte tekst Dela 12,1-17. Koji bi elementi tog izveštaja mogli da nagoveste događaje poslednjih dana?`

Jakovu je bila odrubljena glava, a Petar je trebalo da bude sledeći. Bila je proglašena smrtna kazna nad hrišćanima. Verovatno jedan od najupečatljivijih aspekata tog izveštaja ogleda se u činjenici da je Petar, u noći koja je trebalo da bude najgora u njegovom životu, spavao tako čvrsto, da je anđeo zapravo morao da ga udari da bi ga probudio!

Petar je, naravno, na čudesan način oslobođen i uspeo je da dođe na okupljanje vernika koji nisu mogli da poveruju da je on zaista oslobođen, mada su se upravo molili za to. Biblija kaže da su oni bili zapanjeni – što nas navodi da se zapitamo koliko često se i mi molimo, a u stvari se jedva usuđujemo da poverujemo da će nas Bog zaista uslišiti.

Neki vernici su bili pošteđeni, drugi su bili ubijeni. A kako se budemo bližili kraju vremena, ista stvar će se dešavati ponovo. I sam Petar, mada je tom prilikom pošteđen, na kraju je umro zbog svoje vere. Čak mu je Isus lično rekao na koji način će se to desiti: „Zaista, zaista ti kažem: kad si bio mlad, opasivao si se sam i hodio si kuda si htio; a kad ostariš, širićeš ruke svoje i drugi će te opasati i odvesti kuda nećeš. A ovo reče pokazujući kakom će smrti proslaviti Boga. I rekavši ovo reče mu: hajde za mnom” (Jovan 21,18.19).

`Zapazite da Isus, nakon što mu je otkrio na koji način će umreti, ipak kaže Petru: „Hajde za mnom.“ Šta bi to trebalo da nam kaže o razlozima zašto čak ni smrtna pretnja ne bi trebalo da nas spreči da sledimo Gospoda?`