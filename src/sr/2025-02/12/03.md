---
title:  Obožavanje statue
date:  16/06/2025
---

Koliko god da je Navuhodonosor, zadivljen onim što je Danilo učinio, u početku pokazivao lojalnost prema Danilu i njegovom Bogu (videti: Danilo 2; a naročito stihove: Danilo 2,46-48), to nije potrajalo.

`Pročitajte tekst Danilo 3,1-12. Šta znači činjenica da je statua bila cela od zlata i da je car zahtevao da joj se ljudi klanjaju?`

Carevo prkošenje Božjoj poruci posebno je naglašeno time što je dao da se statua cela načini od zlata. Koja je, dakle, bila njegova poruka? Vavilon nikad neće pasti i Navuhodonosor će uvek biti car. A svako ko bi se usudio da dovede tu zamisao u pitanje, bio bi ubijen. To služi kao moćan podsetnik da naša ljudska želja za samoopredeljenjem može brzo da nas zaslepi za istinu o tome kako će se velika borba sasvim sigurno odigrati.

U izvesnom smislu, Navuhodonosor ima neke osobine koje podsećaju na Lucifera – on je ambiciozan, opsednut sopstvenom važnošću i dovoljno ponosit da se otvoreno pobuni protiv Božjeg autoriteta. S druge strane, naravno, postoje i značajne razlike – Navuhodonosor je na kraju poverovao u istinitog Boga i sasvim je moguće da ćemo ga sresti u carstvu, kojem se u prvom trenutku tako žestoko opirao. 

`Pročitajte stihove Danilo 3,17.18, reči trojice jevrejskih mladića u prkos caru. Čemu nas to uči o veri i o tome šta bi ona ponekad mogla da zahteva od nas?`

Razmislite kako su lako ta trojica mladića mogli da racionalizuju stvari da bi se izvukli iz opasne situacije. Uostalom, nisu li bili pomalo fanatici, spremni da budu živi spaljeni zbog pukog naklona? Zar nisu mogli jednostavno da se pretvaraju, da se sagnu kako bi vezali pertle, dok se zapravo mole svom Bogu? Da li je to zaista bilo vredno onoga sa čim su se suočili? Oni su očigledno mislili da jeste, mada njihove reči pokazuju da su bili potpuno svesni da se iz toga možda neće izvući živi.

`Kako da izbegnemo olake racionalizacije koje nam nude prilike za pravljenje kompromisa u vezi s našom verom? O čemu sledeći stih govori, a što se odnosi na slično iskušenje: „Koji je vjeran u malom i u mnogom je vjeran; a ko je nevjeran u malom i u mnogom je nevjeran“ (Luka 16,10)?`