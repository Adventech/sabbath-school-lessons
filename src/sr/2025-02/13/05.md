---
title:  Isušivanje Eufrata
date:  25/06/2025
---

Jedna od prednosti Vavilona bio je način na koji je reka Eufrat tekla ispod njegovih zidina, snabdevajući grad neograničenim zalihama vode. Ali to se pokazalo i kao njegova slabost. Nitokris, drevna vavilonska carica, izvodila je zemljane radove duž reke da bi napravila put ka gradu. U tom procesu, preusmerila je reku u obližnju močvaru, kako bi omogućila kopačima da neometano rade. Kir je shvatio da bi to i on mogao da uradi, isušujući Eufrat u dovoljnoj meri da bi sa svojim trupama neometano umarširao ispod zida. Kad se našao unutar zidina grada, otkrio je da odbrambeni zidovi duž reke, koji su vodili ka gradu, uopšte nisu branjeni, tako da je grad pao za jednu noć. Drevni grčki istoričar Herodot piše da „oni koji su živeli u centru Vavilona nisu ni slutili da su predgrađa pala, jer je to bilo vreme slavlja i svi su plesali i prepuštali se zadovoljstvima“. – *Herodotus, The Histories, Tom Holland, trans.*(New York: Penguin, 2015), p. 94. Ima li ikakve sumnje u to da je reč o istoj proslavi koja je opisana u 5. poglavlju Knjige proroka Danila?

`Pročitajte tekstove Danilo 5,18-31 i Otkrivenje 16,12-19. Koje paralele nalazite između nekih od zala iz Otkrivenja i izveštaja o padu Vavilona?`

Objašnjavajući im kako da prepoznaju znake vremena, Isus je upozorio svoje učenike: „Stražite dakle, jer ne znate u koji će čas doći Gospod vaš. Ali ovo znajte: kad bi znao domaćin u koje će vrijeme doći lupež, čuvao bi i ne bi dao potkopati kuće svoje“ (Matej 24,42.43). Kao i prilikom pada drevnog Vavilona, Hristova iznenadna pojava zateći će savremeni Vavilon nespremnim. Ali ne mora tako da bude. U mnoštvu detaljnih proročanstava dato nam je obilje dokaza o Isusovom skorom dolasku.

Svet neće biti iznenađen samo zato što ne zna šta je Bog prorekao. Biće iznenađen zato što je odlučio da ne veruje u ono što je Bog kazao da će se desiti.

`Pročitajte stih Otkrivenje 16,15. Čak i usred svih tih upozorenja o vremenu kraja, nalazimo evanđeosku poruku. Koju? Šta znači „ne hodati go“?`