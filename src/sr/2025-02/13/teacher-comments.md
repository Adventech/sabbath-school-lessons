---
title:  Slike kraja
date:  27/06/2025
---

**Ključni tekst:** Jona 1,9

**Središte  proučavanja:** Matej 12,38–42; Jona 3,5–10; Otkrivenje 18,4; Danilo 5,1–31.

### PRVI DEO: PREGLED

Pošto Biblija u svojoj suštini govori o Carstvu Božijem, njena centralna poruka je usmerena ka kraju i Nebeskom carstvu. O ovom eshatološkom prosvetljenju svedoče i otkrivaju ga apokaliptička proročanstva Biblije, koja jasno ukazuju na scenario poslednjeg vremena. Ovo otkrivenje se takođe nalazi i na drugim mestima u Svetom pismu, otkriveno kroz specifične događaje suda i spasenja koji će se dogoditi u poslednjim vremenima.

U ovonedeljnoj lekciji odabrana su tri događaja koja imaju zajedničku karakteristiku: svi događaji se dešavaju na kraju istorije biblijskog Izrailja i uključuju neznabošce, „narode“ (uporediti sa tekstovima 1. Mojsijeva 12,3; 1. Mojsijeva 22,18). Prvi događaj je dramatičan, sadrži sud i pokajanje celog naroda Ninevije nakon nevoljnog misionskog pohoda proroka Jone. Drugi događaj je tragičan, on opisuje presudu i nepokajanje cara Valtazara, koji se završavaju gubitkom njegovog carstva. Treći događaj je veličanstven, to je spasenje naroda Božijeg, zahvaljujući doprinosu persijskog cara Kira. Iznenađujuće je da su poslednja vremena prilika za spasenje mnogih naroda, koji konačno stupaju u redove Izrailja; a u isto vreme ovo je i karakteristično za kosmički karakter eshatološkog trenutka, prema Pavlovom predviđanju: „Dokle ne uđe neznabožaca koliko treba. I tako će se spasti sav Izrailj“ (Rimljanima 11,25.26).

### DRUGI DEO: KOMENTAR

*Presuda upućena Nineviji.* Prorok Jona, koji je bio izrailjski misionar za narod Ninevije, priča nam priču o svom uspehu i neuspehu. Bog ga je pozvao da se preseli iz svog mesta u Gatefer (2. Carevima 14,25), mali grad u severnom delu starog Izrailja, u vreme Jerovoama II. Ovaj period je opisan u Knjizi o Carevima kao loše vreme za Izrailj, čija je nevernost rasplamsala Božji gnev protiv njih (2. Carevima 13,3). Ipak, „ne bješe rekao Gospod da zatre ime Izrailjevo pod nebom“ (2. Carevima 14,27). Umesto toga, Bog ih je „izbavio“ od neprijatelja (2. Carevima 14,27).

Ironično, Bog je pozvao Jonu da ode u Nineviju kako bi propovedao njenim građanima i podstakao ih da se pokaju u ovom periodu u kojem je Izrailj bio neveran. Jona nam kaže da se ceo grad pokajao. On je bio toliko uznemiren Božjim pozivom na misiju, da je odbio da posluša. Umesto da putuje na sever u Nineviju, kako ga je Bog uputio, Jona je izabrao da otputuje na jug u Jopu, a zatim se ukrcao za Tars.

Jonina knjiga nam, dakle, govori kako je Jona završio u trbuhu velike ribe, koja ga je izbljuvala na suvo (Jona 2,10). On je upamćen kao prorok kojeg je progutala velika riba jer je odbio da ode da upozori grad Nineviju na Božiji sud. Ironično, klinopisni jezik naroda Ninevije sačuvao je sećanje na ovo čudo, a klinopisna predstava imena Ninevije znači „velika riba u gradu“. Kao da sam naziv grada sugeriše koliko bi Bog, razočaran sopstvenim narodom, bio spreman da spase nejevrejski narod koji bi odgovorio na Njegovu milost.

Zanimljivo je primetiti da je isti grad, Nineviju, 150 godina kasnije (630. godine p.n.e.) ponovo posetio prorok Naum, koji je tada Ninevljanima preneo poruku o propasti zbog njihove zloće. Ovi slučajevi su savršena ilustracija kako Bog postupa sa svojim i ostalim narodima. U njima jasno vidimo kako Bog pruža blagodat grešnicima ali i kako ih kažnjava za njihove neostavljene grehe.

*Presuda Valtazaru.* Priča o presudi vavilonskom caru Valtazaru prati priču o presudi Navuhodonosoru i njegovom pokajanju, kao da je biblijski autor nameravao da istakne kontrast između dva vavilonska cara. Dok su obojica ponosni i greše protiv Boga, oni ne primaju istu presudu. Navuhodonosoru je oprošteno, a poglavlje koje izveštava o njegovom iskustvu završava se njegovom pesmom koja slavi Boga koji je u stanju da ponizi ohole (Danilo 4,37). S druge strane, Valtazar, koji je znao za iskustvo svog oca (Danilo 5,22), odbija da se pokaje. Naprotiv, on namerno ponavlja Navuhodonosorove postupke uzurpacije (videti lekcije 5 i 12) i u svom bezakonju ide čak i dalje od svog oca. Dok je Navuhodonosorova namera bila samo da unese hramske posude u hram svog boga, Valtazar pije i opija se iz tih posuda. Navuhodonosor se zadovoljava time što odbacuje ostale metale koji sačinjavaju statuu (videti poglavlje Danilo 3) i zadržava samo zlato, koje predstavlja njega. Na kraju, on konačno shvata svoju glupost i svoju hvalu upućuje Bogu nebeskom koji „živi doveka“ (Danilo 4,34).

Valtazar, pak, veliča sve bogove predstavljene ovim metalima (Danilo 5,4). Valtazar namerno vređa Boga. U tom trenutku njegovog slavljenja idola, ruka se pojavljuje na zidu i ispisuje Božji sud protiv njega. 

Čak i odgovarajući rasplet priče o svakom od ovih careva označava kontrast između njih. Navuhodonosor, koji je bio primoran da puzi po zemlji kao životinja, što je bilo rezultat božanske presude nad njegovom ohološću, vraća svoj položaj. Tada mu je vraćeno „veličanstvo“ i sjaj (Danilo 4,36). Valtazar, koji je sedeo na prestolu i bio tako siguran u sebe, sada ne može da ustane i ne kontroliše se, kolena mu klecaju i „povika car iza glasa“ (Danilo 5,7). Car poziva svoje mudrace u pomoć, jer ne može da razume natpis koji je tajanstvena ruka ispisala na zidu. Čak ni njegovi mudraci nisu u stanju da ga protumače.

Tada dolazi carica, Navuhodonosorova žena, i govori o Danilovim sposobnostima, podsećajući tako Valtazara na Navuhodonosorovo duhovno iskustvo. Danilo, predstavnik Boga koga je car uvredio, jedini će moći da pročita i protumači natpis o sudu koji predviđa kraj Valtazarovog carstva (Danilo 5,26–29). Tri reči napisane na zidu obuhvataju presudu protiv Valtazara i tako prenose ideju o tome šta će presuda predstavljati: „brojio“ znači odgovornost; „izmeren“ označava procenu; a „razdeljeno“ znači odbacivanje.

*Proročanstvo o Kiru.* Persijski car Kir zauzima jedinstveno mesto u Svetom pismu. Kir je jedina osoba koja nije Jevrejin a koja dobija titulu „Mesija“, ili pomazanik (Isaija 45,1). Biblija ide toliko daleko da Kira povezuje sa mesijanskim Spasiteljem, samim Hristom. Osim spasenja Izrailja od izgnanstva u Vavilonu od strane mesije Kira, prorok Danilo vidi i univerzalnog Mesiju koji će izbaviti ljude iz ruke zla. Štaviše, prorok ne predviđa samo određeno događanje.

Praveći paralelu, 70 godina Kira sa 70 nedelja vavilonskog ropstva, Danilo upozorava čitaoca na činjenicu da ove nedelje treba tumačiti proročki. Prvih 70 godina se odnosi na doslovne godine koje su dovele do dolaska mesije Kira (Isaija 45,1), koji je vratio istorijski Izrailj u drevnu Palestinu. Zaista, mesija Kir odražava istorijski karakter Mesije Isusa Hrista i Njegov čin spasenja. Drugih 70 nedelja (godina) su proročke nedelje koje vode do dolaska univerzalnog Mesije, koji će spasiti svet od greha i tako, kroz pomirenje, obezbediti oproštenje za greh. Ova paralela između dvojice mesija, Kira i Isusa, se takođe nalazi u Isaijinoj knjizi, gde su mesija Kir, u poglavlju Isaija 45, i sluga koji pati u poglavlju Isaija 53, značajno povezani na lingvističkom i tematskom nivou.

Mesija Kir je odigrao odlučujuću ulogu u padu Vavilona, najvećeg neprijatelja Izrailja. Takođe je vratio Izrailj u njihovu zemlju (Jezdra 1,1–3) i čak je pomogao Jevrejima u obnovi jerusalimskog hrama pod Isusom sinom Josedekovim, prvosveštenikom (Jezdra 3,2.3). Značajno je da knjiga Otkrivenja poredi Kirovo dostignuće sa Hristovim drugim dolaskom. Događaj presušivanja Eufrata koji je omogućio caru istoka Kiru da uđe i prouzrokuje pad grada Vavilona služi kao okvir za opisivanje Hristovog dolaska u vreme kraja (Otkrivenje 16,12). Kir je pripremio teren za budući Hristov dolazak i spasenje čovečanstva. Uloga koju je Kir odigrao u prvom Hristovom dolasku može nagovestiti scenario koji bi se mogao odigrati na kraju vremena u vezi sa drugim Hristovim dolaskom. Dakle, možemo pretpostaviti da će poslednji događaji spasenja uključivati pojedince izvan redovnog crkvenog obrasca.

### TREĆI DEO:PRIMENA U ŽIVOTU

1\. Na koji način Jonin primer predstavlja upozorenje na verske predrasude? Razgovarajte o tome.

2\. Dok crkva možda neće uspeti u doslednom prikazivanju pravednosti, kako ljudi iz sveta, nasuprot tome, mogu uspeti? Kao što je Isus ukazao religioznim ljudima svog vremena: „Zaista vam kažem da će carinici i kurve prije vas ući u carstvo Božije“ (Matej 21,31). Šta je ovim rečima Isus hteo da poruči?

3\. To što je pravda takođe uključena u presudu je garancija Božje ozbiljnosti u Njegovom činu spasenja, koji ima za cilj potpuno iskorenjivanje zla i smrti. Na koji način je „tenzija“ između pravde i milosti takođe poruka utehe i nade?

4\. Zašto možemo biti spaseni samo na osnovu Božje milosti, a ne na osnovu naših zasluga?

5\. Postoje dve važne istine koje moramo razumeti o Božijem sudu u poslednjim vremenima. Prvo, svi će biti upoznati sa istinom i upozoreni; drugo, doći će vreme kada će biti prekasno za pokajanje. Primenite značaj tri reči natpisa koji se pojavio na Valtazarovom zidu na crkvu u poslednjim vremenima: „brojiti“ znači da smo odgovorni za sve što radimo i što ne radimo; „izmeriti“ znači da će dobro i zlo biti razdvojeni (samo Bog ima tu moć rasuđivanja); „razdeliti“ znači da je spasenje dato drugima.

6\. Pročitajte sledeće ohrabrenje Elen Vajt: „Nije daleko vreme kada će Božji narod biti pozvan da svedoči pred vladarima zemlje… Nema vremena za sujetu, za sitnice, za bavljenje nevažnim stvarima“ – The Advent Reviev and Sabbath Herald, 26. april 1892. godine. Kako vas ovaj citat podstiče da delite Božju poruku i upozorenja data za poslednje vreme sa ljudima na pozicijama vlasti i moći?