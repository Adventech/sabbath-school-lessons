---
title:  Valtazarova gozba
date:  24/06/2025
---

Nakon što je grad Ninivu pokorila (612. pre n. e.) koaliciona vojska, sastavljena od Miđana i Vavilonaca (predvođenih Navuhodonosorovim ocem), grad Vavilon je doživeo preporod kakav nije video još od vremena Hamurabija, svog velikog zakonodavca. Pod Navuhodonosorom, koji je sada bio oslobođen problema izazvanim asirskim napadima, bogatstvo i uticaj grada Vavilona narasli su u toj meri da okolni narodi nisu imali drugog izbora osim da nevoljno priznaju njegovu dominaciju. On je bio kruna sveta, i narodi koji su želeli da napreduju izjašnjavali su se da će mu biti lojalni.

U međuvremenu, po onome što se da zaključiti, Navuhodonosor je umro kao vernik, ispovedajući da je Danilov Bog zaista punopravni vladar svih naroda (Danilo 4,34-37). A sledeći izveštaj koji nam pruža Knjiga proroka Danila je onaj o njegovom nasledniku, namesniku Valtazaru.

`Pročitajte tekst Danilo 5,1-31. Koje važne duhovne poruke možemo preuzeti iz tog izveštaja? Na čemu se Valtazar na kraju spotakao?`

Možda najtužniji, najtragičniji deo ovog izveštaja nalazimo u stihu Danilo 5,22. Pošto je prepričao caru događaje u vezi sa padom, a onda i oporavkom Navuhodonosora, Danilo mu kaže: „A ti, Valtasare, sine njegov, nijesi ponizio srca svojega premda si znao sve ovo.“ Dakle, iako je imao priliku da sazna istinu, iako je možda čak iz prve ruke mogao da vidi šta se desilo Navuhodonosoru – on je odlučio da zanemari te događaje, i da krene istim putem koji je njegovom prethodniku doneo tako mnogo nevolja.

Kao što je Navuhodonosor učinio kad je podigao zlatnu statuu, Valtazar je otvoreno prkosio onome što je Danilov Bog prorekao. Upotrebivši hramske sudove na svetogrdan način, verovatno je hteo da naglasi činjenicu da je Vavilon pokorio Jevreje, i da sad može slobodno da raspolaže svetim predmetima njihovog Boga. Drugim rečima, hteo je da kaže da oni, Vavilonci, još uvek imaju prevlast nad tim Bogom koji je predvideo njihovu propast.

`Bio je to zaista čin krajnjeg prkosa, premda je Valtazar imao dovoljno dokaza, „čvrstih dokaza“ da bi valjalo postupiti mudrije. Imao je dovoljno intelektualnog znanja da bi spoznao istinu, ali problem je bilo njegovo srce. I u poslednjim danima, kada se konačna kriza bude obrušila na svet, ljudima će biti pružena prilika da saznaju istinu. Ali ono što će odrediti njihov izbor, kao u slučaju Valtazara, biće njihovo srce.`