---
title:  Prorok protiv svoje volje
date:  22/06/2025
---

Knjiga o Joni (videti: Jona 1-4), iako kratka, vrši priličan uticaj. Mnogi vernici pronalaze svoj odraz u tom proroku, koji se nerado odazvao svom zadatku. Osim toga, Njegova životna priča sadrži značajne dodatne naznake budućih događaja.

`Pročitajte tekst Matej 12,38-42. Na koje se delove izevštaja o Joni Isus poziva kada se obraća književnicima i farisejima? Koje se pouke o sudu nalaze u toj Njegovoj izjavi?`

Isus je izjavio da je On veći od Jone. On je znao da dolazak na ovaj svet podrazumeva krst, ali ipak je došao „da nađe i spase što je izgubljeno“ (Luka 19,10). Jona je proveo tri dana u utrobi velike ribe zbog sopstvenih greha, a Isus je proveo tri dana u grobu zbog naših greha. To je ono što je bilo neophodno da bi se izgubljeni spasili.

Mi danas znamo Jonu kao nevoljnog proroka, nespremnog da ide u Ninivu. Iz ljudske perspektive to je lako razumeti – Asirci su sprovodili brutalan režim. Asirski murali prepuni su prizora neobične surovosti – osvojeni narodi ubijani su na najokrutnije načine koji se uopšte mogu zamisliti. Ko bi želeo da se suoči sa mogućim posledicama pozivanja na pokajanje u njihovom glavnom gradu?

Međutim, postoji jedan važan momenat u tom izveštaju koji bi mogao da upućuje na pokret ostatka poslednjeg vremena. Naime, kada ga pitaju ko je on, Jona odgovara: „Jevrejin sam, i bojim se Gospoda Boga nebeskoga, koji je stvorio more i suhu zemlju“ – što je izjava koja umnogome podseća na poruku prvog anđela (Jona 1,9; Otkrivenje 14,7). Zaista, Jonin naglasak na Gospodu kao onome „koji je stvorio more i suhu zemlju“, naravno, upućuje na Njega kao Stvoritelja. Ta činjenica je osnovni razlog zašto treba da Ga obožavamo i da Mu služimo, a bogosluženje je od središnje važnosti za događaje poslednjih dana.

U isto vreme, i mi smo zaduženi da propovedamo potencijalno nepopularnu poruku u duhovnom Vavilonu. Reći: „Iziđite iz nje, narode moj“ (Otkrivenje 18,4), znači reći svetu da mora da se pokaje – što je poruka koja je skoro uvek izazivala negativne reakcije mnogih naroda – čak i kad je iznošena na najljubazniji mogući način. Ko od nas nije doživeo negativne, pa čak i neprijateljske reakcije na svoje svedočenje? To je jednostavno deo „posla“.

`Koliki udeo „Jone“ nalazite u sebi? Kako možete prevazići taj pogrešan stav?`