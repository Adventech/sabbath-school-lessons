---
title:  Delo pokajanja
date:  23/06/2025
---

Jona je imao veoma jasnu poruku za narod Ninive. „I Jona poče ići po gradu jedan dan hoda, i propovijeda i reče: jošte četrdeset dana, pa će Ninevija propasti!“ (Jona 3,4). To deluje prilično jasno – mesto je bilo osuđeno na propast. Na kraju krajeva, zar to nije bila reč izgovorena direktno od Gospodnjeg proroka?

Pa ipak, šta se desilo sa Ninivom?

`Pročitajte tekst Jona 3,5-10. Zašto se to proročanstvo, na kraju, nije ispunilo?`

Da, ceo grad se pokajao, i prorečena propast je sprečena, bar za neko vreme. „Kazna nad njima nije bila izvršena, Bog Izrailja je bio uzvišen i slavljen u celom neznabožačkom svetu, a Njegov zakon poštovan. Tek je posle mnogo godina Ninevija pala kao plen u ruke okolnim narodima zato što je zaboravila Boga i oholo se uzvisila.“ – Elen G. Vajt, *Istorija proroka i careva*, str. 271 (original).

Možemo li očekivati nešto slično u poslednjim danima, kada se poslednja poruka palom svetu bude objavljivala? Da – i ne. To jest, biće mnogo ljudi širom sveta koji će se odazvati na poziv: „Iziđite iz nje, narode moj, da se ne pomiješate u grijehe njezine, i da vam ne naude zla njezina“ (Otkrivenje 18,4). Širom sveta, ljudi će zauzeti svoj stav i, uprkos zveri, držaće „zapovijesti Božije i vjeru Isusovu“ (Otkrivenje 14,12). Ti ljudi, poput onih u Ninivi, biće pošteđeni osude koja će pasti na izgubljene.

Dakle, neka proročanstva su uslovna, poput Božje najave da će Niniva biti uništena – ona bi bila uništena da se narod nije odvratio od svog zla (videti tekst Jeremija 18,7-10). Međutim, neka proročanstva nisu data pod takvim uslovima. Ona će se ispuniti bez obzira na ljudski odgovor. Mesijanska proročanstva o Hristovom prvom i drugom dolasku, žig zveri, izlivanje zala, progonstvo na kraju vremena – ta proročanstva nisu uslovna; to će se sve desiti šta god da ljudi urade. A to što ljudi rade, odluke koje donose i izbori koje prave, odrediće samo na kojoj će strani oni biti kada se završni događaji, najavljeni od proroka, budu odigrali.

`Kakve odluke sada donosite koje bi mogle da vam ukažu na to šta ćete izabrati onda kada se bude postavilo pitanje da li ćete obožavati Boga ili ikonu zveri?`