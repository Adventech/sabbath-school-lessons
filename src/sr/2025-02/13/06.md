---
title:  Kir – Pomazanik
date:  26/06/2025
---

Kada je Kir osvojio grad Vavilon, godine zatočeništva Božjeg naroda bile su završene. Persijanci su im dopustili da se vrate u obećanu zemlju i da ponovo sagrade hram. Pod Kirom, Persijsko carstvo je postalo najveće u istoriji, uz ono što je istoričar Tom Holand nazvao „najvećim širenjem teritorija koje je svet ikada video“. – Tom Holland, *Dominion Basic Books*, Kindle Edition, p. 25.

Kao što je bio običaj među Persijancima, Kira su zvali „Veliki car“ ili čak „Car nad carevima“.

Kir nagoveštava šta će se dogoditi kada se Hristos bude vratio po svoju crkvu: On je Car koji dolazi sa istoka (uporediti sa stihom Matej 24,27), ratuje protiv Vavilona i oslobađa Božji narod da konačno izađe iz Vavilona i vrati se u obećanu zemlju. (Videti Otkrivenje 19,11-16.) Zato Bog govori o Kiru kao o „pomazaniku svojemu“ (Isaija 45,1). Taj čuveni Persijanac ne samo da je oslobodio Božji narod, već je i njegov pohod protiv Vavilona takođe bio tip Hristovog drugog dolaska.

`Pročitajte stihove 2. Dnevnika 36,22.23. U čemu je izveštaj o Kiru paralelan sa onim o Navuhodonosoru? U čemu se razlikuje? Kakav je značaj Kirovog dekreta? Na kraju krajeva, kako je on uticao na mnogo toga što je povezano sa prvim Isusovim dolaskom, vekovima kasnije?`

Prvobitni redosled starozavetnih knjiga promenjen je u naše vreme tako da se završava Knjigom proroka Malahije, ali u početku Stari zavet se završavao upravo tu – tom izjavom cara Kira. Sledeći tekst u kanonu Svetog pisma bilo bi Evanđelje po Mateju, koje počinje rođenjem Hrista, antitipskog Kira. Kir je omogućio obnovu zemaljskog hrama. Isus je započeo svoju službu u nebeskom hramu – što će se završiti Njegovim povratkom i našim oslobođenjem.

Kir, naravno, nije savršena slika Hrista. Nijedan tip ne poklapa se savršeno sa antitipom, i mi moramo voditi računa da ne pripisujemo preveliko značenje svakom sitnom detalju. U svakom slučaju, on se, šire gledano, smatra tipom „Spasitelja“.

`Kako je fascinantno što je Bog, na tako zapažen način, upotrebio jednog paganskog cara da izvrši Njegovu volju! Uprkos tome kako stvari spolja izgledaju, kako možemo spoznati istinu da će Gospod, u dugoročnom smislu, učiniti da događaji poslednjeg vremena budu tačno onakvi kako je to prorečeno?`