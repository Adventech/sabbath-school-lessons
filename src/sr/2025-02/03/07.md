---
title:  Za dalje proučavanje
date:  18/04/2025
---

Pročitajte sledeće tekstove: Jovan 2,1-11; Matej 22,1-14; 2. Korinćanima 11,1-5 i Matej 25,1-13.

Kada jednom shvatite koliko vam podataka stoji na raspolaganju u ostatku Biblije, da bi vam pomoglo da proširite svoje razumevanje proročanstava, možete doći u iskušenje da preterate s njihovom primenom. Tokom vekova, neki hrišćani su prenaglašavali simbolizam i slike koji se nalaze u Bibliji, do te mere da su prema tom istorijskom narativu počeli da se odnose bukvalno kao da je mit. Mada se više slojeva značenja može naći skoro svugde u Svetom pismu, ne smemo smetnuti s uma da Bog ima načina da uporebi stvarne događaje u koje su uključeni stvarni ljudi kako bi nas poučio o svojim budućim međuodnosima sa crkvom.

Svadbena svečanost u Kani, na primer, može nam pružiti uvide u metaforu braka koja se koristi u proročanstvima, ali to venčanje je bilo stvaran događaj. „Hristova reč obezbedila je ono što je bilo potrebno za svetkovinu. Tako isto, obilno je obezbeđena Njegova milost kojom se brišu sva ljudska bezakonja, i kojom se duša obnavlja i krepi.“ – Elen G. Vajt, *Čežnja vekova*, str. 149 (original).

Ili, kao što ovde piše: „’Jer Gospod Gospod ne čini ništa ne otkrivši tajne svoje slugama svojim prorocima.’ Dok ’što je tajno ono je Gospoda Boga našega’, dotle ’javno je naše i sinova naših doveka’ (Amos 3,7; 5. Mojsijeva 29,29). Bog nam ih je dao, i Njegov blagoslov pohodiće ponizno proučavanje proročkih spisa praćeno molitvom.“ – *Čežnja vekova*, str. 234 (original).

**Pitanja za razgovor:**

`1. Pročitajte tekst Jovan 2,1-11. U Jovanovom evanđelju ima mnogo elemenata koji najavljuju Hristov budući rad, i komentatori su zapazili da apostol na osmišljen način vodi svoje čitaoce prema krstu. Gde u opisu tog događaja vidite da se različiti aspekti Hristovog karaktera i Njegovog budućeg carstva jasno pokazuju? Čemu nas on uči o planu spasenja, ili o konačnoj svadbenoj gozbi koja je obećana Božjem Sinu?`

`2. Parabola o deset devojaka je naširoko poznata i veoma omiljena među proučavaocima Biblije. Čemu nas ta važna priča uči o događajima poslednjih dana? Da li je značajno to što je mladoženja zakasnio? Koje pouke bi ta parabola mogla da nam pruži o našem ličnom odnosu sa Hristom, u poređenju sa načinom na koji se On odnosi prema crkvi u korporativnom smislu?`

`3. Razmislite o lažnim običajima koji su se u hrišćanstvo uvukli spolja. Osim onog očiglednog, svetkovanja nedelje nasuprot biblijskoj Suboti, koja su se još lažna verovanja uvukla u hrišćanstvo? Kako su se ona tu našla i šta mi možemo da učinimo, ne samo da bismo zaštitili sebe od njih, već i pomogli drugima da ih sagledaju u njihovom pravom svetlu? U kom smislu poruke tri anđela predstavljaju pokušaj da se učini upravo to, da se ljudima pomogne da uoče lažna verovanja koja su prodrla u hrišćanstvo?`