---
title:  Prelepa nevesta
date:  14/04/2025
---

Šesnaesto poglavlje Knjige proroka Jezekilja pruža nam zadivljujuću sliku Božjeg poštovanja prema sopstvenom narodu. On opisuje narod Izraela kao napuštenu bebu, ostavljenu u polju da umre. On je odnosi kući, kupa je, a onda, kad ona potpuno odraste, ženi se njom. To je moćna slika jednog neuobičajenog braka.

`Pročitajte tekst Jezekilj 16,4-14. Čemu nas detalji o uzdizanju te neveste uče kada je reč o Božjim namerama prema nama?`

Bog kaže toj nevesti, Izraelu, da je pod Njegovim staranjem postala „vrlo lijepa“ (Jezekilj 16,13). U prvom trenutku, kad ju je Bog našao, niko je nije smatrao lepom. Bila je odbačena između ostale dece, ostavljena u polju da umre. Ali, pošto je Bog obasipao pažnjom, postajala je sve lepša i lepša, sve dok se nije pročula po svetu. To je posebno važilo za najranije dane pod jevrejskim carevima, za vladavinu Davida i Solomona. Carica Etiopije je čak preduzela posebno putovanje da bi lično videla raskoš i sjaj Izraela!

Međutim, lepota Izraela bila je u potpunosti dar od Boga. Bila je lepa – i čuvena među narodima – upravo zato što je bila Njegova nevesta. Bog kaže o njenoj lepoti: „Bješe savršena krasotom mojom, koju metnuh na te“ (Jezekilj 16,14).

To je tema koja se ponavlja u Bibliji: Božja nevesta je lepa, ne zbog nečega što je sama učinila, već zato što ju je Bog obasuo svojom naklonošću i učinio je takvom. Na sličan način, vernici izgledaju lepo po proceni neba, ne zbog nečega što su sami učinili da bi to zaslužili, već zbog naklonosti Božje, zbog spasenja koje im On obilno daruje. Mi smo lepi zato što smo pokriveni Njegovom pravednošću, koja je „pravda Božija u njemu“ (2. Korinćanima 5,21).

I tako, sve je bilo dobro do sledećeg stiha u Knjizi proroka Jezekilja: „Ali se ti osloni na ljepotu svoju, i prokurva se s glasa svojega, te si prosipala bludništvo svoje svakome koji prolažaše, i bivala si njegova“ (Jezekilj 16,15).

Mi smo stvoreni da odražavamo Božju dobrotu i slavu. Ali kad Božja stvorenja pomisle da je njihova lepota nešto što njima pripada, ta lepota gubi vrednost, i nevolja je na pomolu.

`Koje nam opasnosti prete kad se pouzdamo u „ljepotu svoju“? Odnosno, kako možemo i da pomislimo da u nama samima postoji bilo šta što nam daje zasluge pred Bogom, ili nas čini dostojnim Njegove ljubavi? Kako da se uvek čuvamo od duhovne gordosti?`