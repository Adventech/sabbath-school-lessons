---
title:  Razvratna žena proroka Osije
date:  15/04/2025
---

Može se reći da je Božji zahtev upućen proroku Osiji jedan od najčudnijih zadataka ikada datih nekom od Njegovih slugu: da se oženi bludnicom – i to namerno! Ali Bog je zapravo koristio Osiju da bi nam pomogao da razumemo, iz Njegove sopstvene perspektive, bol koji Mu nanose ljudski greh i pobuna. Bog je s ljubavlju izabrao suprugu, Izrael, koja Ga je neprestano varala, a ipak, na opšte zaprepašćenje, On ju je primio natrag i obnovio svoj odnos sa njom.

`Uporedite tekstove Osija 1,2; Osija 3,1 i Otkrivenje 17,1.2 sa tekstom Otkrivenje 18,1-4. Kakav je to blud koji se tu pominje? Koje pouke hrišćanska crkva može da izvuče iz iskustva proroka Osije? Na koje načine je crkva ponovila grehe iz Starog zaveta?`

Biblija otkriva da će greške Izraela u Starom zavetu biti u velikoj meri ponovljene od strane Hristove novozavetne crkve. Božji zavetni narod je teško zastranio pre svog izgnanstva, uvodeći idolopokloničke običaje okolnih naroda u svoju sredinu. Početkom četvrtog veka hrišćanska crkva se, uočivši moguće prednosti, dodvoravala imperatoru Rima, Konstantinu, i pozvala ga da se umeša u rešavanje crkvenih sporova. U oba slučaja, Božji narod je odlutao, napustivši odnos sa Njim, kako bi našao „rešenja“ za navodne probleme.

Božji izbor reči jasno predočava da se On trudi ne samo da nam pokaže u čemu smo pogrešili, već i kako se On oseća povodom toga. Oni koji su bili iznevereni od supružnika mogu donekle da shvate osećaj pustoši koji bi naše neverstvo Hristu moglo da izazove u nebeskim dvorovima. Svakako najneverovatniji deo priče proroka Osije odnosi se na to koliko daleko je on bio spreman da ide kako bi spasao svoju nepokornu ženu.

Kad pogledamo poslednji poziv upućen čovečanstvu, kojim se Njegov narod opominje da izađe iz Vavilona, treba zapaziti da se Bog obraća svom narodu, a ne nekim strancima. On ih blisko poznaje. On ih voli. I dok svet korača ka svom najgorem času, On još uvek nudi otkup koji je platio sopstvenom krvlju da bi nas spasao. Hristov krst bi, više nego bilo šta drugo, trebalo da nam pokaže koliko Gospod žarko želi da spase svoj nepokorni narod.

`Na koji način bi svaka crkva, pa čak i naša, danas mogla da se poigrava sa duhovnim bludom?`