---
title:  Isak i Reveka
date:  16/04/2025
---

Kada je Avram ostario i nesumnjivo razmišljao o obećanjima koja mu je Bog dao u vezi s njegovim potomstvom (videti 1. Mojsijeva 15,5), on je svom najstarijem i najpouzdanijem slugi poverio ozbiljan i svečani zadatak.

`Pročitajte tekst 1. Mojsijeva 24,1-4. Zašto je Avramu bilo toliko važno da se njegov sin ne oženi nekom „između kćeri ovijeh Hananeja“ (1. Mojsijeva 24,3)?`

Koliko god da je njegova opomena zvučala isključivo i netrpeljivo, taj problem je za njega bio duhovne, a ne etničke prirode. Bilo je to teološko, a ne nacionalno pitanje. Avram je vrlo dobro poznavao moralnu izopačenost hananejskih verskih običaja, a njihovo obožavanje lažnih bogova da i ne pominjemo, i znao je kako bi lako njegov sin mogao da se upusti u takve običaje da se oženio u njihovoj sredini.

I zaista, veliki deo istorije drevnog Izraela, pa čak i hrišćanske crkve tokom vekova, govori o tome kako je Božji narod – koji je trebalo da svedoči svetu – zapravo bio upleten u svet, u njegova lažna učenja i verska ubeđenja. Možda je najbolji primer te žalosne realnosti uvođenje nedelje, paganskog dana sunca, umesto biblijskog sedmog dana, Subote – realnost koja će imati istaknutu ulogu u poslednjim danima.

`Pročitajte tekst 1. Mojsijeva 24,57-67. Koje pouke o Hristu i Njegovoj crkvi možemo izvući iz nekih detalja koje nalazimo u tom događaju? Šta se tu može naučiti, na primer, o našem palom stanju, na osnovu činjenice da je Reveka bila Isakov dalji rod, od kog je bio odvojen?`

Mi smo nesumnjivo u srodstvu sa svojim Tvorcem, budući da smo prvobitno načinjeni po Njegovom liku. Odvojeni smo od Njega grehom, a opet, još uvek se smatramo pravom nevestom za Njega, mada svojim odlukama možemo učiniti taj brak burnijim nego što bi trebalo da bude.

`Da, Bog voli nas, svoju nevestu, više nego što mi volimo Njega. Koje odluke možemo i treba da donosimo svakog dana da bismo osnažili svoju ljubav prema Bogu? U isto vreme, koje odluke će samo umrtviti našu ljubav?`