---
title:  Jedno telo
date:  13/04/2025
---

Malo je biblijskih metafora koje intimnost kakvu Bog želi da ima sa ljudskim rodom naglašavaju više nego metafora braka. Ona se u biblijskom narativu koristi tako često – a pojavljuje se tako naglašeno i u Otkrivenju – da je za proučavaoce Biblije izuzetno važno da shvate šta Bog zapravo hoće da kaže kada je koristi u svojoj Reči.

`Pročitajte tekstove 1. Mojsijeva 2,23-25 i Efescima 5,29-32. Na koje načine ljudski brak odražava Hristovu vezu sa čovečanstvom?`

Jednom prilikom kad je razgovarao sa farisejima, Isus je citirao tekst iz 1. Mojsijeve u vezi sa brakom Adama i Eve, na šta su fariseji brzo uzvratili pitanjem: „Zašto dakle Mojsije zapovijeda da se da knjiga raspusna, i da se pusti?“ (Matej 19,7).

Mojsije je, naravno, smatran prorokom - osnivačem nacije. Zamislite da ispitujete Utemeljitelja same institucije braka tako što Mu suprotstavljate Njegovog sopstvenog proroka. Takav čin bio je tipičan za njihov pristup Isusu – često su pokušavali da dokažu da su Njegova učenja u suprotnosti sa Svetim pismom.

Doživotni brak obeležen uzajamnom vernošću predstavlja ideal koji je Bog uspostavio prilikom stvaranja ljudskog roda. Palo čovečanstvo je, nažalost, iskvarilo taj temeljni dar od Boga.

S obzirom na važnost koju Sveto pismo pridaje braku, možda i nije slučajnost što je ta institucija oduvek bila pod nemilosrdnim napadom. Uz Subotu, to je jedan od dva dara koja su nam data u Edemu, a oba su imala za cilj da pokažu Božju želju za prisnim odnosom sa svojim stvorenjima.

Brak, intimno povezivanje dvoje nesavršenih ljudi, uvek će pružati razlog za napetost. Brak između crkve i Hrista je spajanje savršenog Spasitelja sa jednom veoma nesavršenom nevestom. I pored toga, možemo dosta naučiti o Božjoj ljubavi iz onoga što dobar brak ima da ponudi.

`Evo, da navedemo tri principa važna za brak: Prvo, praštajte svom supružniku, koliko god da to ne zaslužuje, baš kao što Hristos prašta nama, koliko god da to ne zaslužujemo. Drugo, prihvatite svog supružnika, sa manama i svim ostalim, baš kao što Hristos prihvata nas, sa manama i svim ostalim. Treće, baš kao što nas Hristos stavlja ispred sebe, stavite svog supružnika ispred sebe. Na koji način bi sva tri od tih principa, zasnovanih na evanđelju, mogla ne samo da nam pomognu da razumemo kako se Bog odnosi prema nama, već i da unaprede svaki brak?`