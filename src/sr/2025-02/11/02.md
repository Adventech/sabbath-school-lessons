---
title:  Glad u „Kući hleba“
date:  08/06/2025
---

Kritičari hrišćanske vere često ukazuju na surovu realnost življenja na ovom svetu kao na dokaz da: (a) Bog ne postoji, ili (b) Bog je nemoćan da reaguje kada se loše stvari dešavaju, ili (v) On ne mari za to što mi patimo. Međutim, mnogi od biblijskih izveštaja pružaju obilje dokaza da nijedna od tih pretpostavki nije tačna. Istina, Bog dopušta da ljudski rod žanje posledice pobune protiv Njega. Ali On je uvek prisutan i, ne narušavajući našu slobodnu volju, uvek deluje u ljudskoj istoriji, uvek nas pokreće ka konačnom rešenju za problem greha i patnji. Rutina životna priča pruža nam jedan takav primer.

`Pročitajte tekst Ruta 1,1-5. Koje teškoće su zadesile Nojeminu i Rutu i šta ih je izazvalo? Na koji način to oslikava situaciju sa kojom se ceo ljudski rod sada suočava?`

U uvodnom delu ove knjige nailazimo na svojevrsnu ironiju – glad je pogodila Vitlejem, čije ime znači „kuća hleba“. A setimo se obilja koje je postojalo u Edemu, gde je Bog rekao Adamu i Evi: „Jedi slobodno sa svakoga drveta u vrtu“ (1. Mojsijeva 2,16). Ljudski rod je svoje postojanje započeo u obilju, pod staranjem velikodušnog Stvoritelja, ali onda je svoju ulogu čuvara prirode zamenio za ropstvo grehu. „Sa znojem lica svojega ješćeš hljeb, dokle se ne vratiš u zemlju“, rekao je Bog Adamu (1. Mojsijeva 3,19).

Poput Nojemine, i mi smo izgubili pravo na nasleđe koje je Bog prvobitno planirao za nas, i naš život je postao pun teškoća. Edemski vrt nam je dat kao dar, ali ne bezuslovno. Ljudi su bili slobodni da se pobune, ali u tom slučaju bi morali da preuzmu odgovornost za sopstveno blagostanje. U početku, trebalo je da mi „vladamo“ celim neporočnim svetom uz Božji blagoslov, ali sada se suočavamo sa zadatkom da nadvladamo pali svet. A nadmetanje sebičnih ljudskih bića oko oskudnih resursa dovodi do mnogo bola i patnje.

Tragedija je neizreciva – zemlja još uvek rađa u izobilju, što je moćno svedočanstvo o Božjoj ljubavi, ali između ljudske pohlepe i razornog delovanja greha, reklo bi se da svet povremeno pokorava nas više nego mi njega. Međutim, jednog dana će svemu tome doći kraj.

`Kako zemlja još uvek, čak i posle šest hiljada godina greha i smrti, otkriva čuda Božje ljubavi i stvaralačke sile?`