---
title:  Voz kao iskupitelj
date:  10/06/2025
---

Voz se silno zaljubljuje u Rutu i želi da je oženi, ali nailazi na značajnu prepreku – postoji bliži rođak koji takođe polaže pravo na tu ženu i zemlju. Ako uzmemo u obzir da je Voz tip Hrista, ova situacija otkriva šta je zapravo u pitanju kada je reč o velikoj borbi. Hristos nas voli, ali postoji „bliži rođak“ koji takođe polaže pravo na nas – sotona.

`Šta nam sledeći odlomci otkrivaju o sotoninom polaganju prava na čovečanstvo? (Jov 1,6-11; Matej 4,8.9; Juda 1,9; Luka 22,31).`

Kada se pojavio na nebeskom savetu, sotona je rekao Bogu: „Prohodih zemlju i obilazih“ (Jov 1,7), a kada ga je Bog pitao da li je zapazio pravednog Jova, sotona se pozvao na svoje pravo nad njim kao nad jednim od svojih, nagovestivši da Jovovo srce ne pripada Bogu zaista. Odnosno, tvrdio je, *on Te sledi samo zato što si dobar prema njemu. Prestani da budeš dobar prema njemu i videćeš kome je Jov zaista odan.*

U Judinoj poslanici nalazimo kratak osvrt na događaj koji je bio dobro poznat u Izraelu – pošto je sahranio Mojsija (5. Mojsijeva 34,6), Bog ga je kasnije vaskrsao. Mada nismo upoznati sa detaljima, sam tekst, koji navodi da su se sporili oko Mojsijevog tela, nagoveštava da je sotona polagao neku vrstu prava na njega.

„Hristos se spremao da prvi put u istoriji vrati život umrlome. Kada se Knez života, uz pratnju blistavih bića, približio Mojsijevom grobu, sotona se uplašio za svoju vlast. Sa svojim zlim anđelima ustao je da spreči prodor na teritoriju koju je smatrao svojom. Hvalisavo je izjavio da je Božji sluga postao njegov zatvorenik. Naglasio je da čak ni Mojsije nije bio u stanju da održi Božji zakon; da je pripisao sebi slavu koja pripada Gospodu, te je, dakle, počinio isti greh koji je doveo do toga da sotona bude proteran s Neba, i da je svojim prestupom potpao pod njegovu vlast.“ – Elen G. Vajt, *Stvaranje, patrijarsi i proroci*, str. 478 (original). Očigledno, Hristos je opovrgao sotoninu tvrdnju, i Mojsije je vaskrsnut (videti Matej 17,3).

U tekstu Ruta 4,1-12, Voz odlazi do vrata Vitlejema – grada preko kog je Hristos ušao u naš svet kao naš bliski rođak. Starešine su se okupile i konačno je sandala (simbol vlasništva) razmenjena.

`Gradska vrata su bila mesto gde su se stvari odlučivale – to je tip scene suda. Taj događaj odgovara prizoru suda iz stihova Danilo 7,13.14.22.26.27. Ne bi smeo da nam promakne taj odlučujući aspekt suda – sud se održava „u korist svetaca“, ali samo zato što je Hristos platio cenu za nas, baš kao i Voz za svoju nevestu.`