---
title:  Za vreme poput ovog
date:  12/06/2025
---

Među nekim hrišćanima postoji nesrećna sklonost da se suviše bave teškoćama na koje ukazuje  biblijsko proroštvo. Vidimo da su pred nama teška vremena, i onda naše proučavanje počinje da se zasniva na strahu, pri čemu se usredsređujemo na teškoće umesto na obećano rešenje. Premda Bog ne zaslađuje budućnost, i iskreno govori o događajima koji će se odigrati između sadašnjeg trenutka i završetka velike borbe, važno je uvek pročitati priču do kraja.

Postoji jedan opšti obrazac u proročanstvima, prema kojem Bog otkriva istinu o haosu do kog dovodi ljudska pobuna, i ukazuje nam na posledice. Ali posle toga, On nam uvek nudi nadu. Ipak, na predviđanja o konačnoj krizi – na „vreme muke Jakovljeve“ – neki gledaju sa strahom i trepetom.  Nesumnjivo, završni trenuci neće biti laki za Božji narod. Ali baš kao što je predviđanje o teškim vremenima pouzdano, tako je pouzdano i obećanje o izbavljenju.

U tekstu Otkrivenje 12 đavo progoni Hristovu nevestu sa osvetoljubivošću punom mržnje, ali Bog interveniše da bi je spasao. U Knjizi o Jestiri, takođe, jedna prelepa carica igra glavnu ulogu u napetoj drami, a Bog je na moćan način koristi da bi spasao svoj narod.

`Pročitajte sledeće tekstove: Jestira 4,13.14; Jestira 5,1-3 i Jestira 9,20-28. Koje pouke možemo izvući iz tih odlomaka u vezi sa našim neprilikama u završnim trenucima zemaljske istorije?`

Bog je podigao svoju crkvu ostatka za poseban trenutak u istoriji. Budući da se 1260 dana mračnog doba bližilo kraju, Bog je izveo svoju nevestu iz skloništa (uporediti sa stihom Otkrivenje 12,14) da bi prenela svetu Njegovu poslednju poruku milosti – poruke tri anđela. Mi smo ovde upravo „za vreme poput ovog“ (Jestira 4,14, NSP).

Jestira je otkrila da nije ostavljena da se sama suoči sa progonstvom koje je Aman pokrenuo protiv njenog naroda. Stekla je naklonost cara i njen narod je na kraju oslobođen. Isto tako ni mi nećemo biti sami kada uđemo u završne trenutke zemaljske istorije – Car je na našoj strani i Božji narod će takođe biti izbavljen.

`Sve se završilo dobro po Božji narod, bar tom prilikom. Međutim, nije uvek tako, zar ne? Zašto je neophodno da stvari uvek posmatramo dugoročno, da bismo sačuvali nadu koju imamo u Hristu?`