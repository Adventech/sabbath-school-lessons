---
title:  Aman i sotona
date:  11/06/2025
---

U Knjizi o Jestiri upoznajemo Amana, koji je gladan položaja i moći. Njemu je poveren istaknut položaj u carstvu, iznad svih drugih knezova (Jestira 3,1).

Ako čitamo tekstove Jezekilj 28,11-15 i Isaija 14,12-15, koji govore o Luciferu, možemo naći neke paralele sa Amanom, zlim protivnikom Božjeg izabranog naroda, koji odbija da se pokloni pred Božjom vrhovnom vlašću. Sotonine sveobuhvatne namere otkrivene su u tekstu o Hristovom kušanju, kada on odvodi Isusa na neko uzvišeno mesto da bi Mu pokazao carstva ovog sveta (Matej 4,8-11). Hristos je, kao što smo videli, došao da iskupi ovaj svet i da ga proglasi svojim – i On je to učinio kao jedan od nas. Isus je naš rođak-iskupitelj, a cena koju je On platio da bi iskupio ovaj svet bila je, naravno, izuzetno visoka.

U knjizi Otkrivenje, vidimo da sotonina pohlepa za moći i obožavanjem dovodi ovaj svet do konačne krize. Svojim prevarama on uspeva da ubedi skoro ceo svet da se „čudi“ („divi“) zveri i da ide za njom (Otkrivenje 13,3.4), osim značajnih izuzetaka koji odbijaju da ga obožavaju. U svom postupanju prema tim ljudima, on pribegava sili.

Aman zapaža da Mardohej – jedan od pripadnika Božjeg izabranog naroda – neće da mu ukaže poštovanje, niti da prizna ono što je on smatrao svojim pravom – da mu se ljudi „klanjaju“.  Aman se zato  „napuni... gnjeva“ (Jestira 3,5.6), i čvrsto reši da čitav Mardohejev narod ukloni sa lica zemlje.

`Pročitajte sledeće tekstove: Jestira 3,1-14; Otkrivenje 12,14-17 i Otkrivenje 13,15. Koje paralele pronalazite između tih tekstova? U čemu je Jovanov opis Božje crkve ostatka sličan Amanovom opisu Božjeg naroda?`

Đavo zahteva pravo vlasništva nad ovim svetom, ali prisustvo naroda koji ostaje veran Bogu – koji drži Božje zapovesti – pobija njegovu tvrdnju o potpunoj prevlasti. „Kada Subota postane poseban predmet sukoba u celom hrišćanskom svetu, uporno odbijanje jedne neznatne manjine da se pokori većinskom zahtevu, izložiće njene pripadnike sveopštem preziru.“ – Ellen G. White, *Signs of the Times*, February 22, 1910.

`Razmislite o „malim“ stvarima kojima se vaša vera sada testira. Ako pravite kompromise zbog njih, zbog tih „sitnica“, šta ćete raditi kada dođe trenutak za veliki test?`