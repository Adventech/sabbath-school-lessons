---
title:  Ruta i Voz
date:  09/06/2025
---

Nojemina je zatražila da se njeno ime promeni u Mara zato što je gorčina ispunila njen život (videti stih Ruta 1,20). Naš odnos sa našim Stvoriteljem nepopravljivo je narušen grehom, što nas tera u duhovno siromaštvo. Naši izgledi su mračni i mi svoj život provodimo pabirčeći na obodima polja, i živeći od komadića radosti, koji se još uvek mogu naći u ovom iskvarenom svetu. Ali sve se menja u trenutku kada dođemo do izuzetnog otkrića – da nas Bog nije zaboravio.

`Pročitajte tekst Ruta 2,5-20. Zašto je to tako presudan trenutak u ovoj priči? Šta mislite, zašto je to što je Nojemina otkrila identitet njihovog dobrotvora tako dobra vest?`

Nojemina je ostala bez ičega, i verovatno se vratila da proda svoju zemlju kako bi otplatila dugove nastale pre nego što su se preselili u Moav. Međutim, Bog je uredio da osiromašeni pojedinci u Izraelu mogu da povrate svoje nasledstvo u Obećanoj zemlji, tako što bi neki bliski rođak otkupio zemlju za njih. A Voz nije bio samo neki ljubazni zemljoradnik, bio je njihov rođak. Ako ne biste mogli da otplatite svoje dugove i povratite svoj udeo u nasledstvu Izraela, neki blizak rođak mogao je to da učini za vas: „Ako osiromaši brat tvoj i proda nešto od baštine svoje, a poslije dođe ko od roda njegova najbliži njemu da otkupi, neka otkupi što brat njegov prodade“ (3. Mojsijeva 25,25).

Otkriće da Voz nije samo ljubazan i velikodušan čovek, već i njihov srodnik, bila je najbolja moguća vest – siromaštvo u kom su te dve žene živele nije moralo večno da traje.

Hrišćani su odavno shvatili da je Voz tip Hrista, koji nije samo naš Stvoritelj, već je odlučio da postane i naš rođak, pravo ljudsko biće od krvi i mesa, što je jedan od razloga što je On sebe uvek iznova nazivao „Sinom čovečijim“ (Matej 12,8; Marko 8,31; Luka 22,22; Jovan 3,14).

Suviše mnogo ljudi gleda na Boga u vrlo nepovoljnom svetlu – možda će nas On pustiti na nebo ako tačno označimo sva polja na moralnom inventaru, ali će i to učiniti nevoljno, jer smo se provukli na sitne detalje. Međutim, slika o Hristu kakvu otkrivamo u Vozu potpuno opovrgava takve predstave. Bog ne samo da nas primećuje, već nas On, uprkos našem dubokom duhovnom siromaštvu, želi za svoju nevestu.

`Pokušajte da zamislite ne samo da je Stvoritelj postao deo sopstvene tvorevine, već i da je potom umro za nju. Kako bi ta zapanjujuća istina trebalo da deluje na vaše viđenje sopstvenog postojanja?`