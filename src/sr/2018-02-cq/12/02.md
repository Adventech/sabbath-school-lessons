---
title:  Armagedon
date:   17/06/2018
---

**Logos** (Otkrivenje 16,16)

1. O Carevima 18,1-40

Reč Armagedon potiče od dve jevrejske reči: har, koja znači brdo ili niz planina; i megiddo, što je ime jednog hananskog grada koji je Isus Navin osvojio. Otuda se reč Armagedon može prevesti kao „Brdo Megida“. Taj naziv se povezuje sa jednim starim utvrđenjem koje je podigao car Ahav.

Fizička lokacija bitaka je veoma simboličan mehanizam u Svetom pismu. Baš kao što je Ilijina misija bila da pozove sinove Izraelove da donesu apsolutnu odluku za ili portiv Boga, tako se i naša crkva poziva da vest o kraju vremena odnese svetu, pozivajući ljude da donesu istu konačnu odluku. Dok tri sotonina poslanika pomenuta u Otkrivenje 18 idu po celom svetu vršeći svoju misiju i regrutujući careve, bojno polje je daleko šire od doslovnog brda Megido; konačno poprište Armagedona je cela zemlja i ima univerzalne implikacije.

Šta vidite kad danas uključite vesti? Kakve se stvari prenose na televiziji u večernjim satima, da ne pominjemo kasne noćne programe? Zagovornici plana protiv Boga nikada nisu bili tako glasni u ovom svetu. Oni su radikalni, veoma pričljivi kao i vrlo blagi i umirujuće ubedljivi kad upućuju vest da treba okrenuti leđa Hristu.

Učenici i studenti u školama i na univerzitetima širom sveta izloženi su uticajima koji odvraćaju od Boga, i to se popularizuje u našim medijima. Nema sumnje da se zlo danas umnožilo. Matej 24,11 govori o mnogim lažnim prorocima koji će se podići i huliti protiv Boga. Sotona smišlja neverovatno lukav plan kao svoje vrhunsko oružje protiv Božjeg naroda. Neprijatelj je očajan zato što zna da mu sa svakim danom koji protekne ostaje manje vremena do drugog Hristovog dolaska. Tri poslanika pristižu na ovaj svet i otpočinju svoj posao da sve ljude ujedine i okrenu protiv Božjeg naroda.

Otkrivenje 17,1-14

Svi smo čuli za mnoge ratove i bitke koji su besneli kroz istoriju ovog sveta. Još od starih vremena u kojima je živeo Gedeon sa svojom vojskom od tri stotine ljudi (Sudije 7) pa sve do današnjih sukoba u Iraku i Avganistanu, čovečanstvo je vekovima trpelo mnoge svireposti.

Legenda kaže da se jedna od najbesmislenijih bitaka u istoriji vodila u prvom veku pre Hrista kada je imperator Rimskog carstva Kaligula objavio rat bogu mora Posejdonu. Priča se da su rimski vojnici došli na obalu i zabadali svoja koplja i mačeve u vodu. Zatim su izvukli morske školjke kao ratni plen.

Biblija uči da će doći do još mnogo veće, nepojmljive bitke koja će se voditi između Boga i Njegovih neprijatelja: do armagedonske bitke. Ta bitka suprotstaviće ženu (crkvu) i zver (sotonu), i svi na ovom svetu moraće da se odluče za jednu ili drugu stranu. Kojoj ćete strani vi prići?

Otkrivenje 16,12-16

Jedino mesto u Bibliji gde se pominje reč Armagedon jeste Otkrivenje 16,16. U stihovima 12-16 javljaju se nekoliko elemenata i simboli. Dok je velika reka Eufrat  lokacija na kojoj se nalazio stari grad Vavilon, „Vavilon“ savremenog sveta je globalni entitet sa religijskom i geopolitičkom vlašću. Pominjanje Vavilona modernog doba takođe se odnosi na prostrane vodene površine, koje u Svetom pismu simbolizuju mase ljudi. Narodi simbolično predstavljeni silnom vodom ujediniće se protiv Božjeg naroda na zemlji. Žalosna je stvarnost da će, dok se bližimo kraju, mnogi biti prevareni i pridobijeni za način života obeležen lažnim učenjima.

Danilo 5

Valtasar je uživao u svojoj slavi. Na očiglednom vrhuncu Vavilonskog carstva, građani Vavilona i sam car Valtasar nisu mogli da zamisle da će neprijatelj ikada biti u stanju da se infiltrira u grad. Ko bi se usudio da prkosi Vavilonu u svoj njegovoj slavi? I tako, opijen lažnim osećajem sigurnosti, car je napravio veliku gozbu uz sve oblike pratećeg pijančenja i razvrata. Na tom slavlju pojavila se Gospodnja ruka, ispisujući na zidu reči koje su predskazivale božanski sud nad Vavilonom. U tom trenutku, voda reke Eufrat je skrenuta i korito ostalo suvo, što je medopersijskoj vojsci omogućilo da prođe ispod zidova u grad. Tako je počelo osvajanje Vavilonskog carstva.

Ova priča ne samo da registruje istorijske događaje nego isto tako predstavlja alegoriju događaja poslednjih dana. Baš kao car i pijani građani Vavilona, i mi možda ne shvatamo da neprijatelj stoji s druge strane metaforičkog zida, spreman da napadne. Budnost i pripravnost izvršiće snažan uticaj i osposobiti nas da stanemo na Hristovu stranu.

Otkrivenje 16,16

Apostol Jovan se u Otkrivenju poziva na događaje iz Danilo 5 i pominje isušivanje reke Eufrat, čime simbolizuje slabljenje Vavilona modernog doba i vreme kada će svetske sile uskratiti podršku Bogu i Njegovim sledbenicima. Sotona će onda poslati tri poslanika zla da pokušaju da dovrše posao protiv Boga: aždahu, zver i lažnog proroka, koji će, bez ikakve maske, ohrabrivati sve ljude da se bore protiv Jagnjetovog ostatka, i to će biti konačna obmana. Sve vojske na zemlji biće okupljene radi odlučujuće bitke da bi se istrebili oni koji su ostali verni Bogu.

Mnogo simbola u tim tekstovima iziskuje duboko proučavanje i razmišljanje da bi se u potpunosti shvatili. Za one koji odluče da urone u temeljno proučavanje Danila i Otkrivenja, neke od iznetih tema uključuju otpalu protestantsku crkvu, papstvo gladno vlasti, spiritizam i antihrista. Bez obzira kako će se odigravati ti konačni događaji, narativ Otkrivenja je sasvim jasan da će to biti vreme ogromnih komešanja i stradanja.

**Odgovorite:**

`1. Kako bi mogao da izgleda otpali protestantizam?`

`2. Koji bi znaci zapaženi u savremenom svetu mogli ukazivati na približavanje kraja?`

`3. Koji aspekt Otkrivenja najviše šokira, po vašem mišljenju? Zašto?`

*Edgar Eduardo Karpintero, Univerzidad de Montemorelos, Nuevo Leon, Meksiko*
