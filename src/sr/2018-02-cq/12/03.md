---
title:  Alegorija o kraju
date:   18/06/2018
---

**Svedočanstvo** (1. O carevima 18,1-40)

Priča izneta u 1. O carevima 18 sadrži neke veoma značajne paralele sa događajima poslednjih dana, kako ih je predskazala Elen Vajt. Ona ovako piše o vremenu posletka: „Veliki varalica zatim će uveriti ljude da su oni koji služe Bogu prouzrokovali sva ta zla. Oni koji su izazvali nezadovoljstvo neba prebaciće krivicu za sve svoje nevolje na one čija je poslušnost Božjim zapovestima predstavljala stalni ukor za njih kao prestupnike. Biće objavljeno da ovi ljudi vređaju Boga svojim kršenjem nedelje kao dana odmora, da je taj greh doneo nevolje koje neće prestati sve dok im ne bude nametnuto strogo svetkovanje tog dana odmora, a da oni koji iznose zahteve četvrte zapovesti, i time potkopavaju svetkovanje nedelje, samo izazivaju pobunu u narodu, sprečavajući ga da ponovo zadobije božansku naklonost i zemaljsko blagostanje. Tako će prastare optužbe protiv Božjih slugu opet biti ponovljene, isto toliko neosnovane kao i one pre toga: „A kada vide Ahav Iliju, reče mu Ahav: jesi li ti onaj što nesreću donosiš na Izrailja? A on reče: ne donosim ja nesreću na Izrailja, nego ti i dom oca tvojega ostavivši zapovesti Gospodnje i pristajući za Valima“ (1. O carevima 18,17.18). I kada lažne optužbe budu izazvale gnev naroda, oni će prema Božjim poslanicima postupati vrlo slično načinu na koji je otpali Izrailj postupio prema Iliji.“<sup>1</sup>

„Bog nikada ne primorava ljude da postupaju protivno svojoj volji ili svojoj savesti; ali sotona se neprestano služi primoravanjem i surovošću da bi zadobio vlast nad onima koje na drugi način ne uspeva da zavede. On pokušava da strahom ili silom zavlada savešću i iznudi pokornost. Da bi to ostvario, deluje preko verskih i svetovnih autoriteta, navodeći ih da proglašavaju ljudske zakone koji se suprote Božjim zakonima.“<sup>2</sup>

„Oni koji se budu trudili da poslušaju sve Božje zapovesti, suočiće se s protivljenjem i ismejavanjem. Moći će da opstanu jedino u Bogu. Da bi izdržali nevolje koje su pred njima, moraju da upoznaju Božju volju onako kako je otkrivena u Njegovoj Reči, jer Boga mogu da poštuju jedino kada pravilno shvate Njegov karakter, Njegovu vladavinu, Njegove namere i kada se ponašaju u skladu sa tim saznanjima. Niko osim onih koji su ojačali svoj um biblijskim istinama, neće opstati u poslednjem velikom sukobu. Svaka duša biće stavljena na probu – da li će više slušati Boga nego ljude? Odlučujući trenutak je pred vratima. Da li su naše stope utvrđene na steni Božje nepromenljive Reči? Da li smo spremni da hrabro ustanemo u odbranu Božjih zapovesti i vere Isusove?“<sup>3</sup>

**Odgovorite:**

`1. Da li vidite proročke elemente u današnjim događanjima?`

`2. Koje su neke od praktičnih svakodnevnih promena koje treba da unesete u svoj život kako biste Hrista stavili na prvo mesto?`

`3. Kako se ponašanje sinova Izraelovih poklapa sa trendovima u savremenom svetu? Kako se ti trendovi mogu prepoznati i prilagoditi kontekstu hrišćanskog pogleda na svet?`

*Rosio Karpintero Kastiljo, Univerzidad de Montemorelos, Nuevo Leon, Meksiko*
___________

<sup>1</sup>	Elen G. Vajt, Velika borba, str.590 orig.
<sup>2</sup> 	Isto, str. 591 orig.
<sup>3</sup>	Isto, str. 593.594 orig.
