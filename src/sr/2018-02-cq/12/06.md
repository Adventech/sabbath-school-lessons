---
title:  Vavilon i Armagedon
date:   21/06/2018
---

**Mišljenje** (1. Korinćanima 15,1.2; Matej 10,22)

Kakve vam misli prolaze kroz glavu kad čujete reč Vavilon? Sila, bogatstvo, vojna moć, idoli? Jeste li pomislili na spoj građanske i religijske vlasti koji je obeležavao vladavinu tog drevnog carstva? Navuhodonosor je u stvari preimenovao jevrejske robove dovedene u njegovu palatu, dajući im paganska imena koja su simbolizovala paganske bogove. A sada, kakve se predstave javljaju u vašem umu kad čujete reč Armagedon? Strah, užas, nuklearno oružje, kraj vremena? To su svakako neki od pojmova koji se pridružuju toj apokaliptičkoj reči. Onda i ne iznenađuje što ta dva termina uzeta zajedno, Vavilon i Armagedon, stvaraju u umu mešavinu slika koje za mnoge kulminiraju građanskim i religijskim nemirima.

Biblija je jasna da to neće biti lako vreme za ovaj svet. Međutim, predstave o takvoj budućnosti mogu nam ukazati koliko je hitno da se sprijateljimo sa Isusom i da nam On postane Spasitelj. Ako smo u zajednici s Njim, ne moramo se plašiti budućnosti.

Pavlov poziv u 1. Korinćanima 15,1 kao i Isusove reči u Matej 10,22 hrabre nas da ostanemo postojani i da izdržimo. Slična tema nalazi se u savetu datom crkvi u Smirni: „Budi vjeran do same smrti, i daću ti vijenac života“ (Otkrivenje 2,10). Odnos sa Hristom, po svojoj prirodi, donosi rod vernosti.

Pitanje u ovom trenutku glasi: Kako ćemo se suočiti sa budućnošću? S kim želimo da dočekamo budućnost? Ako se usredsredimo na pitanje „šta“ kad je reč o budućim događajima, iskusićemo nespokojstvo i strah. Ali ako ostanemo usredsređeni na reč „ko“, imaćemo snage da se suočimo sa sutrašnjicom. Baš zato je evanđelje toliko bitno; ono je dobra vest o Hristu. Nećemo doživeti strah zato što znamo ko dolazi na kraju; to je Isus Hristos, a On je evanđelje. Što više upoznajemo Isusa, bolje ćemo se osećati kad oko sebe vidimo opasnosti i ostaćemo na Njegovoj stazi celog svog života.

**Odgovorite:**

`1. Kako u evanđelju možete prepoznati vezu koja postoji između religijske i građanske vlasti u Vavilonu?`

`2. Možete li utvrditi šta vam evanđelje govori o izazovima na kraju vremena, posebno o Armagedonskoj bici?`

`3. Koja vas obeležja vašeg odnosa sa Isusom Hritom snaže?`

*Ismael Kastiljo, Montemorelos Juniversiti, Nuevo Leon, Meksiko*
