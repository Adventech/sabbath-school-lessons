---
title:  "»Armagedon: kraj vremena«"
date:   19/06/2018
---

**Dokaz** (Otkrivenje 3,11.12)

Kad se čuje izraz Armagedon: kraj vremena, to može delovati zastrašujuće, pogotovo ako nam to govori neko sa malo autoriteta. Ako je to bila vodeća priča u vestima, ili ako je naš pastor počeo da objavljuje da je Armagedon pred vratima, većina od nas ne bi bila imuna na prirodni osećaj straha. Mnogi su se nadali da će sve ići mnogo glatkije posle jedne mučne godine, protekle godine; međutim, u svetu oko nas vidimo samo sve veću podeljenost među narodom, dublju zakomplikovanost u društvu, porast opšteg nespokojstva, pa čak i strah. Takva društveno-kulturalna atmosfera prožima skoro svaku oblast našeg života – politiku, vreme i prirodne katastrofe, finansijsko tržište, religiju i tako dalje.

Kad ovog tromesečja čitamo reči iz Otkrivenja i razmišljamo o njima, to može ili pojačati naš duševni nemir, ili nam pružiti osećaj spokojstva zato što znamo da imamo sadašnju istinu koja će rezultovati susretom sa našim Spasiteljem licem k licu. Ja se odlučujem za ovu drugu reakciju na reči iz Otkrivenja. Ali ta reč Armagedon veoma plaši; ipak, neka to ne bude naš emocionalni kamen spoticanja.

Godine 1998. Holivud je snimio film s tim zloslutnim naslovom, Armagedon. Film prikazuje fiktivnu priču o ogromnom asteroidu koji treba da udari Zemlju, potpuno uništavajući i ubijajući sve živo. (Zvuči kao kraj Navuhodonosorove vizije u Danilo 2, kad kamen pogađa stopala kipa.) Heroji filma lete na asteroid u futurističkim svemirskim brodovima i spasavaju svet raznevši ogromnu stenu pre njenog sudara sa Zemljom. Posle tog filma, Holivud je napravio mnoštvo filmova i TV serija koji koriste događaje u vezi sa krajem sveta kao osnovni zaplet. Na neki način, u mnogim od tih slučajeva, čovečanstvo spasava samo sebe. To može biti zabavno za gledanje, ali tu se ipak krije duboka obmana. Ljudski rod ne može da spase sam sebe. Potreban nam je Spasitelj.

Uskoro, jednoga dana kad se odigraju događaji kraja sveta, proći će sve „staro“ a novo Hristovo stvaranje zameniće haos u ovom svetu. Čitanje Otkrivenja u celini otkriva da je Hristos a ne čovek pravi odgovor, pa iako na kraju vremena naš svet možda vidi samo veliku bitku, kraj priče je spasenje. Isus nam u tekstu Otkrivenje 3,11.12 kaže: „Evo ću doći brzo; drži što imaš, da niko ne uzme vijenca tvojega. Koji pobijedi učiniću ga stub u crkvi Boga svoga.“

*M. Lizet Matson, Lejk Taps, VA, SAD*
