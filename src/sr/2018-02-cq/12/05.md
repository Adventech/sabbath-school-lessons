---
title:  Budite spremni, budite na oprezu!
date:   20/06/2018
---

**Primena** (1. Petrova 5,8; Otkrivenje 18,1-10)

Zamislite najtežu situaciju s kojom bi ikada mogli da se suočite! Izgleda stvarno strašno zato što nikada ne znamo šta će budućnost doneti, pogotovo u ovom svetu gde ljudska bića predstavljaju lake ciljeve za đavola. Reči apostola snažno odjekuju: „Budite trijezni i pazite, jer suparnik vaš, đavo, kao lav ričući hodi i traži koga da proždere“ (1. Petrova 5,8). Svako od nas je pozvan da zastupa ono što je ispravno, ali to ponekad iziskuje veliku žrtvu.

Posmatrajući Vavilon i njegov pad u svetlu velike borbe, možemo videti da ukoliko želimo da uspemo, potrebno nam je da se zbilja dobro pripremimo. Priča se da je general Dvajt Ajzenhauer izjavio: „Rat je užasna stvar. Ali ako uđete u rat, morate ratovati sve vreme.“<sup>1</sup> Ali pre nego što ponudimo praktične savete, razmotrimo šta Biblija kaže o Vavilonu i o tome šta ga konačno dovodi do propasti. U tekstu Otkrivenje 18,1-10 možemo pronaći dijagnozu problema Vavilona. Takozvani veliki grad sada je na ivici da bude uništen, a isti stihovi objašnjavaju i zašto. Taj grad i njegovi stanovnici nisu se držali onoga što je pravo; oni su se sprijateljili sa svetom i zaboravili na Boga; nisu se ponizili pred Bogom i nisu držali Njegove zapovesti. I posle svega, Vavilon je morao da se suoči sa posledicama svog postupanja – doživeo je pad (Otkrivenje 18,6.8).

Razmatrajući narativ, uočavamo veliku potrebu da svoj pogled upravimo na Isusa i dopustimo Mu da nas On vodi, tako da bismo mogli ostati čvrsti i sačuvati sebe čistim bez obzira u kakvoj se situaciji našli. Razmotrite sledeće korake za vaš duhovni rast, što će vas isto tako opremiti da uspete u svom duhovnom životu:

1. Molite se (Efescima 6,18; Marko 11,24). Sve vreme molite se istrajno, verujući da će vas Bog uslišiti (Luka 18,1; Kološanima 4,2). Istrajnost u molitvi pripremiće naš um da sazna Božju volju.

2. Proučavajte Reč Božju (Jovan 5,39; 2. Timotiju 3,16). Jedino temeljnim proučavanjem Pisma možemo upoznati Boga i dobiti pristup večnom životu. Čitanje Biblije će nas s vremenom oblikovati i učiniti sličnijim Njemu.

3. Neka vaša svetlost blista, obasjavajući i druge ljude (Matej 5,14-16). Ako stvarno imamo Isusa u srcu, govorićemo drugima o Njemu bez straha. Nemojte držati svoju svetiljku ispod kreveta; uzdignite je visoko kako bi davala svetlost i drugima.

4. Budite verni u malim stvarima (Luka 16,10). Ako zaista želimo da savladamo prepreke u životu i budemo verni u najmučnijim vremenima, moramo otpočeti tako što ćemo biti verni u malim stvarima.

A sem toga, „ištite najprije carstva Božijega, i pravde njegove, i ovo će vam se sve dodati“ (Matej 6,33).

**Odgovorite:**

`1. Kako možete uspostaviti sledeću ravnotežu: biti u svetu, ali ne i deo njega?`

`2. Kako možete prepoznati potencijalne rizike koje sotona može iskoristiti da biste doživeli neuspeh u svom hrišćanskom iskustvu? Sačinite listu mogućih opasnosti kojih morate biti svesni kako biste bili spremni da se suočite sa svojim izazovima.`

`3. Kako možete živeti na oprezu, a u isti mah ostati puni poverenja kad razmišljate o budućnosti?

`*Vanja Garsija, Čijang Mai, Tajland*
___________

<sup>1</sup> Irving Risch and Pat Christenson, Audio Study in the Book of Hebrews, lesson 12.
