---
title:  Kraj vremena?
date:   16/06/2018
---

> <p>Stih za pamćenje</p>
> »I na čelu njezinu napisano ime: TAJNA, VAVILON VELIKI, MATI BLUDNICAMA I MRZOSTIMA ZEMALJSKIMA.« (Otkrivenje 17,5)

**Uvod** (1. O carevima 18,1-40)

Otpočnimo proučavanje za ovu sedmicu tako što ćemo se suočiti sa jednom mučnom istinom: predmet Armagedona je dosta surov i može pobuditi neugodne emocije kad se upustimo u dublje proučavanje. Ali sada poduprimo tu mučnu istinu jednom apsolutnom: Isus Hristos je uvek sa nama, sve do kraja vremena. Pouke za ovo tromesečje su možda povremeno teške, ali dato nam je sjajno obećanje, neposredno od Isusa Hrista, da ne moramo da se brinemo jer ono što nas očekuje daleko je veće od bilo koje nevolje koju svet može da prizove.

Volim da izučavam istoriju. Ali pri tom uvek bivam pogođen mračnom i nemilosrdnom stranom ljudske prirode. Volim da povlačim istorijske paralele, što mi pomaže da razumem događaje poslednjih dana. Španska inkvizicija, holokaust, genocid u Ruandi; ne mogu čak ni da zamislim kako bih je prošao kroz tu vrstu iskustava. Da li će poslednji dani tako izgledati? Ili biti još gori? Mada je teško zamisliti ta događanja u prvom licu jednine, sve to čovečanstvu pruža još obuhvatnije istorijske pouke.

Odgovor na inkviziciju bio je ustajanje protiv religijskih zloupotreba vlasti. Od holokausta, veliki deo sveta gaji duboko uverenje da se treba boriti protiv rasizma i antisemitizma. A posle genocida u Ruandi, došlo je do nacionalnog pomirenja, koje je obezbedilo dve decenije mira i pojavu novog talasa hrišćanstva u toj zemlji. Takvi događaji nam pokazuju da istorija ima apsolutno ispravne i pogrešne strane. Premda je možda bilo teško da jedan nemački građanin tokom Drugog svetskog rata predano ustane protiv onoga što se dešavalo u njegovoj zemlji, istorija otkriva da su takvi ljudi postali heroji rata.

U Svetom pismu, 18. poglavlje Prve knjige o carevima  pruža nam takvu jednu priču. Kako su se samo morali osećati proroci kada su pohrlili da se sakriju po pećinama, pošto im je bilo zaprećeno smrću? Tama Jezaveljinog srca jedva se da zamisliti jer je sistematski nastojala da zbriše sa lica zemlje sve Božje sledbenike. Iako je možda lako pretpostaviti da je izbor s kojim su se suočavali Izraelci bio očigledniji i da ga je lakše bilo prihvatiti, ne bi trebalo da budemo brzi da ih osudimo. Stati nasuprot zlu ili stajati sam uz Boga na ovom svetu nije lak zadatak. Mnogi od sinova Izraelovih nastavili su da zauzimaju neutralan stav između Boga i Vala. Ipak, Ilijina služba pokazala je ljudima da moraju stati na stranu Boga ili protiv Njega, i konačno, došlo je do pobede na gori Karmil.

Danas isto tako može biti teško ići kroz život. Ponekad je teško uočiti razliku između istine i laži u ovom našem svetu medija koji koriste napadne senzacije. Ali Božja Reč otkriva jednu apsolutnu stranu na koju možemo stati, što će nas učiniti herojima istorije.

*Krejg Metson, Lejk Taps, Vašington, SAD*
