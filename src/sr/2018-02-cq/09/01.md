---
title:  Normalne podsuknje sa obručima
date:   26/05/2018
---

> <p>Stih za pamćenje</p>
> »Izbačena bi aždaha velika, stara zmija, koja se zove đavo i sotona, koja vara sav vasioni svijet, i zbačena bi na zemlju, i anđeli njezini zbačeni biše s njom« (Otkrivenje 12,9)

**Uvod** (1. Mojsijeva 3,1-6)

Kako neka ideja ili praksa postaju „normalne“? To je pitanje koje beskrajno fascinira istoričare.

Uzmite, na primer, jednu modnu konvenciju devetnaestog veka: podsuknja sa obručima. U drugoj polovini 1800-tih, takva podsuknja bila je normalni deo američke haljine. Kada je uvedena 1856. kao zamena za krinoline – mnogo teže, skuplje i problematične za održavanje – žene su pohrlile da prihvate podsuknje sa obručima kao jedan inventivan i udoban način da se očuva idealna ženska figura. Privlačnost modernog obruča bila je jaka. U kontekstu vremena, to je delovalo potpuno razumno.

Ipak, danas bi mnogi od nas imali mnogo problema da opravdaju ušivanje čeličnih obruča u našu odeću. A moj osećaj je da bi, kada bi vremeplov bio moguć, ne mali broj žena koje su nosile podsuknje sa obručima bio zapanjen načinom na koji se odevaju osobe dvadeset prvog veka.

Poput izvesnih ideja i prakse kroz istoriju, obmana dolazi prerušena u ono što izgleda „normalno“, poželjno, udobno, razumno, zabavno, uzbudljivo ili spasonosno. Obmana nikada ne stavlja na sebe nalepnicu „obmana“. (Kada bi to učinila, prestala bi da bude obmana.)

U Edemskom vrtu, sotona se prerušio u predivnu zmiju kako bi ubedio Evu da pojede zabranjeni plod. Biblija je ovako opisuje: „Zmija bješe lukava mimo sve zvijeri poljske, koje stvori Gospod Bog“ (1. Mojsijeva 3,1). Obmanuta, Eva je pojela plod. Ipak ta obmana došla je u vidu nečega što je izgledalo razumno i privlačno. U njenim očima, činilo se „da je rod na drvetu dobar za jelo i da ga je milina gledati i da je drvo vrlo drago radi znanja“ (1. Mojsijeva 3,6).

Sotona radi u biznisu obmane: od svog pada na nebu pa sve do kraja vremena, on nastoji da nas ubedi ili uljuljka tako da prihvatimo ideje i praksu u suprotnosti sa principima Božjeg carstva.

Društvo, trendovi, modni krikovi, kultura i politika nikada ne mogu da nas sačuvaju od obmane; umesto toga, često učine da nam greh izgleda kao nešto normalno te gubimo osetljivost za grešne postupke. Samo nam Reč Božja može pomoći da prepoznamo laž. Biblija nas usmerava na Njegov dragi, spasonosni, divni sistem istine – na Njegovo „normalno“ – što je u oštroj suprotnosti sa „normalnim“ u očima sveta.

Da li želite da zamolite Gospoda da vam pomogne da se danas u potpunosti posvetite življenju na osnovu Njegove svete Reči?

*Majkl Li, Ostin, Teksas, SAD*
