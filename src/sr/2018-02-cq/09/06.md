---
title:  "Da li ću biti prevaren?"
date:   31/05/2018
---

**Mišljenje** (Matej 4,1-11; Otkrivenje 12,9)

Koliko je đavo vešt da obmane? Bacimo pogled na njegov najbolji pokušaj prevare koji je ikada učinio.

Đavo je pokušao da navede Isusa da dokazuje svoj identitet. U svom prvom kušanju, đavo je počeo rečima: „Ako si Sin Božji...“Đavo je pokušao da navede Isusa da se dokaže, izgovorivši reč „ako“. Sila jednog ako je nemerljiva; mnogi od nas danas krenuli su užasnim stazama sve zbog jednog ako. Ako si dovoljno čovek... ili ako me voliš... ili ako se ne bojiš... Kao što sunce izlazi svakoga jutra, skoro je isto tako prirodna naša želja da budemo viđeni na izvestan način i, ironično zvuči, da na kraju pokušamo da dokazujemo đavolu da smo Božja deca. Vi ste ono što ste; ne morate nikome ništa da dokazujete.

Đavo je pokušao da natera Isusa da dokazuje Božju moć. Drugo kušanje suprotstavlja veru i pretpostavku. Vrlo je jednostavo: vera se poziva na obećanja i poslušna je; pretpostavka se poziva na obećanje bez poslušnosti. Pretpostavka je druga vrsta onog ako; ona od pojedinca traži da dokazuje Božju moć – dovesti sebe u opasnost da bi nas Bog izbavio. To je kao stupanje u vezu s nekim ko ne voli Boga, verovanje da će Bog promeniti njega ili nju. To je kao otići s nekim u krevet, a zatim nastaviti sam sa tom osobom verujući da će nas Bog podržavati – i obmanjujući sebe.

Đavo je pokušao da navede Isusa da radi delo Božje, ali bez Božjeg karaktera. Ja to nazivam Judinom taktikom u službi. U trećem kušanju, đavo nudi Isusu što je On očekivao da spase – carstva ovog sveta. Iskušenje se ogledalo u tome što je Isus mogao da dobije ono što želi bez patnje i bola – bez poteškoća, samo kada bi se poklonio đavolu. Sotonina najuspešnija taktika krije se baš u takvoj vrsti iskušenja. To bi značilo položiti s najvišim ocenama, ali varajući – postići ono što Bog želi da činimo, ali bez pouzdanja u Božji način rada. Nazivam to Judinom taktikom zato što je Juda želeo da ustoliči Isusa u Jerusalimu; međutim, želeo je to da postigne prljavim sredstvima.

U borbi protiv đavola dovoljna je jednostavna molitva: „Gospode, video sam da si ranije pobedio đavola u _______, učini to ponovo u mom životu; pomozi mi da _________.“ Bez obzira da li je u pitanju identitet, pretpostavka ili Judina taktika, Isus može da porazi obmanjivača.

**Odgovorite:**

`1. U kojoj vas od tri pomenute oblasti sotona najviše napada?`

`2. Koja je, po vašem mišljenju, najbolja strategija u borbi protiv sotoninih obmana?`

`3. Šta mislite o kratkoj molitvi na kraju pouke za danas? Mislite li da Isus može da nam pomogne da savladamo bilo šta čime nas đavo napada?`

*Rodni Matambo, Anasko, Porto Riko*
