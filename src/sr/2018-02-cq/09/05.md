---
title:  Obmanuti
date:   30/05/2018
---

**Primena** (1. Mojsijeva 3,1-7; 1. Mojsijeva 12,3.7-9)

Biblija nas upozorava da ne nasedamo sotoninim obmanama. U samoj njegovoj prirodi je da nas ljude uvlači u nevolju ili da nas navede na misao da je sve kako jeste u stvari dobro.To je u suštini trenutno stanje Laodikijske crkve.

I nije ništa novo. Pošto je obmanuo anđele kako bi mu se pridružili u pobuni protiv Božje vladavine, sotona je pružio svoj prvi a možda i najjasniji primer o tome kako njegov metod stvarno fnkcioniše, kad je prevario Evu (1. Mojsijeva 3,13).

Pošto se našla odvojena od muža, Eva je bila namamljena i zavedena rečima zmije. Na skeptično i lukavo pitanje: „Da li je Bog zaista rekao...?“, Eva pomalo defanzivno odgovara svojom verzijom onoga što je Bog zapovedio u 1. Mojsijeva 2,16.17. Sem toga, pristajući na razgovor sa zmijom, postala je sva opčinjena obećanjem o znanju i moći i tako poverovala u laž. Evinoj obmani doprineli su ukus, gledanje i intelekt.

Dakle, kako mi možemo sprečiti, izbeći sotonine obmane i suočiti se s njima danas?

Da biste shvatili da je nešto zabluda, morate poznavati istinu. Što bolje budete bili upoznati sa izgledom prave novčanice od dvadeset dolara, to će vam biti lakše da otkrijete falsifikovanu. Božja Reč, Biblija, je najpouzdaniji izvor istine (Jovan 17,17; Priče 30,5). Premda svet može ponuditi mnogo knjiga koje vas mogu informisati, samo Biblija ima silu da preobrazi vaš život. Vrlo je lako pročitati po jedan kraći deo Njegove Reči svakoga dana. To može da izazove veliku promenu, stoga pokušajte.

Da biste se borili protiv obmane, morate biti povezani sa izvorom sile. Istini za volju, bitka i nije stvarno vaša kad odlučite da dopustite Bogu da se bori za vas. Kao što je opisano u Efescima 6,10-17, Bog nas poziva da stavimo na sebe Njegov oklop, a pošto to učinimo, treba da se molimo (Efescima 6,18). Ako imate celokupno poznanje Božje Reči i činite „ispravne“ stvari, to ipak neće biti dovoljno ukoliko ne ostanete povezani sa Bogom u molitvi.

Da biste se suočili sa obmanom i savladali je, morate biti voljni da sebe učinite osetljivim na Božje korekcije. Vi ne možete korigovati ono s čim niste voljni da se suočite. Sotonine obmane su tako lukave da je jedna od prvih prirodnih reakcija čovekovih da poriče ili krivi druge za svoje stanje (baš kao i Adam i Eva koji su krivili jedno drugo i Boga, pošto su učinili greh). Naš nebeski Otac ne želi da to ode toliko daleko. Kad naiđemo na iskušenja, On želi da ih savladamo uz Njegovu pomoć. Ma koliko da ste slabi, Njegovo obećanje čvrsto stoji: „I reče mi: dosta ti je moja blagodat; jer se moja sila u slabosti pokazuje sasvijem“ (2. Korinćanima 12,9)

**Odgovorite:**

`1. Da li prepoznajete sotonine obmane i taktiku u svom životu? Kako možete da ih otkrijete i izbegnete?`

`2. Pročitajte Otkrivenje 12,11. Šta to obećanje znači za vas u svetlu savlađivanja sotoninih obmana`

*Ester Betina, Nanasi, Sagino, Mičigen, SAD*
