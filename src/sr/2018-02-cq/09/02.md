---
title:  I reč postade telo
date:   27/05/2018
---

**Logos**  (Jevrejima 1,1-3; Jovan 1,14; 2. Petrova 1,16-21)

**Bogom nadahnuta Reč** (2. Petrova 1,16-21; 2. Timotiju 3,16)

Kad Pavle piše Timotiju u drugoj poslanici, on kaže da je Pismo (spisi Starog zaveta) „od Boga dano“ (engl. prev. nadahnuto) (2. Timotiju 3,16). U grčkom se to može prevesti kao theopneustos. To je kombinacija dve grčke reči, theos  i pneuma; theos  znači „Bog“ ili „Božanstvo“; pneuma znači „dah“ ili „vetar“. U Novom zavetu ovo je sinonim za Svetog Duha, zapravo reč dah. Kao hrišćani, mi prihvatamo pisanu Reč kao Božju jasno saopštenu misao, a to direktno utiče na naš pojedinačni odnos sa Isusom (1. Solunjanima 2,13). Kad verujemo u Božju Reč i primamo je kao Njegovu Reč, Isus može da u našem životu izvrši delotvorne promene.

**I reč postade telo** (Jovan 1,1-3.14.18; Jevrejima 1,1-3)

U Jovanovom evađelju, ta Reč koja je u početku bila sa Bogom i sama bila Bog, došla je da boravi među ljudima na zemlji u ljudskom telu! (Jovan 1,1.14) Iako niko nije video Boga fizički (Jovan 1,18), Isus Sin Božji došao je da u potpunosti prikaže Božji karakter i pokaže ko je zapravo Bog svima onima koji su voljni da Ga prime. Još od vremena naših duhovnih praotaca, Bog je komunicirao sa svojim narodom preko proroka. Međutim, kad je Njegov Sin Isus Hristos došao na zemlju, prevashodni metod komunikacije se promenio – sa proroka se prešlo na direktnu komunikaciju sa samim Bogom u vidu ljudskog bića! (Jevrejima 1,1-3). Kad ste slušali Isusa kako govori ili gledali kako postupa, bilo je to kao da slušate i vidite Boga Oca kako govori i deluje, zato što je Isus bio sušta slika Očeve ličnosti. Sam Isus svedoči o tome, govoreći da sve što čini Otac, Sin to čini na isti način (Jovan 5,17-19).

**Primanje Reči** (Luka 8,4-8.11-15; Jovan 1,11.13; Jovan 8,31.32)

U paraboli o sejaču u Luka 8, reč se poistovećuje sa običnim semenom. Seme se može definisati kao klica ili reproduktivni izvor bilo čega. U prvoj fazi našeg reproduktivnog procesa – promena od grešnih ljudskih bića do savršenog odraza Isusa Hrista – način na koji Ga primamo u svoje srce, naš svakodnevni život i naše misli od najvećeg su značaja, i mi treba to snažno da prigrlimo. Jovan 1,11.13 i Jovan 8,31.32 daju nam dva suprotna odgovora Isusu, kao i to kako je On bio primljen.

**Hraniti se Rečju** (Jovan 6,41-51.53.54.61-63)

Tekst koji Isus navodi u Jovan 6,45 u stvari je Isaija 54,13 gde Bog sklapa zavet sa Izraelom, govoreći da će svi biti naučeni od Boga. Reč je više od same kombinacije alfabetskih slova ispisanih mastilom na hartiji. Reči koje su prenete jesu duh i život! One su izvor svetlosti u svetu punom tame. Ne postoji ništa na ovom svetu što pojedincu može dati veći kvalitet i bogatstvo njegovom ličnom životu nego što je to Reč. Ovo je naročito tačno kad se Reč primenjuje u okviru ličnih oblasti nečijeg života. Bitno je razumeti o čemu Isus ovde govori. Ljudi konzumiraju hleb i vodu svakoga dana da bi dobili energiju i održali se u životu; bez toga, ljudsko telo slabi. Isto važi i za hrišćane: naša duhovna tela biće neishranjena i bez dobrog zdravlja ukoliko ne konzumiramo Hrista i reči koje On ima za nas.

**Sila Reči** (Jovan 14,12-14; Jovan 15,5.7.8)

Bez stalnog unošenja Hrista kroz Njegovu Reč nemoguće je, kaže Spasitelj, učiniti bilo šta na planu duhovnosti. Bez Hrista nikada ne možemo zadobiti pobedu nad neverovatno sebičnim srcem; bez Hrista ne možemo izlečiti slomljene u srcu,  ili osloboditi sužnje, ili čak sami sebe osloboditi od robovanja grehu. Najveći dokaz da je Reč postala telo u životu jednog hrišćanina jesu promene i reforma kroz koje život prolazi kad se primeni Reč (Galatima 2,20; 2. Korinćanima 5,17). dokaz koji se zapaža unutar ličnog života, da je Reč zaista u nama i da smo mi sa Njim, zapravo je novi život. To vas osnažuje da savladate navike koje su vas godinama držale potčinjenima, putem izgleda nesalomivih okova. Misli i osećanja u pogledu onog što je duhovno u potpunosti se menja, i mi počinjemo da volimo načela neba. Naše najveće strasti koje vladaju umom većeg dela mase bivaju potčinjene silom Svetoga Duha. Sve se to događa kroz Njega koji je Reč, kad god od Njega zatražimo da nas ponovo stvara iz trenutka u trenutak, svakoga dana. On je to više nego u stanju da učini sve dok mi ne sazrimo do punine Njegove slave, kad bude došao da nas povede kući.

**Odgovorite:**

`1. 	Koji su neki opipljivi načini na koje možete da opštite sa Hristom kroz Njegovu Reč? `

`2. 	Zašto je tako važno da razumete da način na koji primate Hrista utiče na vaš odnos s Njim?`

`3. 	Postoji li neki dokaz u vašem životu do sada koji pokazuje da vas Reč ponovo stvara?`

*Vison Ndovi, Detroit, Mičigen, SAD*
