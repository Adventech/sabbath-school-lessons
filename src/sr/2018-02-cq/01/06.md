---
title:  Velika borba
date:   05/04/2018
---

**Mišljenje** (1. Petrova 3,8-11)

Šta da radimo suočeni sa snažnim razlikama u mišljenju? Gde bi u pouci za ovu sedmicu trebalo da bude fokus crkve kad se razgovara o velikoj borbi? Na Isusu, ili na određenim doktrinama? Neki kažu da je Adventistička crkva izgubila iz vida centralnu viziiju o Isusovom karakteru, usredsređujući se suviše na teologiju višeg reda, a zanemarujući  osnovnije teme hrišćanske misli u tom procesu. Drugi se s tim ne slažu, tvrdeći da upravo teologija višeg reda čini Adventističku crkvu po mnogo čemu jedinstvenom.  Oni ističu da teologija počiva na osnovnim temama o Isusovom karakteru i misiji, i da bi usredsređivanje samo na te osnovne teme dovelo da razvodnjavanja religiozne misli i gubitka našeg identiteta kao ostatka.

Obe strane iznose vredne argumente. S jedne strane, mnogi adventisti imaju zamagljenu sliku o osnovnim temama Isusove službe. Da biste proverili sopstveno razumevanje, proverite s koliko lakoće odgovarate na ova dva pitanja: (1) kako evanđelje utiče na vaš život? I (2) kako Subota utiče na vaš život?

Međutim, da li Bog želi da imamo površnu veru? Teme višeg reda kao što su pomirenje, svetinja, Danilova knjiga i Otkrivenje, i spisi Elen Vajt obezbeđuju nam dovoljno prostora za rast – i zar nije Božja želja da rastemo što se tiče odnosa s Njim? (uporediti Efescima 4,11-16).

Ja verujem da možemo i da bi trebalo da prekinemo s tim besmislenim prepirkama. Nijedno od mišljenja o kojima smo prethodno raspravljali nije u suprotnosti sa drugim, ali ako nastavimo da ih tretiramo kao da se uzajamno isključuju, radimo protiv Božjih namera za naše dobro. Naša crkva se nepotrebno ne slaže sa samom sobom. To nas ostavlja bez ploda – i samo nas dalje deli.

Velika borba je priča o Isusu. On je u njenom središtu. To je takođe stara priča, sa mnogo poglavlja koja sadrže puno likova i pouka. Hajde da je obuhvatimo u celini. Izrazimo neslaganje samo kad to nešto znači. Naučimo da volimo jedan drugog kao što je On voleo nas.

**Odgovorite:**

`1.	Na koja tri načina možete pokazati ljubav i poštovanje prema onima s kojima se ne slažete? Kako možete odgovoriti ukoliko oni odluče da ne pokažu poštovanje?`

`2.	Koji faktori (detaljno ih obrazložite) igraju najveću ulogu u stvaranju nesaglasnosti unutar crkve na lokalnom, nacionalnom i međunarodnom nivou?`

`3.	Da li je uravnoteženi put uvek najbolji? Kako neko može znati kada treba da se čvrsto drži svojih uverenja, bez obzira na posledice?`

*Dejvid Dimer, Loma Linda, Kalifornija, SAD*
