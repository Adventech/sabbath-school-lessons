---
title:  Uznemirenost na aerodromu
date:   02/04/2018
---

**Svedočanstvo** (Jovan 16,33)

Dok sam čekao svoj let, primetio sam jednu ljubaznu ženu koja je delovala usamljeno, te sam odlučio da joj se obratim. Razgovor je brzo skrenuo na izbor predsednika Sjedinjenih Američkih Država. On je bio izabran pre par trenutaka. Ženin izraz lica odavao je strah i nemir povodom toga šta bi taj izbor mogao doneti.

No nije samo ona bila obuzeta emocijama u aerodromskom holu. Posmatrao sam druge ljude koji su vikali, stiskali pesnice ili bili šokirani izborom te pridošlice u politički život. Nepotrebni superlativi izbijali su na sve strane kao reakcija na taj trenutak. Bilo je prosto nadrealno... ali ja nisam osećao uznemirenost.

Hoću da naglasim da ja razumem zašto je bilo tako mnogo emocija. Naš svet izgleda toliko  nesiguran, toliko  na ivici, praktično okrenut naglavačke, tako da bi, sve da je izbor bio i drugačiji, ipak bilo snažnih reakcija. To me je podsetilo na jedan citat: „Narodi su uznemireni. Živimo u zbunjujućem vremenu. Ljudska srca obamiru u strahu od onoga što će uskoro naići na zemlju.“<sup>1</sup>

U poslednjih trideset godina bili smo svedoci kraja Sovjetskog Saveza, mnogih sukoba na Bliskom istoku, 9/11, pucnjave u školama, i kulturnih pomeranja povodom predmeta koji se kreću od uloge polova do rasnih odnosa. Iskreno rečeno, svako ko nije hrišćanin mora biti preplašen. Ovaj svet je izopačen, prazan i nepostojan, a nažalost hiljade ne shvataju zašto je to tako.

Problem je u tome što nam „Bog ne može dati sreću i mir ako smo odvojeni od Njega, jer toga tamo nema. Tako nešto ne postoji.“<sup>2</sup>  I zato, prijatelji moji, „ljudska srca obamiru“; nema mira bez Boga. A šta je život bez mira?

Sviđa mi se kako Elen Vajt završava svoj citat o obamiranju ljudskih srca. Ona veli: „Ali oni koji veruju u Boga čuće usred oluje Njegov glas koji govori: „Ja sam; ne bojte se.“<sup>3</sup>  Isus je rekao: „U svijetu ćete imati nevolju; ali ne bojte se, jer ja nadvladah svijet“ (Jovan 16,33).

Ja sam se na aerodromu osećao spokojnim zato što sam imao nadu, temelj; moj svet se nije raspadao. Upravo sam tada saznao da sam „spreman za vreme kraja“. Imao sam Isusa u srcu i mislima, i ništa nije moglo da me savlada!

**Odgovorite:**

`1.	Kako možete da opišete svoju instinktivnu reakciju kad se pomene „kraj vremena“?`

`2.	Razmotrite ove stihove: Jovan 16,33; Psalam 27,1; 1. Korinćanima 10,13; 5. Mojsijeva 31,6 i Otkrivenje 12,11. Mislite li da bi saznanje o onome što će se dogoditi na kraju vremena moglo biti blagoslov za vas?`

*Džošua J. Hester, Kaunsil Blafs, Ajova, SAD*
__________
<sup>1</sup> 	Ellen G. White, „The Coming Crisis“, The Signs od the Times, October 9,1901.

<sup>2</sup>  	C.S. Lews, Mere Christianity  (London, Geoffrey Bles, 1952), p.50.

<sup>3</sup>  	White, „The coming Crisis“, naglasak dodat.
