---
title:  Početak velike rasprave
date:   01/04/2018
---

**Logos** (1. Mojsijeva 1-3; Jezekilj 28,12-14; Isaija 14,12-14; Otkrivenje 12,1-7)

**Božji plan za ovaj svet** (1. Mojsijeva 1; 2; 5. Mojsijeva 1,8; 1. Jovanova 4,19)

Bog postoji od početka vremena i stoga naziva sebe „Alfa i Omega“ (Otkrivenje 1,8). Alfa je prvo slovo grčkog alfabeta, a omega poslednje. Dakle, smisao ovog stiha je da je On prvi i poslednji.

Drugačije rečeno, Bog je oduvek postojao i večno će postojati: kao Bog Otac, Sin i Sveti Duh (uporediti 5. Mojisijeva 6,4). A pošto „On najprije pokaza ljubav k nama“ (1. Jovanova 4,19), On nas je stvorio uz rizik da Ga eventualno izneverimo. Poput roditelja koji ukrašavaju, pripremaju i obezbeđuju svoj dom u očekivanju novorođenčeta, Bog je učinio Zemlju mestom za stanovanje i stvorio životinje i biljke. Kad je završio stvaranje, sve je blagoslovio i vlasništvo nad ovim svetom poverio Adamu, Evi i njihovim potomcima. Bog je želeo da se Adam i Eva raduju u Njegovoj ljubavi i uživaju u Njegovim darovima. Želeo je da oni uživaju u svojoj slobodi (1. Mojsijeva 1; 2).

**Tajanstvena pojava zla na nebu** (Jezekilj 12,12-14; Isaija 14,12-14)

Biblija isto tako govori da je Bog stvorio mnogo anđela, među kojima je Lucifer zauzimao visoki položaj. On je bio stvoren kao savršeno biće. Jezekilj 28,14 pominje da je živeo „na svetoj gori Božijoj“ kao heruvim. Lucifer je, budući heruvim, imao preimućstvo neposrednog pristupa Bogu, što mnogi anđeli nisu imali. Njegov sjaj bio je tako veliki da je opisan kao „sin zore“ (Isaija 14,12). Bio je odeven u haljinu koja je bila ukrašena sa više dragih kamenova, koji su simbolizovali važnost i svetost njegovog položaja (Jezekilj 28,13b). Kao anđeo, on je takođe odavao slavu Bogu, ali je čak i u tom pogledu bio jedinstven, na instrumentima stvorenim upravo za njega (Jezekilj 28, 13c). Lucifer je bio tako blizu Boga da je velika tajna kako je oholost našla put do njegovog srca. I kao bolest, obuzela mu je čitavo srce, tako da ubrzo više nije voleo Boga nego samog sebe. U stvari, nije više shvatao niti prihvatao da sva slava pripada Bogu, nego je poželeo da sam bude Bog (Isaija 14,12-14). On nije hteo da ima Božji karakter, već samo Njegovu slavu.

**Božja predivna pravda** (Otkrivenje 12,1-7)

Na ljudskom nivou, nesporazumi se obično rešavaju ili odmazdom ili uklanjanjem, kao u slučaju smrti. Otuda bi se očekivalo da se Bog ili odrekne svog suvereniteta na nebu, ili da kazni sotonu za izdaju. Ipak, mada bi većina ovozemaljskih lidera smesta pomislila na ta dva „rešenja“, Bog je doneo drugačiju odluku. Dopustio je da sotona živi na zemlji čak i pošto je izazvao kosmičku pobunu (Otkrivenje 12,1-7). S obzirom da se u Luciferovom srcu javilo nepoverenje, Bog je dozvolio da on načini sopstveni izbor. Lucifer više nije bio u duhovnoj i fizičkoj saglasnosti sa Bogom i onima koji su voleli Boga, tako da više nije mogao da opstane na nebu. Niti je hteo da i dalje bude pod Božjom vlašću. Još jednom je Bog ispoljio svoju predivnu pravdu i dokazao da su Luciferove optužbe netačne.

**Velika borba se prenosi na zemlju** (Jovan 12,31; 8,44; 1. Mojsijeva 2,17; 3)

Lucifer je više puta opisan kao „knez ovoga sveta“ (Jovan 12,31; 14,30; 16,11). On je dobio tu titulu nametnuvši svoju vlast stanovnicima ovoga sveta, Adamu i Evi. Njegova vladavina u ovom svetu podrazumeva ubistvo i laž (Jovan 8,44). Sotona je koristio tu taktiku da podredi naše praroditelje svojoj samoproklamovanoj vlasti.

Sam Bog je upozorio sveti par na opasnost od uzimanja ploda sa drveta u središtu vrta. Eva je smatrala da može uživati u lepoti drveta i stvorenju koje je imalo dar govora, a da ne postane rob zmijine obmane. Umesto da napusti to mesto odmah posle podsećanja da je to drvo zabranjeno, ona je pokušala da raspravlja sa sotonom.

Baš kao u Edemskom vrtu, sotona još uvek koristi istu taktiku da nas navede da izgubimo poverenje u Boga i prekršimo Njegove zapovesti.  Poput „drveta poznanja dobra i zla“ ima mnogo naizgled divnih stvari i aktivnosti sa kojima se susrećemo, i koje se od nas zahtevaju ili nam se čak silom nameću da ih oprobamo. Svi prolazimo kroz takva iskustva i svakodnevno se sa njima borimo. Ali od nas zavisi, baš kao što je zavisilo i od Eve, da li ćemo odlučiti da se okružimo tim „drvetima“ i dozvoliti da nas slatki glas navede da „pojedemo njihov plod“.

Još od pada, ljudski rod sumnja u Božji karakter i pomno ga ispituje. Tako je velika borba, koja je otpočela na nebu, iz Edema preneta u ovaj svet. Borba se vodi da bi se ustanovilo ko je u pravu: Da li je Bog dostojan poverenja i da li nas zaista voli? Ili je sotona u pravu kad optužuje Boga za sebičnost i nebrigu? Postoji neprijateljstvo između onih koji veruju zmiji i onih koji veruju Bogu (1. Mojsijeva 3,15). Kojoj ćete se strani vi danas prikloniti?

**Odgovorite:**

`1.	Kako bi trebalo da izgleda vaša molitva da ne biste bili prevareni?`

`2.	Kako svakoga dana sagledavate divnu Božju pravdu?`

`3.	Šta možete činiti kako se greh ne bi razvijao u vašem srcu?`

*Sali Mamani, Junion Siti, Kalifornija, SAD*
