---
title:  Početak kraja
date:   03/04/2018
---

**Dokaz** (1. Mojsijeva 3,1-24; Isaija 14,12-14; Jeremija 6,2; Matej 5,10; 28,20;2. Korinćanima 11,2; Otkrivenje 12,9)

Prva Mojsijeva 3 i Isaija 14 su ključni za razumevanje koncepta o Bogu ljubavi usred ovog sveta pogođenog patnjom. U 3. Mojsijevoj prisutna su dva elementa: suverenitet Cara svemira i pobuna Njegovih stvorenja. U ovom odlomku prikazuje se Božja milost jer On je s pravom mogao da ukloni naše praroditelje zbog njihove neposlušnosti. Za razliku od toga, Isaija 14 daje uvid u antagonistički karakter neprijatelja, sotone.

Pre nastanka našeg sveta, Lucifer je bio najuzvišeniji anđeo. Ipak, nezadovoljstvo i ponos naveli su voljenog anđela da prekrši Božji savršeni zakon. Adam i Eva saznali su, doduše odveć kasno, cenu svoje ambicije da zakorače u prostor izvan Božje volje. Premda im je zmija obećala jedno bolje iskustvo, naši praroditelji su zapravo izgubili svoju nevinost, a užasne posledice toga osećaju se i danas.

Međutim, Bog je uspostavio sistem žrtava koje su predstavljale Isusa koji će obezbediti izlaz. Mada je Hristos zadobio pobedu na krstu dokazavši nadmoćnost svog karaktera, sotona je nastavio da napada Božji narod. Jeremija 6,2; 2. Korinćanima 11,2 i Otkrivenje 12,9 otkrivaju simbole upotrebljene u našem stihu za pamćenje. Iako je sotona izgubio u velikoj borbi, on okreće svoj gnev prema onima koji verno služe Bogu, baš kao i kada je prvi put uklonjen s neba.

Uprkos silama tame kojima smo okruženi, mi imamo blaženu nadu. Isus obećava u Matej 28,20 da će biti s nama u našim patnjama sve do kraja. Hrišćanski hod je mučan, ispunjen nepravdom i bolom. Ipak, velika nagrada očekuje one koji izdrže i pobede. U svojoj prvoj propovedi, Isus je rekao da će progonjeni koji stoje na Božjoj strani, biti blagosloveni (Matej 5,10). Svet će postajati sve nasilniji ukoliko se sotonina propast bude približavala. Mi ćemo osetiti njegov gnev, ali to treba da nas raduje.

**Odgovorite:**

`1.	Kako možemo videti da se velika borba odvija i u našem današnjem svetu?`

`2.	Kakvo ohrabrenje možemo ponuditi onima koji trpe posledice sotoninog gneva? `

*Derek Paterson, Linkoln, Nebraska, SAD*
