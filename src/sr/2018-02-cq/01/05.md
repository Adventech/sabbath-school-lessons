---
title:  Pripremite se za Njegov drugi dolazak
date:   04/04/2018
---

**Primena** (Matej 28,20; Galatima 5,22)

Svako ko danas primi Hrista ima isti cilj: da širi evanđelje. Načini na koje pristupamo ostvarenju našeg cilja znatno se razlikuju. Mi smo svi jedinstveni po posebnim darovima. Naša jedinstvenost nas čini uočljivim, ali nas isto tako povezuje sa istomišljenicima. Veze koje uspostavljamo vode nas do narastajućih odnosa i stvaranju zajednica.

Pre no što se Isus vazneo na nebo, dao je svojim učenicima nalog da idu i čine ljude učenicima. Hristos ima mnogo zajednica ljudi. Njegovi učenici bili su jedna zajednica na koju i danas gledamo kako bismo zapazili značajan uticaj koji su izvršili u širenju evanđelja. Isus je naložio svojim učenicima da uče ljude „da sve drže što sam vam zapovijedao; i evo ja sam s vama u sve dane do svršetka vijeka“ (Matej 28,20). Oni su imali istu odgovornost kakvu i mi imamo.

Hristos je Alfa i Omega, početak i svršetak. On jeste i uvek će biti s nama. Naš život treba da bude svetlost usred tame ovog sveta. Način na koji živimo i predstavljamo sebe odražava Hrista u nama. Naši postupci govore više od mnogih reči. Mi smo pokretno svedočanstvo da Isus živi u nama.

Bog nam je dao najbolji večni plod koji treba da donosimo: „Ljubav, radost, mir, trpljenje, dobrotu, milost, veru, krotost, uzdržanje“ (Galatima 5,22). Te osobine podrazumevaju pobožan krakter, i odražavaju Hristovu sliku i ono što On želi da postanemo. Mi smo nesavršena bića koja traže savršenog Boga.

Treba da brinemo jedan o drugom zato što smo braća i sestre u Hristu. Pomažući jedni drugima da spoznamo silu evanđelja, bićemo u stanju da druge vodimo istini. Naša karijera, odnosi, vrednosti, zdravlje i ugled oblikuju se izborima koje činimo svakoga dana. Najvažniji izbor je vaš stav prema Bogu i odnos koji imate s Njim. Moramo biti voljni da se žrtvujemo za Njega i da se nikada ne umorimo. Kad se bude vratio, Hristos će pregledati sve što smo uradili da bi video da li smo učinili sve što smo mogli.

Kakve li blažene sigurnosti što znamo da se Hristos vraća pošto pripremi stanove za nas na nebu. On je naša nada za budućnost. Moramo se pouzdati u Njega i držati se Njegovog vođstva zato što On zna šta će sutra doneti.

Budimo odgovorni jedan prema drugome i živimo život pripreme za drugi dolazak našeg Spasitelja.

*Fransin Ojlcir, Linkoln, Nebraska, SAD*
