---
title:  Ni nespokojstvo ni obuzetost sobom
date:   31/03/2018
---

> <p>Stih za pamćenje</p>
> »I razgnjevi se zmija na ženu, i otide da se pobije s ostalijem sjemenom njezinijem, koje drži zapovijesti Božije i ima svjedočanstvo Isusa Hrista« (Otkrivenje 12,17)

**Uvod** (Jevrejima 12,2)

Iskreno rečeno, ne mislim da bih mogla da preživim vreme kraja.“ Sem se naslonila na vrata naše sobe, i ona su se zatvorila. „Ne želim da prođem kroz sve to. Nadam se de će Bog dozvoliti da umrem pre nego što se to dogodi.“ Bio je petak veče. Sem i ja bile smo studentkinje druge godine na koledžu. Upravo smo se vratile u svoju spavaonicu sa seminara o Otkrivenju. Počela sam da se smejem kad je ona to rekla, ali sam prestala kad sam ugledala njen izraz lica.

„Oh!“ – izustila  sam i sela na svoj krevet. „Sem, mislim da bi ti to mogla. Biće sve u redu.“

„Ne“, odgovorila je, otvarajući fioku ormana i uzimajući pidžamu. „Stvarno, stvarno, stvarno, ne želim o tome više da mislim.“

Što se mene tiče, kad sam slušala kako pastori propovedaju o događajima poslednjih dana, uvek mi je to bilo pomalo uzbudljivo. Zamišljala sam to kao neki distopijski film u kome sam ja heroina – živim od obrade zemlje, pravim sopstvenu odeću, obrve su mi poput čupavih gusenica, lice prljavo, ali u odnosu na grubi pejzaž, ja sam lepa.

Međutim, Sem nije razmišljala o tome na takav način. Možda je ona zamišljala vreme kraja više kao neki crno-beli horor film – tama, senke, zlo koje bi moglo da povredi njenu porodicu, užasnu muziku koja postaje glasnija neposredno pre nego što se dogodi nešto rđavo.

Ne znam tačno kako je to Sem zamišljala, ali dobro znam da nijedan od naših pristupa – njena zebnja ili moje gledanje kroz ružičaste naočare – nisu bili od neke posebne pomoći.“ „Ne brinite se... za sjutra“, kaže Isus u Matej 6,34. I mada nas Isus posebno ne opominje da ne sanjamo o glumi u nekoj adventističkoj verziji apokaliptičnog filma, Jevrejima 12,2 nas ohrabruje da usmerimo svoj pogled na Isusa.

Otuda je naš cilj, dok proučavamo biblijski opis poslednjeg vremena, da upravimo svoj pogled na Isusa i da Ga postavimo u središte svoje vere. Ako tako budemo činili, to će nam omogućiti da duboko prodremo u biblijske tekstove za ovu sedmicu, a da nam pri tom motivacija ne budu ni nespokojstvo ni obuzetost sobom. Neprestano gledajmo u Isusa, to divno, smelo otelotvorenje Božje ljubavi dok budemo čitali biblijsku priču o poreklu greha i kosmičkoj velikoj borbi. A posebno oni među nama koji se osećaju kao Sem, neka imaju na umu Isusovo obećanje u Matej 28,20: „Evo ja sam s vama u sve dane do svršetka vijeka.“

*Sara Ventura, Vinona, Minesota, SAD*
