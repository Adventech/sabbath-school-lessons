---
title:  Božja slika u umu
date:   23/05/2018
---

**Mišljenje** (Otkrivenje 14,7)

Ljudi uvek očekuju da čuju vesti. Građani očekuju obraćanje predsednika. Obožavatelji prate najnovija saopštenja svojih zvezda. Retko vesti dolaze u vidu zapovesti. Međutim, Otkrivenje 14 objavljuje beskrajno dobru vest, ili večno evanđelje, na koju svaka osoba treba da obrati pažnju i da je sledi. O čemu je reč? Otkrivenje 14,7 nalaže: „Bojte se Boga i podajte mu slavu.“

Kad ljude pitate kakvu predstavu imaju o Bogu, oni daju različite odgovore. Neki vele da je Bog blizak Prijatelj s kojim mogu da se šale i smeju. Drugi kažu da je On negde daleko, sudi onima koji čine zlo, šalje blagoslove svetima a upućuje kletve bezbožnima. „Na kraju krajeva, to je ono o čemu On govori u Bibliji“, možda će oni reći. Druga grupa Ga možda vidi kao sažaljivog Cara koji ima moć i koristi je da im pomogne u velikim iskušenjima. Ta mnoga viđenja posledica su njihovog različitog porekla, svakodnevnih iskustava i njihovog sopstvenog tumačenja Biblije. Naša slika o Bogu odrediće da li ćemo odlučiti da Ga obožavamo ili da Ga se plašimo.

Šta znači bojati se Boga? Strah  se obično ne koristi kao lepa reč. Na primer, postoji strah da ćemo pasti na testu ili izgubiti trku. Postoji strah od kazne ili posledica zlodela. Međutim, reč strah u Otkrivenju ima drugu konotaciju. On tu znači poštovanje, divljenje, priznanje, duboko poštovanje, čast, hvalu i obožavanje. Taj strah i veličanje imaju svoj koren u ljubavi i zahvalnosti čoveka prema Heroju, Tvorcu i Spasitelju svakog života.

Bog ima silnu moć da deluje autoritativno, i čini ono što Mu je ugodno. Preko svoje Reči, dela i prirode, Bog ispoljava svoj izbor da voli čoveka i brine o njemu. Iz tog razloga, klanjati se Bogu ne znači samo prisustvovati sastanku u crkvi ili pognuti glavu. To pre svega znači pokloniti se pred Njim srcem i dati Mu slavu i sve najbolje što se tiče časti, vremena, sredstava, sposobnosti i službe.

Bog je Car koji voli, brine, silan je i moćan. On bira da bude sa čovekom uprkos svojoj svetosti. Ta istina otkriva se počev od davanja sopstvenog Sina i opisa u Njegovoj reči pa do svakodnevnih čuda. Čak je i priroda živi svedok o Njegovoj brizi u svim pojedinostima našeg života. Videći sve što On čini, nema drugog odgovora do da budemo zahvalni i da Mu tu ljubav uzvratimo na mnogobrojne načine. Dobra vest data u Otkrivenju postaje jednostavno podsetnik na našu svečanu dužnost prema Njemu. I toj radosti u ljudskom srcu što možemo duboko poštovati Onoga kome se najviše divimo i koga prepoznajemo kao Suverena univerzuma, nema kraja. U središtu našeg obožavanja nalazi se potpuno predanje života Njemu u čast.

**Odgovorite:**

`1.	Kako slikate Boga u svom umu?`

`2.	Kako vam ta slika pomaže da Ga poštujete?`

*Frensis Gabrijela Korea Karion, Silang, Kavite, Filipini*
