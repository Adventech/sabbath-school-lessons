---
title:  "Čas suda je došao!"
date:   19/05/2018
---

> <p>Stih za pamćenje</p>
>»I vidjeh drugoga anđela gdje leti posred neba, koji imaše vječno jevanđelje da objavi onima koji žive na zemlji, i svakome plemenu, i jeziku i koljenu i narodu.« (Otkrivenje 14,6)

**Uvod** (Otkrivenje 14,7)

Kao deca, moj brat i ja voleli smo da trčkaramo unaokolo i istražujemo zamkove duž obale zapadne Afrike u zemlji zvanoj Gana, gde smo odrasli i živeli kao misionari. Znali smo da skočimo na stare topove iz britanske ere i jurimo kroz „tunele“. Jedno posebno iskustvo u vezi sa zamkom Elmina nikad neću zaboraviti.

Poput mnogih drugih zamkova duž obale Gane, zamak Elmina bio je sagrađen pre više od pet stotina godina! Bilo je to jedno od najznačajnijih stajališta na Atlantskom putu robova pod Portugalcima, Holanđanima, a onda kasnije pod Britancima. Zamak je imao više zatvorskih ćelija, gde su muškarci, žene i deca sa svih strana Zlatne obale čuvani, i prema kojima se neljudski postupalo sve dok ih ne bi poslali za Evropu i Severnu Ameriku kao robove.

Uslovi u kojima su ti ljudi živeli bili su nezamislivi, i mnogi od njih bi umrli na putovanju preko Atlantskog okeana. Međutim, mnogi od tih robova, uprkos ozbiljnom ugnjetavanju, pevali su pesme i hvalili Boga dok su radili u poljima. Pevali su pesme nade, nade na Isusov drugi dolazak kada će oni konačno biti oslobođeni i odvedeni u raj, gde će biti zaista slobodni.

Nadahnuti deo istorije podseća me na moj omiljeni biblijski lik, na Pavla i njegovog prijatelja Silu. Zajedno su bili bačeni u tamnicu u Filibi, pošto su ih najpre išibali. „A u ponoći bijahu Pavle i Sila na molitvi i hvaljahu Boga; a sužnji  ih slušahu. A ujedanput tako se vrlo zatrese zemlja... I odmah se otvoriše sva vrata i svima spadoše okovi (Dela 16,25.26). Gospod ih je oslobodio na izuzetno čudesan način.

Kako se čas suda i progonstva približava, možete li s pouzdanjem reći da ste voljni da hvalite Boga čak i u najmračnijem vremenu? Otkrivenje 14,7 kaže: „I govoraše velikijem glasom: bojte se Boga, i podajte mu slavu, jer dođe čas suda njegova; i poklonite se onome koji je stvorio nebo i zemlju i more i izvore vodene.“ Kakav nam je divan zadatak Bog dao! Bog nas podseća na svoju slavu i veličanstvo. On nas podstiče da se pripremamo i požurimo jer se približava kraj, kada će se On  konačno vratiti da nas zatočenike ovog grešnog sveta odvede u raj, gde ćemo biti slobodni!

*Komal Nanfeli Svensi, Silang, Kavite, Filipini*
