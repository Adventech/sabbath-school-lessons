---
title:  "Objavljujmo globalno evanđelje!"
date:   20/05/2018
---

**Logos** (Otkrivenje 14,6; 2. Petrova 1,12)

**Sadašnja istina** (Otkrivenje 10,1; Otkrivenje 14,6)

Vest trojice anđela iz Otkrivenje 14 predstavlja ispunjenje onoga što je naložio anđeo u Otkrivenje 10. Pominjanje „drugog anđela“ vraća čitaoca na sedam anđela koji su trubom najavili sud i podseća na suđenje. Postupno otkrivanje istine je česta biblijska tema u celom Svetom pismu.

**Evanđelje** (Matej 24,14; Rimljanima 1,1)

Otkrivenje 14,6 je ispunjenje onoga što stoji u Matej 24,14. To evanđelje nije neko drugačije evanđelje već ista hristocentrična vest o kojoj je reč u celoj Bibliji. Završno objavljivanje evanđelja otpočelo je na dan Pedesetnice. Ono uključuje dobru vest o Hristovom životu, smrti, vaskrsenju i vaznesenju na nebo.

Otkrivenje 14,6 je jedino mesto gde se izraz evanđelje  pojavljuje u knjizi Otkrivenje (iako se glagolski oblik takođe nalazi u tekstu Otkrivenje 10,7). Prateći glagol „propovedati“ posebno pojačava važnost onoga što se objavljuje. Božju poslednju vest ovom svetu upućuje prvi od trojice anđela. Većina komentatora, uključujući i neadventističke, slažu se da je to „poslednja prilika za pokajanje“ „data narodima“.<sup>1</sup> Tako u sveukupnom kontekstu Otkrivenja, evanđelje podrazumeva dobru vest o Hristovom drugom dolasku kada će On izbaviti svoj narod.

**Oni koji žive na zemlji** (Otkrivenje 1,6; Otkrivenje 13,8; Otkrivenje 14,6)

Izraz „oni koji žive na zemlji“ često se javlja u knjizi Otkrivenje. On „funkcioniše skoro kao tehnički izraz za bezbožne, naime, one koji se protive evanđelju i progone veran Božji narod (uporediti: Otkrivenje 3,10; Otkrivenje 6,10; Otkrivenje 8,13; Otkrivenje 11,10; Otkrivenje 13,8.14; Otkrivenje 17,2)“.<sup>2</sup> To su oni koji se klanjaju zveri, čija imena „nisu zapisana u životnoj knjizi“ (Otkrivenje 13,8). Ta slika stoji kao kontrast prema onima „koji žive na nebu“ (Otkrivenje 13,6) i vladaju u nebeskim prostorima (uporediti Otkrivenje 1,6; Otkrivenje 5,9.10). Ta vest nije za vernike, već naprotiv predstavlja poslednju vest opomene nevernicima.

**Globalna realnost** (Matej 24,14; Otkrivenje 10,11; Otkrivenje 13,7.8)

Vest „večno evanđelje“ je globalna po svom obimu. Pominjanje „svakog plemena, i jezika i koljena i naroda“ dovodi se u vezu sa tekstom u Otkrivenje 10,11, gde je Jovanu naloženo da opet prorokuje „narodima i plemenima i jezicima i narodima mnogima“. Dakle, taj raniji nalog znači da u tom smislu postoji kontinuirana realnost za crkvu. Ta globalna opomena dolazi kad je zveri iz mora data vlast „nad svakijem koljenom i narodom i jezikom i plemenom“, kad svi budu pokazali odanost sotoni i poklonili mu se (Otkrivenje 13,7.8).

Budući da je sotonino delo globalno po svom obimu, na isti način vest evanđelja za poslednje vreme takođe je globalna vest. Isus preko te vesti upozorava svet o ispunjenju Matej 24,14: „I propovjediće se ovo jevanđelje o carstvu po svemu svijetu za svjedočanstvo svijem narodima. I tada će doći pošljedak.“ Vest trojice anđela, u samoj svojoj suštini, predstavlja poseban poziv celome svetu da se pokloni živome Bogu pre nego što bude suviše kasno.

**Odgovorite:**

`1. Na koji način možete pomoći u širenju dobre vesti evanđelja?`

`2. Na koje sve načine rastete u razumevanju istine?`

`3. Da li Božji narod poslednjeg vremena ima posebnu vest za ovaj svet?`

*Majkl V. Kembel, Silang, Kavite, Filipini*

___________
<sup>1</sup> Grant R. Osborne, Revelation,  Baker Exegetical Commentary on the New Testament (Grand Rapids, MI: Baker Academic, 2002), 535.

<sup>2</sup> Ranko Stefanovic, Revelation of Jesus Christ: Commentary on the Book of Revelation, 2nd ed. (Berrien Springs, MI: Andrews University Press, 2009), 245,451.
