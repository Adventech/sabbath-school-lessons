---
title:  Sila objavljivanja i lični rad
date:   21/05/2018
---

**Svedočanstvo** (Otkrivenje 14,6-20)

„Prema ovom proročanstvu, posle najavljivanja suda i poruka koje su povezane s njim, sledi dolazak Sina čovečijega na oblacima nebeskim. Propovedanje da je drugi Hristov dolazak pred vratima, u stvari je najavljivanje suda. To najavljivanje nazvano je večnim jevanđeljem. Prema tome, propovedanje drugog Hristovog dolaska, objavljivanje njegove blizine, istaknuto je kao važan deo evanđeoske poruke.

Biblija izjavljuje da će u poslednje dane ljudi biti obuzeti svetovnim poduhvatima, uživanjima i sticanjem novca. Oni će biti slepi za nebesku stvarnost... Tako je i danas. Ljudi trče za dobitkom i sebičnim uživanjima kao da nema Boga, da nema neba, da nema života posle smrti. Upozorenje na potop u Nojevo vreme bilo je poslano da bi pokrenulo ljude iz njihovog bezakonja i pozvalo ih na pokajanje. Isto tako, poruka o skorom Hristovom dolasku usmerena je da trgne ljude iz njihove obuzetosti svetovnim poduhvatima, da postanu svesni nebeske stvarnosti i prihvate poziv da sednu za Gospodnji sto.

Svet propada zbog nedostatka jevanđelja. Za Božjom rečju postoji glad. Retki su oni koji propovedaju Reč nepomešanu sa ljudskom tradicijom. Ljudi ne primaju blagoslove, koje im je Bog u njoj namenio, iako imaju Bibliju u rukama. Gospod poziva svoje sluge da Njegovu poruku odnesu ljudima. Reč večnog života mora da bude objavljena onima koji umiru u svojim gresima.

Hristos u zapovesti da izađu na puteve i među ograde, određuje posao svima koje je pozvao da služe u Njegovo ime. Ceo svet je radno polje Hristovih slugu. Cela ljudska porodica pripada njihovoj crkvenoj opštini. Gospod želi da Njegova reč blagodati bude objavljena svakoj duši.

U velikoj meri to je moguće postići ličnim radom. Tim metodom se i Hristos služio. Njegov posao najvećim delom sastojao se od razgovora sa pojedincima. On je pokazivao puno obzirnosti prema jednom jedinom slušaocu. Preko te jedne duše poruka je često prenošena hiljadama.

Mi ne smemo čekati da duše dođu k nama; moramo ih potražiti tamo gde žive. Rad je tek započeo propovedanjem Reči sa propovedaonice. Mnoštvo ljudi nikada neće biti obuhvaćeno jevanđeljem ukoliko im ne bude odneseno.

Niko ne bi smeo da bude zanemaren zbog svoje prividne odanosti onome što postoji u svetu. Mnogi ljudi na visokim društvenim položajima su ojađena srca i mučeni taštinom. Oni čeznu za mirom koji nemaju. U najvišim društvenim slojevima ima onih koju su gladni i žedni spasenja. Mnogi će prihvatiti pomoć, ukoliko im se Gospodnji vesnici budu lično približili, ljubazno, sa srcem koje je Hristova ljubav učinila nežnim.“<sup>1</sup>

*Izdavači, Silver Spring, Merilend, SAD*
_________
<sup>1</sup> Elen G. Vajt, Pouke velikog Učitelja, str. 227-231 orig.
