---
title:  Skidanje maske
date:   11/04/2018
---

**Primena** (Jovan 3,7)

Pre no što smo prihvatili Hrista kao svog ličnog Spasitelja, nosili smo masku koju smo često smatrali svojim pravim licem. Ta maska se mora skinuti kako bismo postali jedno sa Bogom (Dela 9,18). U novom životu sa Hristom, počinjemo da doživljavamo unutrašnji mir i radost, znajući da naš život pripada Bogu.

U Danilovoj knjizi, razni lideri priznaju da Bog postoji, ali tek pošto su sagledali Njegova dela kroz Danila. Mnogi ljudi i danas funkcionišu po istom principu – „videti znači verovati“. Međutim, pošto smo Hristovi sledbenici, Gospod očekuje od nas da verujemo pre nego što vidimo (Jovan 20,29). Božje delovanje preko Danila podseća sve nas da ništa ne možemo postići sopstvenom snagom. Ali kad se ponizimo pred Njim, Bog je u stanju da nas uzdigne do većih visina.

Biblija objašnjava da je novorođenje najveći zahtev koji treba ispuniti da bismo se pripremili za vreme kraja. Razgovor između Isusa i Nikodima (Jovan 3,1-9) pokazuje hrišćanima da je spasenje moguće za sve, i Jevreje i neznabošce. Kad Hrista prihvatimo kao svog ličnog Spasitelja, On će nam podariti silu da savladamo sve izazove s kojima se suočavamo u vreme posletka.

Car Navuhodonosor je verovao u svoju ličnu moć, silu i veličanstvenost. U svome umu, on je bio ubeđen da jedino on ima poslednju reč. Međutim, dogodilo se da je upravo Bog imao poslednju reč. Dok svet u šoku tetura ka svome kraju, vreme je da poverujemo da naš Otac na nebu ima poslednju reč. Svuda vidimo strah, očaj, frustracije, pa čak i smrt, ali će Bog konačno izbaviti svoje verne sluge.

Najbolji način da budemo bliži Bogu jeste da prihvatimo Hrista kao svog Spasitelja, putem krštenja. Kad se nanovo rodimo, postajemo prave loze na čokotu (Jovan 15,5). Posle iskustva ponovnog rođenja, naša srca ostaju pokajana u Hristu bez obzira na sve što se ispreči na našem putu. Sledimo ove savete koji će nam pomoći da skinemo masku i prihvatimo Hrista kao svog Spasitelja:

*Nemojmo imati tvrdo srce.* Bog je obezbedio sredstva preko kojih možemo prepoznati Njegovo postojanje. Baš kao što je Danilo bio predstavnik u Vavilonu, i mi danas imamo predstavnike koji nose istu vest. Kad čujemo vest, trebalo bi da joj dopustimo da uđe u naš život (Jevrejima 3,7.8).

*Odlučite jednom za svagda.*  Put ka spasenju iziskuje da ne idemo napred-nazad. Kad jednom odlučimo, usredsređujemo se na nagradu večnog života, i nema osvrtanja unazad (Filibljanima 3,13).

*Neka vam Bog bude iznad svega drugog.*  Svetovni uspeh i ostvarenja ne bi trebalo da nas navedu da ostavimo Boga. Umesto toga, to bi trebalo da nam pruži mogućnost da se još vise približimo Bogu (2. Korinćanima 3,5).

*Džozef Vambua, Najrobi, Kenija*
