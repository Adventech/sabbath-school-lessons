---
title:  Kako se ogorčenost pretvara u ljubav
date:   12/04/2018
---

**Mišljenje** (Danilo 6,3)

Kad god radimo nešto za Boga, đavo je nesrećan. Sa svojim predstavnicima na Zemlji, on silno pokušava da nas odvrati od namere da činimo ono što je pravo u Božjim očima. Ta borba između dobra i zla, u koju su uvučeni Božji verni, traje već mnogo godina.

Prema Danilo 6, vernost je Danila dovela do počasnog položaja. Car Darije vidi Danila kao osobu u koju se može pouzdati što se tiče vlasti, upravljanja i vođstva u svom carstvu. Međutim, ostali upravnici u tom regionu zavide Danilu i mrze ga. Oni pokušavaju da pronađu grešku u svim oblastima za koje je Danilo zadužen, ali bez uspeha (Danilo 6,4). Konačno, tajno smišljaju plan koji će napraviti razliku između dobra i zla, svetlosti i tame, života i smrti. „Nećemo naći na toga Danila ništa, ako ne nađemo što na nj radi zakona Boga njegova“ (Danilo 6,5).

I kao što je bilo sa Danilom, tako je i sa nama danas. Naš neprijatelj vreba svaku priliku da nas uhvati u grešci. To se odnosi na nas i kao pojedince i kao crkvu. On posmatra naš moral, skromnost, ishranu, odnose i još mnogo toga da bi pronašao kako da napadne našu vernost Bogu. Sem toga, ako ne nađe ništa zbog čega bi nas optužio, on kreće da nas napada zbog naše odanosti Bogu.

Kao Hristovi sledbenici, posebno u Crkvi adventista sedmog dana, nailazimo na protivljenje različitih grupa ljudi. Međutim, trebalo bi da ostanemo čvrsti u svojoj veri, uzdajući se u Boga u svakoj situaciji kada su napadnuta naša duhovna verovanja. Ponekad to može iziskivati da napravimo teške izbore.Kad naši poslodavci zahtevaju da radimo subotom, potrebna nam je Danilova vernost. Kad naše obrazovne ustanove organizuju ispite ili sportske aktivnosti subotom, moramo da napravimo izbore.

U ovo vreme kraja, mi nalazimo sebe u Danilovim cipelama na mnogo načina. Crkva bi trebalo da sačuva svoju ulogu Božjeg ostatka (Otkrivenje 12,17). Kad se ljudi klanjaju svetskim silama, Božja crkva se mora razlikovati. Kad ljudi obožavaju aždaju i veličaju je (Otkrivenje 13,4), Božje iskrene sluge moraju praviti izbore koji idu u prilog njihove vere.

Iz Danilovog karaktera saznajemo da je vernost kvalitet potreban svakom hrišćaninu. Danilo je sačuvao svoju odanost Bogu čak i u ropstvu. Pa iako nije više mogao da se nađe u Jerusalimskom hramu, on se molio tradicionalno okrenut u pravcu Obećane zemlje tri puta dnevno, „kao što činjaše prije“, u skladu sa zakonom (Danilo 6,10). Čak se i suočen sa smrću čvrsto držao te navike.

**Odgovorite:**

`1.	Da li je postojao neki način da Danilo izbegne da bude bačen u lavovsku jamu? Šta mi možemo učiniti ako se nađemo u sličnoj situaciji?`

`2.	Šta nas odnos između Danila i cara Darija uči o vernosti?`

*Vilijam Mutunga, Najrobi, Kenija*
