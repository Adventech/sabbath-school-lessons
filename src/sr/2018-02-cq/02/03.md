---
title:  Danilo sadašnjeg vremena
date:   09/04/2018
---

**Svedočanstvo**  (Isaija 43,10)

„Kao što je sarađivao s Danilom i njegovim prijateljima, Gospod će sarađivati sa svima onima koji se trude da ispune Njegovu volju. Bog će, udeljujući svoga Duha, podržati svaku dobru nameru, svaku plemenitu odluku. Oni koji hode putem poslušnosti, naići će na mnoge prepreke. Snažni, ali potajni uticaji možda će ih vezivati uz svet, ali Gospod  je sposoban da onemogući svaku silu koja se trudi da pobedi Njegove izabrane; Njegovom snagom oni mogu da savladaju svako iskušenje, da pobede svaku teškoću.“<sup>1</sup>

„U životu pravog hrišćanina ništa nije beznačajno. U očima Svemogućega svaka dužnost je važna. Gospod  tačno procenjuje svaku priliku za službu. Neiskorišćene mogućnosti isto tako ulaze u izveštaj kao i one koje smo iskoristili. Nama će biti suđeno na temelju onoga što je trebalo da postignemo, a nismo postigli zato što se nismo poslužili svojim sposobnostima da proslavimo Boga.

Plemenit karakter nije posledica slučaja; on se ne može pripisati posebnoj naklonosti ili darovima Proviđenja. On je rezultat samodiscipline, pokoravanja niže prirode višoj, predavanja sebe u službu Bogu i bližnjima.

Preko vernosti načelima umerenosti, koju su pokazali jevrejski mladići, Bog govori današnjoj omladini. Postoji potreba za ljudima koji će se kao Danilo hrabro založiti za ono što je pravo. Postoji potreba za čistim srcima, jakim rukama, srčanom hrabrošću; zato što nas borba između poroka i vrline poziva na stalnu budnost.“<sup>2</sup>

„I današnji mladići mogu dobiti duha koji je nadahnjivao Danila; oni mogu crpeti iz istog izvora snage, imati istu moć samokontrole, pokazati u svom životu iste vrline, čak i u okolnostima koje su isto tako nepovoljne. Iako su okruženi iskušenjima da popuste svojim grešnim sklonostima, posebno u našim velikim gradovima, u kojima je svaki oblik čulnog zadovoljavanja lako dostupan i primamljiv, uz božansku blagodat njihova namera da proslave Boga može ostati čvrsta! Oni mogu strogom odlučnošću i živom budnošću da se odupru svim iskušenjima koja napadaju dušu. Međutim, pobedu će postići jedino oni koji su odlučili da čine ono što je pravo, zato što je pravo.“<sup>3</sup>

„Pažljivo proučavanje ostvarivanja Božje namere u istoriji naroda i u otkrivanju onoga što će tek doći, pomoći će nam da pravilno ocenimo vrednost svega što se vidi i svega što se ne vidi, i shvatimo šta je pravi životni cilj.“<sup>4</sup>

**Odgovorite:**

`U kojim situacijama treba da se ugledamo na Danilov primer, bilo kao crkva bilo kao pojedinac?`

*Rouz Ndanu, Makueni, Kenija*
__________
<sup>1</sup> Elen G. Vajt, Istorija proroka i careva, str. 487.orig.

<sup>2</sup> Isto, str. 488.orig.

<sup>3</sup> Isto, str. 489,490.orig.

<sup>4</sup> Isto, str. 548.orig.
