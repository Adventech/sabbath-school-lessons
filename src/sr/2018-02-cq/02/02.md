---
title:  Test vere u Boga
date:   08/04/2018
---

**Dokaz**  (5. Mojsijeva 4,6-8; Danilo 3; Dela 17,28; Galatima 6,14)

**Obraćanje pažnje na Božji glas** (5. Mojsijeva 4,6-8)

Od samog početka, Bog je voleo Izrael kao svoj izabrani narod. Trebalo je da Izraelci budu Božji izabrani narod, koji će Njegovu ljubav i silu objavljivati ostalom svetu. Ljubav koju je Bog gajio prema Izraelu odnosi se na svakoga ko danas prihvati Hrista kao svog ličnog Spasitelja. Za Izraelce, zakon Božji predstavljao je znak, između Svemoćnog Boga i njih, da su oni učesnici Njegovog večnog carstva.

Dat Izraelcima preko Mojsija, zakon je trebalo da izraelski narod vodi kroz iskušenja koja su ih okružavala i sačuva ih od izopačenih želja koje su vrebale u njihovoj sredini, tako da bi mogli ostati čisti i odani Bogu. Tokom robovanja u Vavilonu našli su se licem u lice sa idolopoklonstvom. Morali su da izaberu između službe carevima ovoga sveta i poslušnosti uputstvima istinitog Boga.

Priča o Danilu i njegova tri jevrejska druga uči današnje hrišćane šta znači imati oprobanu hrišćansku veru. Kad  im je naloženo da se povinuju ćudima ljudskih vladara, Danilo i njegovi drugovi čvrsto su se držali svoje vere i branili je po svaku cenu. Danas, i mi imamo zavet sa Bogom, baš kao Izrael. S obzirom da smo hrišćani, Bog očekuje od nas da sledimo Njegova uputstva onako kako su zapisana u Bibliji. Stepen naše vernosti Njemu i Njegovim zakonima predstavljaće razliku između večnog života i večne smrti.

**Bogu neka je slava** (Galatima 6,14)

U Novom zavetu, Pavle tvrdi da je njegova hvala ne u ljudima ili u onome što oni čine. Ne hvali se ni sobom. Sva svoja postignuća i uspeh on pripisuje višoj Sili. On izabira da hvalu i slavu nađe u Hristu.

Dok mnogi ljudi propuštaju da prepoznaju Hrista, Pavle bira slavu u Bogu i odlučuje da više sazna o Njemu (Filibljanima 3,8). Sem toga, Pavle kreće na put od stotina milja da bi Boga obznanio drugima. On je obuzet spasenjem koje je Hristos doneo svojom smrću na krstu. Posledica Hristove smrti donosi mu mir, oproštaj, pravednost i večnu slavu.

„Doktrina o blagodati, o razapetom Hristu poučila ga je da se odrekne bogatstva, časti, zadovoljstava, koristi i odobravanja sveta; za njega su sve to bile ’trice’ u poređenju sa poznanjem Hrista Isusa njegovog Gospoda.“<sup>1</sup>

Ista situacija zapaža se  kada Danilo, na vavilonskom dvoru, slavu odaje Bogu umesto zemaljskim carevima. Čak i posle ogromnih dostignuća, kakvo je bilo tumačenje carevog sna, Danilo odlučuje da ostane ponizan (Danilo 2,49).

Dok se približavamo kraju sveta, možemo izvući važne pouke iz života i iskustva proroka Danila. Slično tome, Pavle se svojim učenjima obraća i nama. Bez obzira na ostvarenja, uspehe i napredak koje možda vidimo u ovom svetu, naša slava trebalo bi da bude u Hristu, Njegovoj smrti na krstu i našem spasenju.

**Klanjanje pod prisilom i čudesno izbavljenje** (Danilo 3)

Danilo 3 ukazuje čitaocima na zlatni kip koji je postavio car Navuhodonosor, zahtevajući da mu se svi poklone. Međutim, odani svojoj veri, tri jevrejska mladića odbijaju da se poklone zlatnom kipu, koji predstavlja svetsku silu (Danilo 3,12). Car se razbesneo i naredio da Misah, Sedrah i Avdenago budu uhvaćeni i spaljeni.

Smrt u užarenoj peći bila je u Vavilonu vrsta kazne (Jeremija 29,22). Tri jevrejska  mladića bačena su u peć u očekivanju da ih temperatura sprži do kostiju. Nasuprot onome što je car mislio i na ogromno iznenađenje naroda, Bog je oslobodio žrtve iz peći. Car je priznao: „Evo, vidim četiri čovjeka odriješena,  gdje hode posred ognja i nije im ništa, i četvrti kao da je sin Božji“ (Danilo 3,25). Car se konačno potčinio sili pravoga Boga i zapovedio ljudima da izađu iz užarene peći.

Za one koji ostaju odani Bogu, četvrta Osoba biće prisutna u svakoj situaciji okrenutoj protiv njih. Danas to možda neće biti užarena peć, ali možemo prolaziti kroz slične okolnosti u kojima će se proveravati naša odanost. Kada se pouzdamo u Boga, mi Mu bezuslovno predajemo sve što imamo, uključujući i svoj život (Danilo 3,17.18).
Svet će, preko svojih moćnika, možda pokušavati da okalja Božje izabrane sudove, ali će četvrta Osoba uvek biti tu da oslobodi verne u svim okolnostima.

**Obznaniti Boga** (Dela 17,28)

Našavši se u Atini, Pavle je nastavio da širi svetlost o svemoćnom Bogu – Bogu iznad svih bogova. Atinjani su bili duboko ogrezli u idolopoklonstvu (Dela 17,23), baš kao i ljudi u Vavilonskom carstvu. U toj situaciji Pavle je postao Božji izabrani sud da govori narodu koji Ga nije priznavao. On tvrdi da je Bog svuda prisutan i da svi naši postupci, i fizički i itelektualni, proističu od Njega.

Bog može da prozre i najmračnije duše, i kad ljudi okrenu leđa Njegovoj ljubavi, srešće se sa Bogom koji negoduje. Kad ostavimo grehe, ponovo se susrećemo sa Bogom koji voli i prašta. Shvatanje izraza da smo Božji podrazumeva da ne posedujemo ništa što bismo mogli nazvati svojim sopstvenim.

„Tvrditi da je bilo koji Božji dar naš sopstveni znači potkradati Boga... Koliko je svetije, dublje, blagoslovenije i prožetije ljubavlju reći da svaki dah našeg života  potiče od Njega... da se okrećemo oko Njega kao središta našeg bića, da nam On daje i silu da se krećemo.“<sup>2</sup>

**Odgovorite:**

`1.	Koju ćemo korist imati ako se držimo Božjih uputstava?`

`2.	Koje su posledice popuštanja pritiscima sveta?`

`3.    Kako možemo objavljivati Boga i u najtežim situacijama?`

*Florens Mveni, Makakos, Kenija*

____________
<sup>1</sup> John Gill, „Galatians 6:4“, John Gill’s Exposition of the Bible, Bible Study Tools, accessed March, 16,2018, https://goo.gl/T5c5sW.

<sup>2</sup> E.B.Pusey, Sermons, vol 2, p.372, quoted in William Robertson Nicoll, „Commentary on Acts 17:28“. Sermon Bible Commentary, StudyLight.org, accessed March 16, 2018. https://goo.gl/tujsmb
