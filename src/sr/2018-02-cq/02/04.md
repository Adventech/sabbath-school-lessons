---
title:  Posledice predanja
date:   10/04/2018
---

**Dokaz** (Danilo 2,48)

Priča o Danilu i njegova tri druga pruža nekoliko pouka za hrišćane dvadesetprvog veka. Pre svega, svaki dan u Danilovom životu otpočinjao je molitvom Gospodu (Danilo 6,10). Molitva je bila izuzetno važna u Danilovom životu. On je svakoga dana komunicirao s Bogom. Hristos ponavlja isto mišljenje kad daje uputstvo svojim učenicima: „Stražite i molite se“ (Matej 26,41).

Molitva čuva hrišćane od zamki i posledica iskušenja. Bog opisuje Danila kao „milog čoveka“ (Danilo 10,11.19). Danilov karakter odgovara opisu koji je Hristos dao o Božjoj voljenoj deci u Jovan 14,21.23. Sem toga, očigledno je da je Danilo razvio naviku molitve sličnu onoj koju vidimo u životu Hrista (Marko 1,35), Avrama (1. Mojsijeva 19,27) i Davida (Psalam 5,3).

Kao hrišćani koji žive na kraju vremena, trebalo bi da budemo sigurni u pogledu svog ličnog predanja u molitvi. Valjalo bi da se usredsredimo na svakodnevno duboko razmišljanje o Božjoj Reči, što može obezbediti jak temelj vere i vernosti da bismo opstali u najtežim vremenima.

Još jedna istaknuta pouka iz priče o Danilu jeste da vernost donosi nagradu. Vernost dovodi Danila na viši položaj u carstvu. Posle pada Vavilona, Darije je reorganizovao vladu i u njoj naimenovao Danila za ključni položaj. Zapazivši kvalitet Danilove vernosti, on tu vidi rešenje za iskvarenost u sopstvenoj vladi.

Kad smo verni Bogu, možemo biti verni i ljudima. Danilova stalna vernost Bogu učinila ga je i najbojim među njegovim saradnicima u Vavilonu. Budući da je negovao svakodnevno posvećivanje Bogu, postigao je uspeh u svojoj karijeri. Ipak, njegove kolege nisu bile baš srećne zbog toga. U Danilu su oni videli pretnju za svoje nepravedne postupke. „Najveći problem koji su imali sa Danilom ogledao se u tome  što su postepeno gubili mogućnost da neprilično koriste svoj položaj… Kada bi on bio postavljen da vlada nad svim, predviđali su da će sveukupna korupcija u carstvu iščeznuti.“<sup>1</sup>

Na kraju, kako nisu pronašli nikakvu ovozemaljsku slabost kod Danila, odlučili su da okaljaju njegov duhovni imidž. Oni su želeli da Danilo napravi neki kompromis u svojoj veri u pravog Boga. Ali Danilo će ostati veran do kraja, sve da ga to košta i života.

**Odgovorite:**

`1.	Šta nas sprečava da danas budemo verni Bogu? S kojim ćemo se sličnim situacijama verovatno suočiti na kraju vremena?`

`2.	Kako Danilo nije podlegao pritisku svojih saradnika? Čemu nas to uči kad je reč o našem položaju u svetu?`

*Džozefin Nduku, Makueni, Kenija*
__________
<sup>1</sup> 	„Daniel 6: Not Just a Test of Faith, but Faithfulness.“ Walk With the Word, accessed March 16,2018, https://goo.gl/5uC9o5
