---
title:  Najuzvišeniji
date:   02/06/2018
---

> <p>Stih za pamćenje</p>
> »A u to će se vrijeme podignuti Mihailo veliki knez, koji brani tvoj narod; i biće žalosno vrijeme, kakoga nije bilo otkako je naroda do tada; i u to će se vrijeme izbaviti tvoj narod, svaki koji se nađe zapisan u knjizi.« (Danilo 12,1)

**Uvod** (Otkrivenje 13,11.12)

Sa profilom prve zemlje u svetu po svojim ekonomskim mogućnostima, kao vodeća zemlja u svetu u oblasti visoke tehnologije, filmske industrije i visokog obrazovanja, Sjedinjene Američke Države još uvek ostaju „svetska supersila bez premca“.<sup>1</sup> Čak i za one od nas koji ne žive u Sjedinjenim Državama, njena moć i dominantnost izgleda dosežu do svega, od onog što gledamo do načina upravljanja u našim zemljama. Ali jeste li se ikada zapitali zašto je to tako? Kako to da ta zemlja može imati toliki uticaj na svet u celini?

Imajući to na umu, sećam se trenutka kad je Barak Obama prvi put inaugurisan kao 44. predsednik Sjedinjenih Država 20. januara 2009. godine. „Jedno novo rođenje slobode“, misao uzeta iz govora predsednika Abrahama Likolna 1863. godine bila je tema ceremonije kada je Obama polagao zakletvu, stupajući na mesto novog predsednika. Iako je to bio veliki i značajan pomak videti prvog Afroamerikanca izabranog za taj položaj, ja nikada neću zaboraviti uskomešanost nastalu u našim crkvama. Da li bi to mogao biti onaj koji će propisati nedeljni zakon? Ili „zver“ o kojoj se govori u Otkrivenje 13? Da li će njegov mandat ubrzati Isusov dolazak? Brzo premotajte poslednjih devet godina; Obamino predsednikovanje je došlo i prošlo, a ta proročanstva preneta su na novog predsednika.

Knjiga Otkrivenje puna je proročkih simbola i slika, i kad god se pojavi novi predsednik, mi upravljamo pogled na znake te knjige. U stvari, nema ničeg pogrešnog u tome da čovek neprestano prati šta se dešava u svetu, ali ponekad deluje zastrašujuće misliti da će ta velika sila staviti u pokret ono što čitamo u Otkrivenje 13.

Da, Amerika je možda svetska supersila bez premca, ali ne bi trebalo nikada zaboraviti da uprkos svoj njenoj sili i moći, postoji Neko ko je još veći. Psalam 47,8 govori nam da „Bog caruje nad narodima; Bog sjedi na svetom prijestolu svom“. Bez obzira šta će se dogoditi na zemlji, u sadašnjosti ili budućnosti, Bog još uvek sedi na svom prestolu, On još uvek ima kontrolu nad svim.

I dok se usredsređujemo na ulogu Amerike u biblijskom proročanstvu, nemojmo propustiti da se prisetimo da Jovanova knjiga Otkrivenje treba da nam otkrije lepotu Isusa Hrista koji je Najuzvišeniji!

*Abigejl Hejzel, Volverhempton, Engleska*

_________

<sup>1</sup>	Jonathan Adelman, „Why The U.S. Remains the World’s Unchallenged Superpower“, November 24.2013, https://goo.gl/Ys1sGA
