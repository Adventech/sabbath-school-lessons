---
title:  Spreman ili ne
date:   06/06/2018
---

**Primena** (Danilo 12,1; Otkrivenje13,14-17)

Kad u istoj rečenici čujemo reči Amerika i Vavilon, naglasak je obično na „vremenu nevolje“. Često je mnogo straha i obeshrabrenosti kad nam se to iznosi bez praktičnih saveta kako da kroz sve to prođemo. Dakle, kad to vreme zaista dođe, šta nam valja činiti? Kako da obezbedimo da se naš  život očuva tokom tog perioda?

Budite spremni. Otkrivenje 13 nam kaže da će ta zver onemogućiti onima koji nemaju žig zveri da kupuju i prodaju. Sotona je učinio da ova generacija bude toliko obuzeta materijalnim stvarima tako da bi naša vera, ako ne budemo u stanju da kupujemo stvari iz čiste želje, mogla da se nađe na probi. Moramo sebe naučiti da se oslanjamo samo na ono najpotrebnije, tražeći od Boga da reformiše naš um, tako da potrošački mentalitet ne bude uzrok našeg pada u to vreme, zato što jednostavno volimo da kupujemo. Kad je reč o onome što nam je potrebno, savetuje nam se da znamo kako da sami obezbedimo svoju hranu, sami da sašijemo odeću! Veštine koje izgledaju staromodno možda će biti upravo ono što će nas održati!

Proučavajte. U istom poglavlju se govori da je zver u stanju da obmane stanovnike zemlje posredstvom svojih čuda. Često mislimo da moramo, da ne bismo bili prevareni, izučavati ta čuda, ali kako ćete razlikovati pravi dijamant od lažnog, ako ne znate karakteristike onog stvarnog? Da, proučavajte ulogu koju će Amerika odigrati i dela koja će činiti, ali nemojte propustiti da proučavate Božji karakter. Ako jednostavno budete poznavali Njega i Njegova dela, bićete u stanju da sagledate i ostala, lažna delovanja.

Ne zaboravite ko ima kontrolu.  Danilo 12,1 ističe ne samo činjenicu da će nastati vreme nevolje nego i da će Mihailo ustati i osloboditi svoj narod tokom tog mračnog perioda. Prema tome, ne bi trebalo da dozvolimo da vreme nevolje zamagli naše misli strahom i očajem, zato što Bog u istom tom stihu predskazuje da će svi oni čije se imena nađu u životnoj knjizi biti spaseni.

U 2. Petrova 1,19 stoji: „I imamo najpouzdaniju proročku reč, i dobro činite što pazite na nju, kao na vidjelo koje svijetli u tamnome mjestu, dokle dan ne osvane i danica se ne rodi u srcima vašima.“ Dakle, svrha proročanstva je da se ono prouči i primeni, a kao rezultat, Isus će boraviti u našem srcu; to znači da su reči proroštva zamišljene tako da izazovu celovitu promenu u našoj ličnosti, menjajući nas da bismo se pripremili za njihovo ispunjenje.

**Odgovorite:**

`1. Šta vas još može pripremiti za taj period zemaljske istorije?`

`2. Šta vas, po vašem mišljenju, sprečava da se potpuno pripremite?`

`3. Na koje vas načine proučavanje Božje Reči menja?`

*Džon Vota, London, Engleska*
