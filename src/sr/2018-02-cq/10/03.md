---
title:  "Akcija... i seci..."
date:   04/06/2018
---

**Svedočanstvo** (1.Petrova 1,13)

Kad čujemo vesti da hrišćani gube posao zbog svojih biblijskih uverenja, da su izloženi mučenjima, i da svet sledi nebiblijska učenja zarad „jedinstva“, često osetimo kako nam krv snažnije prostruji venama. Hrišćani neizbežno trpe neprijateljska osećanja, zatvaranje, žestoka iskušenja i podnose žrtve. Otkrivenje 13,3.4.7 svedoči o tome da „pokloniše se zmiji, koja dade oblast zvijeri“. I zveri je bilo dano da se „bije sa svetima, i da ih pobijedi: i dana joj bi oblast nad svakijem koljenom i narodom i jezikom i plemenom“. Pitanja kao što je ovo: „Da li bih bio u stanju da izdržim kad bi se to dogodilo meni?“ vrzmaju nam se u mislima, što nas može ili uplašiti ili učiniti još odlučnijim da ostanemo hrabri „gledajući na načelnika vjere i svršitelja Isusa“ (Jevrejima 12,2).

Kad život teče glatko, lako je biti hrišćanin; međutim, kad se suočimo sa nevoljama, ostati hrišćanin može biti veoma mučno. Sotona pokušava da uništi našu veru stavljajući nas u okolnosti koje nas navode da posumnjamo u dobrotu Gospodnju. To stvara pojedince koji na Boga gledaju sa užasom, kao na Nekog kome je glavni cilj da deli stroge kazne i otera u pakao. Savladani strahom, mnogi padaju u zamku da se usredsrede na sebe umesto na Hrista „koji je u svačemu iskušan, kao i mi, osim grijeha“ (Jevrejima 4,15).

„Što više razmišljamo o Hristovom karakteru, što više doživljavamo Njegovu spasonosnu silu, to ćemo dublje pojmiti sopstvenu slabost i nesavršenstvo, i ozbilnije gledati na Njega kao na našu snagu i Otkupitelja. Mi u sebi nemamo snage da očistimo hram duše od prljavštine; ali ako se pokajemo za svoje grehe protiv Boga, i zatražimo oproštaj preko Hristovih zasluga, On će nam podariti onu veru koja kroz ljubav radi i čisti srce. Verom u Hrista i poslušnošću Božjem zakonu možemo biti posvećeni, i tako postati pogodni za društvo svetih anđela i otkupljenih obučenih u belo u carstvu slave.“<sup>1</sup>

Premda je ovaj svet prepun nečistote i slabosti koje ratuju protiv Biblije i hrišćanskih ubeđenja, trebalo bi da gledamo na Hrista kao na našu nadu. On je pravednost svih onih koji veruju u Njega. Mi se uveliko nadamo da svet neće nastaviti ovakav kakav je. „Ovdje je trpljenje i vjera svetijeh“ (Otkrivenje 13,10). Hrišćani koji ne spuštaju svoja merila nego gledaju na Hrista kao na najveći primer, primiće nebesku nagradu za svoje trpljenje.

**Odgovorite:**

`1. Kako možete učiti od Hrista i oponašati Njegov karakter kad prolazite kroz mučna vremena?`

`2. Uprkos mnogim događanjima u svetu koja se tiču kraja vremena, kako možemo sebi osigurati život bez straha?`

`3. Kako možemo ponovo zapaliti i održavati svoju prvu ljubav za Isusa?`

*Ridžojs Huhujana, Birmingem, Engleska*
_________________

<sup>1</sup> Ellen G. White, The Sanctified Life, p.83.
