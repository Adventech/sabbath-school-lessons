---
title:  "Pa... nikad nisam očekivao tako nešto!"
date:   03/06/2018
---

**Logos** (Danilo 13,5; Amos 3,8; Matej 11,28; 1. Solunjanima 5,3-6; 2. Petrova 3,11-14)

Godina 2016. ostaće upamćena kao godina iznenađenja!

Britanija je glasala za Bregzit. Jedan virus je zapretio da prekine letnje Olimpijske igre. Čikago Kabs našli su se na prvom mestu u bejzbolu (što se nije desilo još od 1908), očigledno otklonivši 108 godina staru kletvu, a autsajderi 1000-1 iz Lester Sitija osvojili kup u prvoj ligi Engleske. Italija nastavlja da „izvlači“ stotine „migranata iz mora“<sup>1</sup>, a hiljade njih pokušale su da pređu Sredozemno more pošto su Slovenija, Hratska i Makedonija zatvorile svoje granice. Svet je bio šokiran terorističkim napadima u Briselu i otkrivanjem njihove povezanosti s napadima u Parizu 2015. godine.

U 2016. izgubili smo Harpera Lija, autora knjige Ubiti pticu rugalicu; Džin Vajlder, u prvoj verziji filma Vili Vonka; Reja Tomlinsona, momka koji je izmislio e-mail; i Princezu Liju koju je glumila Kari Fišer; kazali smo doviđenja i pop ikoni Princu i Muhamedu Aliju – a obojica su nesporno pripadali najvećim zabavljačima koje je svet ikada upoznao.

Ali je možda najveće iznenađenje stiglo u utorak, 8. novembra, kada je američki republikanski kandidat Donald J. Tramp postigao jednu od najneverovatnijih političkih pobeda u savremenoj istoriji Sjedinjenih Država, pošto je zvanično bio izabran za 45. predsednika Sjedinjenih Američkih Država. U godini iznenađenja, čuo se kolektivni uzdah: „Pa, nikad nisam očekivao tako nešto!“ Ja ne bih bio iznenađen kada bi čak i Danilo, koji je izjavljivao da Bog „smeće careve, i postavlja careve“ (Danilo 2,21) bio time zatečen!

Ali Pavle, pišući crkvi u Solunu, podseća svoje čitaoce da je Božji narod, po otkrivenju i pridruživanju, u mnogo povoljnijem položaju (1. Solunjanima 5,3-6).

Amos, pominjući izraz „dan Gospodnji“, već je raspravljao o tome: „Jer Gospod Gospod ne čini ništa ne otkrivši tajne slugama svojim prorocima“ (Amos 3,7).

Čak se i Petar, koga bismo mogli smatrati pre praktičnom osobom nego prorokom, pridružuje mišljenju da bi, daleko od toga da budemo šokirani, trebalo željno da očekujemo iznenađenja. Ne da možemo izjaviti: „Rekao sam vam ja to“, nego da postanemo misaoniji. „Proverite sebe“, da tako kažemo, opominje nas Petar u 2. Petrova 3,11, jer ste postali svesni činjenice da iza šokova i iznenađenja leži ispunjenje stihova iz 2. Petrova 3,13.14.

Ako ispravno razumemo Božju Reč, najmoćnija i najuticajnija nacija na zemlji biće u središtu poslednjih zapanjujućih događaja koji će svetsku istoriju dovesti do konačnog kraja.

Otkrivenje 13 daje nam sliku dve svetske sile simbolizovane dvema proročkim zverima. Danilo nam je već govorio da zveri simbolično predstavljaju narode ili svetske sile (Danilo 7,17.23). A ako se u mislima vratite na proučavanje teksta u Otkrivenje 13,1-10, doći ćete do zaključka da prva zver predstavlja papski Rim.

U Otkrivenje 13,5 imamo vremensko proročanstvo od četrdeset dva meseca, koje se završava naizgled kobnom propašću papstva 1798. Zatim se pojavljuje još jedna zver, ovaj put ne iz mora, nego iz zemlje (Otkrivenje 13,11). Istoričari među nama setiće se da su Sjedinjene Države dobile nezavisnost 1776, proglasile svoj Ustav 1787, i formulisale Zakon o pravima 1791. godine. Onda jedva može da iznenadi što je 1798. ta nova nacija postala svetska sila. Obično poređenje proročanstva i hronologije pokazuje da jedino Amerika odgovara tom opisu.

Amerika je bila nazvana „zemljom dobre prilike i slobode“. Po rečima Abrahama Linkolna tokom obraćanja u Getizbergu, „naši očevi su na ovom kontinentu iznedrili novu naciju, začetu u slobodi, i posvećenu ideji da su svi ljudi stvoreni jednaki“. U prvom amandmanu jasno kaže da „Kongres neće donositi zakon u vezi sa ustanovljenjem religije ili njenog slobodnog upražnjavanja, ili ograničenja slobode govora, ili štampe; ili prava ljudi da se mirno okupljaju, i podnose molbu vladi radi otklanjanja razloga nezadovoljstva“.

Kakva je samo sila postojala u ta dva roga slična jagnjetovim – u rogovima slobode! I kakvo je pribežište ta nacija, osnovana na načelima republikanizma i protestantizma, predstavljala za potlačene na zemlji, baš kao što je Isus kao Jagnje širio svoje ruke u znak dobrodošlice i pozivao sve: „Hodite k meni svi koji ste umorni i natovareni, i ja ću vas odmoriti“ (Matej 11,28).

Kao u nekakvom predskazanju američke uloge, Kip slobode ima jednu bronzanu ploču sa ispisanim rečima poziva: „Dajte mi svoje umorne, siromašne, svoje šćućurene mase koje čeznu da slobodno dišu, bedne ostatke svoje krcate obale, pošaljite mi takve, beskućnike i burom šibane...“

Bivši predsednik Obama potkrepio je svoju kampanju sloganom „Da, mi to možemo!“ Ta pozitivna deviza možda postaje pomalo neugodna u svetlu poglavlja Otkrivenje 13. Od tada pa nadalje, druga zver sve više poprima obeležja prve dok se konačno ne pretvori u tačnu sliku prve zveri. „I govoraše kao aždaha. I svu vlast prve zvijeri činjaše pred njom; i učini da zemlja i koji žive na njoj pokloni se prvoj zvijeri... Govoreći onima što žive na zemlji da načine ikonu zvijeri koja imade ranu smrtnu i osta živa“ (Otkrivenje 13,11-14).

Zar niste videli da to dolazi? Božja Reč nam unapred kaže da to nije kraj, već početak kraja. Pošto proročanstvo mora da se ispuni, Isus nam daje ovo obećanje: „Ovo vam kazah, da u meni mir imate. U svijetu ćete imati nevolju; ali ne bojte se, jer ja nadvladah svijet“ (Jovan 16,33).

*Endru Hejzel, Volverhempton, Sjedinjeno Kraljevstvo*
_____________

<sup>1</sup> Philip Pullela, „Migrant Crisis; Italy plucks  Nearly 1400 Migrants out of the Sea“, March 30, 2016, https://goo.gl/UEo3Jk
