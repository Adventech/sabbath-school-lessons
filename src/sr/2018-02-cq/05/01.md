---
title:  Hristos kao most
date:   28/04/2018
---

> <p>Stih za pamćenje</p>
> »Zato i Bog njega povisi, i darova mu ime koje je veće od svakoga imena, da se u ime Isusovo pokloni svako koljeno onijeh koji su na nebu i na zemlji i pod zemljom.« (Filibljanima 2,9.10)

**Uvod** (Rimljanima 8,3)

U Edemskom vrtu, naši praroditelji (Adam i Eva) počinili su prvi greh (1. Mojsijeva 3). Odluka koju su oni doneli toga dana uticala je na čitav ljudski rod. Čovečanstvo je moralo da snosi posledice neposlušnosti Božjoj zapovesti. Danas, svaka osoba rođena na ovom svetu nosi breme greha. Greh pak donosi bol, duševni strah i smrt. Svi potomci Adama i Eve moraće da pate i konačno umru. Uticaj greha pogađa i naše okruženje. Zemlja, data Adamu radi uživanja, pretvorila se u nešto što su morali da koriste da bi preživljavali (1. Mojsijeva 3,17-19).

Međutim, Bog je isplanirao da ljudski rod vrati sebi i svom carstvu. Kako bi to moglo da se dogodi? Morao je da postoji most da ponovo poveže ljude i Boga. Isus je obezbedio jedino sredstvo kojim je čovečanstvo moglo da se vrati Bogu posle greha. Krv životinja prinošenih na žrtvu nije mogla da ljude vrati Bogu. Jedino će Isusova krv to učiniti mogućim.

Budući da živimo u jednom grešnom svetu, proces našeg očišćenja nastavlja se čak i mnogo godina posle Hristove smrti. Posle svoje smrti na krstu a zatim vaskrsenja, Hristos nastavlja da deluje kao Branilac grešnika. Bog mrzi greh, ali voli grešnike i želi da se oni vrate u zajednicu s Njim (Rimljanima 5,8; 1. Jovanova 1,9).

Jedini put kojim grešnik može da pristupi Božjoj milosti jeste preko Isusa. Iz tog razloga, Biblija podstiče grešnika da se pokaje i prihvati Hrista kao svog ličnog Spasitelja. Na nebu, Hristos služi kao naš Branilac. On poseduje sve fajlove o vašem životu. Kad učinite neki greh i pokajate se u Njegovo ime, Hristos odnosi taj vaš fajl Bogu i traži za vas oproštaj. Molitva na krstu: „Oče, oprosti im jer ne znaju šta čine“ (Luka 23,34) još uvek je relevantna u našem vremenu kao i onda kad ju je Hristos izgovorio prvi put.

Mnogi ljudi misle da je posle svog vaskrsenja i vaznesenja Hristos dovršio delo spasavanja grešnika. Ipak, u svetlosti onoga što On čini kao naš Branilac, posao je još daleko od toga da bude završen. Hristos ostaje kao značajna veza između Boga i čovečanstva, pošto neprestano posreduje u pogledu praštanja greha. Ove sedmice ćemo diskutovati o Hristovoj ulozi u nebeskoj svetinji, o tome šta On za nas radi u nebeskoj svetinji nad svetinjama. I te kako je važno da u vreme posletka razumemo ove pouke.

*Alis Makoka, Makakos, Kenija*
