---
title:  Posrednička Hristova služba
date:   03/05/2018
---

**Mišljenje** (Luka 9,22)

Kad nam greh obuzme srce, on nas iskvari do te mere da nismo u stanju da razaznamo razliku između dobra i zla. Odlazimo od Boga, krećući se suprotnim smerom. Međutim, Bog ne odustaje od nas, iako to možda deluje iznenađujuće. U stvari, Biblija kaže: „Jer gdje se umnoži grijeh ondje se još većma umnoži blagodat“ (Rimljanima 5,20). Bog je, u svojoj beskrajnoj blagodati i ljubavi, poslao Hrista svetu kao konačnu žrtvu za greh.

Ipak, ljudi su jednostavno hteli da nastave da čine greh. Zlo je bilo duboko usađeno u čovekovom životu, toliko da nijedna druga smrt nije mogla da spase čoveka od greha i njegovih posledica. Čak i kad je Hristos došao da bi ih spasao, ljudi su Ga odbacili. Učitelji zakona, prvosveštenici i starešine – svi su odbacili Isusa. Ipak, ljubav Božja nadmašila je njihov nedostatak znanja, Isus je umro i Bog Ga je ponovo vratio u život.

U naše vreme, mi takođe nastavljamo da odbacujemo Hrista u svom životu. Mi želimo da nastavimo s grehom. Svet sa svim onim što nudi deluje tako primamljivo. Čak i kad saznamo da je Hristos umro za naše grehe, ipak nam je teško da Mu dozvolimo da vlada u našem srcu. Uprkos tome, Hristos ne odustaje od nas.

U svojoj posredničkoj službi, On i dalje moli Boga da nam oprosti. Kad prihvatimo Hrista kao svog ličnog Spasitelja, dobijamo pristup Bogu i možemo Mu doći bez straha. „Svi blagoslovi proističu od trajne delotvornosti Hristove žrtve. Jevrejima poslanica ističe dve velike prednosti koje nam ta žrtva pruža: ona obezbežuje nesmetan pristup Božjoj prisustnosti, i temeljno uklanja greh.“<sup>1</sup>

Hristova žrtva bila je potpuna – ništa više nije trebalo dodati, niti bilo šta oduzeti. Ovo je veoma bitno za nas kao crkvu i mlade u crkvi. Naročito u ovo vreme kad je kraj sveta blizu, potrebno je da se usredsredimo samo na Isusa zato što je On jedini u stanju da nas spase. Žrtveni sistem u Starom zavetu bio je samo prikaz službe u nebeskoj svetinji.

„Sada znamo da su svi levitski sveštenici i aronovski prvosveštenici bili samo predslika Onoga koji je veliki Prvosveštenik zato što je istovremeno i Bog i čovek (Jevrejima 5,1-10). Sada znamo da je krv životinja, brižljivo odabranih da bi bile bez ikakve mane (npr. 3. Mojsijeva 1,3.10), bila simbol krvi Sina Božjeg, koji će nas, umrevši za nas, očistiti od greha (1. Petrova 1,18.19).“<sup>2</sup>

**Odgovorite:**

`1. Zašto je Hristova posrednička služba bitna za nas u ovo vreme posletka?`

`2. Ako nam je Hristos već olakšao pristup Bogu, zašto se još uvek molimo u Isusovo ime?`

*Džoan Omato, Kisii, Kenija*
_________

<sup>1</sup> Sanctuary Review Committee, „Christ in the Heavenly Sanctuary“, Ministry, October 1980, https://ministrymagazine.org/archive/1980/10/christ-in-the-heavenly-sanctuary.

<sup>2</sup> Isto.
