---
title:  Konačna žrtva
date:   30/04/2018
---

**Dokaz** (Jovan 1,29)

Biblija prepoznaje Hrista kao „Jagnje Božje koje uze na se grijehe svijeta“ (Jovan 1,29). Izbor jagnjeta kao žrtve datira još iz starozavetnih vremena. U Isaija 53,7 prorok piše: „Mučen bi i zlostavljen, ali ne otvori usta svojih; kao jagnje na zaklanje vođen bi i kao ovca nijema pred onijem koji je striže ne otvori usta svojih.“

Ovaj odlomak je zapisan mnogo pre rođenja Isusa Hrista, koga je Jovan kasnije prepoznao kao Jagnje Božje. Dakle, u čemu se ogleda ta veza? Iz prorokovih reči vidimo osobine jagnjeta: krotko, ponizno i potčinjeno gospodaru. Ti kvaliteti očigledni su u Hristovom životu, jer je uvek bio ponizan i uvek se potčinjavao Bogu Ocu.

Međutim, veza je mnogo dublja. Zakon o žrtvama postojao je još od pada Adama i Eve. Ako razumemo zakon o žrtvama, bolje ćemo shvatiti zašto je Isus nazvan Jagnje Božje. Iako su verske žrtve imale ograničeno delovanje, Izraelci su verovali da, preko sveštenika, one mogu očistiti od greha. Svrha žrtava je dvojaka: Prvo, one ukazuju na ozbiljnost greha, koji iziskuje krv nevine žrtve. Drugo, sistem je simbolično prikazivao konačnu žrtvu za greh koju Bog obezbeđuje preko Isusa Hrista.

U 3. Mojsijeva 16, Biblija objašnjava proces pomirenja u tradicionalnom Izraelu. Žrtva je uključivala sveštenika i životinje (3. Mojsijeva 16,20) čija će krv očistiti od greha. Kad je Bog poslao Hrista, On je preuzeo da bude žrtvovan umesto životinja. Svojom smrću na krstu, On je upotrebio sopstvenu krv kao konačnu žrtvu za greh.

Prethodni žrtveni sistem, to jest pre Hrista, bio je samo prikaz onoga što će se dešavati u nebeskoj svetinji. Hristos je ponudio svoju krv kao veliku žrtvu za grehe svakog pojedinca (Isaija 53,6; 2. Korinćanima 5,21; 1. Petrova 2,24). „Isus je učinio za nas ono što mi nikada ne bismo mogli učiniti za sebe; On je zauzeo naše mesto; On je postao naša žrtva i Njegova smrt zadovoljila je svetu Božju pravdu.“<sup>1</sup>

Hristos je zadovoljio sve kvalifikacije da postane žrtveno jagnje.  On je Božje  Jagnje. On je bezgrešan i bez ikakve mane. On je krotak, smeran i spreman da se potčini. On je ukinuo stari zakon i ustanovio novi zavet. Tokom svoje službe na nebu, On se u nebeskoj svetinji nad svetinjama zalaže kod Boga za svakog grešnika.

**Odgovorite:**

`1. Koja je razlika između starog sistema koji je koristio životinjske žrtve i novog sistema žrtvovanja koji je Hristos otpočeo sopstvenom krvlju?`

`2. Šta Hristovu krv čini konačnom žrtvom?`

*Džon Bosko, Rongo Taun, Kenija*
__________

<sup>1</sup> „Jesus Our Substitute“, BibleAnswers.ie, accessed 21 March, 2018, https://goo.gl/29dmea
