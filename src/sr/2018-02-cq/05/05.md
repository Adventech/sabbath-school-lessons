---
title:  Hristova uloga u svetinji
date:   02/05/2018
---

**Primena** (Jevrejima 8,6)

edno od osnovnih verovanja Crkve Adventista sedmog dana jeste „Hristova služba u nebeskoj svetinji“. Pre više od dvadeset vekova, Hristos se vazneo na nebo pošto je dovršio svoju zemaljsku službu. Njegova smrt na krstu bila je konačna žrtva za otkupljenje čovečanstva od greha i njegovih posledica.

Međutim, s obzirom da živimo u grešnom svetu okruženom zlom, proces otkupljenja ljudskog roda još nije završen. Hristos je još uvek uključen u posredničku službu u nebeskoj svetinji. Kao naš Posrednik, Hristos stoji između čovečanstva i Boga kako bi obnovio prekinuti odnos.

Kroz Njega, izgubljeno čovečanstvo može naći još jednu priliku za izmirenje sa Bogom. Za nas je veoma bitno da razumemo glavne tačke u vezi sa Hristovom službom u nebeskoj svetinji. Prvo, Hristos je odgovarajući model žrtve na osnovu koje Bog može da oprosti naše grehe. To ne znači da Isus mora da moli i preklinje Boga da oprosti naše grehe. Bog nas već voli i u stalnoj je potrazi za nama (Jovan 16,26.27).

Drugo, u svom posredničkom delu, Hristos ne menja Božji stav prema nama. Hristova smrt za ljudski rod rezultat je Božje beskrajne ljubavi (Jovan 3,16). Treće, Bog nije napustio grešnike; grešnici su napustili Boga. Sledstveno tome, Hristos ne traži od Boga da se pomiri sa čovečanstvom. Mi, kao grešnici, moramo da se vratimo Bogu (1. Mojsijeva 3,9; 2. Korinćanima 5,20), i sigurno ćemo Ga naći tamo gde smo Ga ostavili.

Dakle, šta Hristos čini za nas u nebeskoj svetinji? Sledeće tačke su i te kako važne: Hristos dolazi kod Boga da nam pomogne da se izborimo s grehom. Nebo je svesno da mi živimo u svetu punom zla. Mi se svakodnevno borimo sa problemima i iskušenjima. U nebeskoj svetinji, Hristos, Bog Otac i Sveti Duh sjedinjuju se kako bi nam pomogli da savladamo sotonu i greh. Božanstvo u celini želi da dobijemo silu za odupiranje đavolu, da duhovno uzrastemo i odnesemo pobedu nad grehom.

Hristos se moli za nas. U nebeskoj svetinji, Hristos je takođe uključen u posredničku molitvu za svoje sledbenike. Pogotovo što se svet sve više bliži svome kraju, Hristos se moli za nas da razvijamo nepokolebljivu veru i tako ostanemo ujedinjeni u istini i ljubavi. Baš kao što se molio za Petra (Luka 22,32), On želi da Ga bolje upoznamo, da budemo pobednici u Njemu, kao i da budemo smeli i hrabri. Dok to radi, On nas isto tako brani od optužbi sotone.

Hristos nas ovlašćuje da budemo Njegovi svedoci. Budući da smo Njegovi sledbenici, Hristos želi da budemo istinski svedoci. On nas osposobljava dajući nam Svetog Duha, koji obezbeđuje silu i prednosti ako smo verni sledbenici.

**Odgovorite:**

`1. Šta po vašem mišljenju Hristos još radi u nebeskoj svetinji? Molimo vas da svoj odgovor potkrepite Svetim pismom.`

`2. Koliko će po vama trajati posrednička služba?`

*Meri Brenda Akot, Kisii, Kenija*
