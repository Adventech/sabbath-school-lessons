---
title:  Veliko delo posredovanja
date:   29/04/2018
---

**Logos** (Rimljanima 8,3; Jevrejima 7; Jevrejima 9,22-24)

**Konačna žrtva Hristova** (Rimljanima 8,3)

Hristos je jedino sredstvo otkupljenja. U celom nebu i na celoj zemlji, nijedan anđeo i nijedna životinja nisu mogli da posluže kao otkup kako bi se obnovio prekinuti odnos između Boga i čovečanstva. Premda su žrtve prinošene u različite svrhe (3. Mojsijeva 16; 1. Mojsijeva 22,3), one nisu mogle da otkupe ljudski rod od greha i njegovih posledica.

Te žrtve imale su svoja ograničenja. Prvo, ljudi koji su ih prinosili bili su zemaljski sveštenici koji su mogli da umru kao i svaka druga osoba. Drugo, krv životinja nije pružala potpunu sigurnost da će žrtve dovesti do apsolutnog oproštenja greha. Hristov dolazak doneo je savršenstvo. On je ispunjavao Božju volju tako što je bio poslušan svakoj zapovesti do tančina. On je ispunio svaku pravdu ispoljavajući savršenu poslušnost, pokazujući savršenu istinu i savršenu ljubav.

Prema tome, Jedino je preko Hrista Bog mogao da spase čovečanstvo. Svojom pravednošću On je spasenje učinio dostupnim svim grešnicima. „Isus Hristos došao je kao savršeno otelotvorenje poslušnosti Božjem zakonu, i sa ciljem da druge nadahne istim duhom, vodeći sve koji veruju u Njega istoj poslušnosti Božjem zakonu iz sveg srca.“<sup>1</sup>

**Sveta i nevina žrtva** (Rimljanima 8,3; Galatima 3,13)

Potrebno je da nešto znamo o Hristovoj ličnosti. Autor Rimljanima poslanice piše da je Isus došao „u obličju tijela grjehovnoga“ (Rimljanima 8,3). Pod tom tvrdnjom Pavle podrazumeva da Hristos, mada je imao telo poput grešnika, nikada nije bio grešnik. Da bi spasao čoveka od greha, Bog je morao da se spusti do nivoa i obličja grešnih ljudi. On je to učinio preko Hristove ličnosti.

Hristos je došao na svet da obezbedi pomirenje i izričito pokaže negodovanje zbog greha. On nije došao da osudi grešnike kao što je to dopuštao Mojsijev zakon (5. Mojsijeva 22,22-24; 3. Mojsijeva 20,10). Umesto toga, Hristos je došao da ukine vladavinu greha nad ljudima. Njegova smrt  bila je najveća žrtva i najveći dar čovečanstvu da bi se došlo do spasenja (Galatima 3,13).

**Hristos kao žrtveno jagnje** (Jevrejima 7)

U tradicionalnoj jevrejskoj zajednici, postojao je prvosveštenik koji je zauzimao najviše mesto u svešteničkom sistemu. Jednom godišnje, prvosveštenik bi prineo žrtvu pomirenja i krv unosio u svetinju nad svetinjama. Taj proces je uključivao škropljenje životinjskom krvlju (3. Mojsijeva 9, 15-24) da bi se svetinja i narod Izraela očistili od mrlja greha.

U Poslanici Jevrejima, autor govori o Melhisedeku, zvanom takođe „car pravednosti“ (car salimski, u našem prevodu) (Jevrejima 7,1). Taj car se sreće sa Avramom i blagosilja ga. Melhisedek simbolično predstavlja Hrista, Sina Božjeg, koji živi u večnosti i čija je žrtva konačna. Poput Melhisedeka u Avramovo doba, Hristos je naš Car pravednosti, Knez mira i Prvosveštenik.

„Ali Prvosveštenik našeg veroispovedanja obavlja svoju službu silom beskrajnog života u sebi; ne samo da sebe očuva živim, nego da bi dao duhovni i večni život svima onima koji se oslanjaju na Njegovu žrtvu i posredovanje... Vernikova je sigurnost i sreća što je taj večni Prvosveštenik u stanju potpuno da spase, u svim vremenima, u svim slučajevima. Onda nam nesumnjivo i priliči da želimo duhovnost i svetost daleko iznad onih koje su ispoljavali starozavetni vernici, baš kao što i naše prednosti prevazilaze njihove.“<sup>2</sup>

**Kopija naspram originala** (Jevrejima 9,24)

U svojoj posredničkoj službi na nebu, Hristos brani svoje sledbenike od optužbi neprijatelja. Sotona neprestano tužaka Božje sledbenike, ali Bog uvek štiti svoju vernu decu. Na Golgoti je Hristos lično porazio sotonu (Otkrivenje12,7-10). Kao Njegovi sledbenici, i mi podjednako možemo poraziti neprijatelja kad prihvatimo Hrista kao svog ličnog Spasitelja. U svojoj posredničkoj službi na nebu, Hristos nas lično štiti od našeg tužitelja.

Zemaljska svetinja bila je tip nebeske svetinje. Za razliku od zemaljskog sveštenika koji je ulazio u svetinju nad svetinjama noseći krv životinja, Hristos je u nebesku svetinju nad svetinjama ušao sa sopstvenom krvlju. To predstavlja konačni pečat na žrtvi otkupljenja. U nebeskoj svetinji, Isus nas vodi u stvarno Božje prisustvo da bi nas spasao od greha (Efescima 2,5).

**Zemaljsko i nebesko očišćenje** (Jevrejima 9,22.23)

Zbog greha, postoji potreba za očišćenjem. U Izraelu su sveštenici obavljali proces očišćenja koristeći krv životinja. Ta praksa imala je duboki smisao u jevrejskoj zajednici zato što je narodu ukazivala na njihovu krajnju potrebu za milošću. Ona je takođe upućivala narod na milost koju Bog ima prema grešnicima.

Autor Poslanice Jevrejima pominje „sjen dobara koja će doći“ (Jevrejima 10,1). Pomoću zemaljskih žrtvi, Bog je Izraelcima ukazivao na bolju žrtvu, koja je trebalo da dođe u određeno vreme. Narod je mogao da vidi da Bog jedino posredstvom krvi može da oprosti njihove grehe. Bio je to prikaz bolje žrtve, koju će Bog obezbediti preko Isusa.

Prema tome, „Sin živoga Boga mora uzeti na sebe našu prirodu; mora umreti kao žrtva pomirenja za greh; mora ući u nebo sa sopstvenom krvlju... Sve je to neophodno radi Božje časti,  jer ništa manje od te žrtve ne bi moglo da zadovolji Njegovu pravdu; a to je sve podjednako potrebno i za našu sreću, jer niša manje ne može doneti mir našoj savesti, ili efikasno delovati na preobražaj naših duša.“<sup>3</sup>

**Odgovorite:**

`1. Koju važnost krv ima u  procesu pomirenja?`

`2. Zašto više ne postoji potreba za zemaljskim žrtvama?`

`3. Šta znači pomirenje u poslednjim danima?`

*Peter Makoka, Makakos, Kenija*

_________________

<sup>1</sup> 	David Lipscomb, A Commentary on the New Testament Epistles (Nashville, TN: The Gospel Advocate Company, 1969), p.143.

<sup>2</sup> 	„Hebrew 7“ Mathew Henry’s Concise Commentary, accessed March 21, 2018, https://goo.gl/LF8wzc

<sup>3</sup> 	„Discourse 2304:Use of Typical Purifications“, Charles Simeno’s Horae Homilitticae, quoted in „Verse-by-Verse Bible Commentary: Hebrews 9:23“, StudyLight.org, accesssed March 21, 2018. 	https://goo.gl/pkko5D
