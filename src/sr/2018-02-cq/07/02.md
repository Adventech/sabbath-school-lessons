---
title:  Nezaboravno
date:   13/05/2018
---

**Logos** (Matej 24)

Bila je to zaista jedna nova godina koju nikada neću zaboraviti. Upravo sam prisustvovala  konferenciji – dvanaestogodišnjici GYC (generacija, mladi, Hristos) u Orlandu, Florida. A sada, na povratku kući u Toronto, počele su da se javljaju komplikacije. Kad sam sletela u Vašingtonu, D. C., saznala sam da je moj let sa vašingtonskog aerodroma do Toronta otkazan. Zbog loših vremenskih uslova, moj avion neće poleteti, što je značilo da moram da provedem jednu noć u Vašingtonu.

Kad sam konačno potpuno prihvatila situaciju, stala sam da razmišljam kako da mudro provedem to svoje vreme u Vašingtonu. Jedno od mojih prvih zaustavljanja na nepredviđenoj turi razgledanja grada bio je Memorijalni muzej Holokausta SAD. Ispostavilo se da je to bio svečan i ozbiljan trenutak koji će mi zauvek ostati u sećanju.

Dok sam razgledala mnoge eksponate i čitala pretužne priče, bila sam prosto izvan sebe, ophrvana različitim pomešanim emocijama: neverica, bes, tuga i žaljenje. Nisam mogala da pojmim da je progon takvih razmera uopšte mogao da se desi (nova istraživanja beleže da je „15 do 20 miliona ljudi umrlo ili bilo zatvoreno“<sup>1</sup>). Bilo mi je mučno pri pomisli na toliko mnogo oduzetih života – nezamenljive generacije Jevreja koje su svirepo bile zbrisane sa lica zemlje.

**Kraj sveta** (2. Timotiju 3,1-4)

Nije tako lako ignorisati Holokaust i patnju koja je proistekla iz njega. Ipak, od tog doba, broj besmislenih ubistava, genocida, masovnog ubijanja i ostalih užasnih zločina koji se dešavaju u našem svetu, s vremenom se samo uvećava. Naš svet je u stanju degradacije usled odvratne i izopačene prirode ljudskog roda. S obzirom na stanje stvari u ovim poslednjim fazama života, pada nam na pamet pitanje: Ima li nade za bilo koga od nas?

Izraz kraj sveta propraćen je nizom asocijacija, i to većinom negativnih. Slike ljudi koji viču i jure, požari i haos obuzimaju naš um. Kad se ili mi ili nama drage osobe suočimo sa izazovima, mi obično izustimo nešto kao: „Pa nije kraj sveta.“ Ali zar „kraj sveta“ ne bi trebalo da bude nešto dobro? Pogotovo kad razmišljamo da bi to značilo slobodu od ovog sveta bola i propasti i ulazak u jedan drugi svet, lepši i prijatniji! Doduše, mi ne volimo da se zadržavamo na takvim temama zato što nismo spremni da se suočimo s njima. Ali ne bi trebalo tako da bude.

**Snaga u nevolji** (Priče 24,10; Jakov 1,2-4; 1. Petrova 5,10)

Dok sam hodala kroz Muzej Holokausta, naišla sam na izveštaje o Jehovinim svedocima. Za vreme Holokausta, oni su nazivani „dobrovoljnim zatvorenicima“ zato što je njihova situacija bila nešto drugačija. Za razliku od Jevreja koji su bili silom zatvoreni u brojne koncentracione logore, odakle kao da nije bilo izlaza, Jehovini svedoci su mogli da dobiju slobodu u bilo kom trenutku. Trebalo je samo da se odreknu svojih uverenja i potčine autoritetu nacista. Ipak, malo njih je to učinilo.<sup>2</sup>

Tokom vremena nevolje otkriva se pravi čovekov karakter. U tekstu Priče Solomunove 24,10 stoji: „Ako kloneš u nevolji, skratiće ti se sila“. Ili ćete doživeti mentalni slom, ili će vaša vera biti ojačana. Ako odlučimo da se oslonimo na Hrista, možemo postati pobednici. Ako se usredsredimo na veru u Njega umesto na užase oko nas, to će biti dokaz da smo spremni da opstanemo u taj veliki dan.

Čitala sam mnoge priče o ljudima koji su ostali jaki uprkos poteškoćama. Ti neustrašivi muškarci i žene mirno su se potčinjavali svojim progoniteljima i nisu se plašili da se za Božju stvar suoče sa smrću. Postupajući na taj način, oni su davali najrečitiji  dokaz da Isus Hristos postoji i da je Njegova ljubav stvarna. Iako se bezakonje umnožava, oni koji se pokažu verni Bogu, biće poput svetiljki u mračnoj prostoriji. Ta svetlost ne može utrnuti nego će, naprotiv, blistati jače nego ikada.

**Lepša slika** (Matej 28,20; 1. Jovanova 3,2.3)

U Matej 24, sam Hristos ispravlja svaki pogrešan pojam u pogledu toga kako će izgledati Njegov drugi dolazak.  Taj odlomak pominje „ratove i glasove o ratovima“, „gladi“ „pomore“, „zemljotrese“, „lažne proroke“, obmane i progon vernika. Hristos takođe pominje: „Ohladnjeće ljubav mnogih.“ Nije to baš privlačna slika, ali uz nju Hristos nudi reči utehe: „Gledajte da se ne uplašite“ (Matej 24,6).

U svojoj ljubavi i milosti, Hristos nam daje ove znake vremena tako da, iako On ne ukazuje na tačan datum svog povratka, mi treba da „stražimo“ i da „budemo... gotovi“ (Matej 24,42.44), jer „koji pretrpi do kraja, blago njemu“ (Matej 24,13). U tom poslednjem poglavlju zemaljske istorije, način na koji smo startovali najviše će odlučiti o tome kako ćemo završiti.

Kad mislim o onome šta će se desiti u budućnosti, ne mogu a da se ne uplašim jer zamišljam da će ljudski rod s vremenom postajati sve izopačeniji i da veliko progonstvo očekuje Hristove sledbenike (Matej 24,4-13.15-22). Ali uprkos strahotama koje nas očekuju, verujem da Hristos želi da u našem umu stvori drugačiju sliku: sliku mira, ljubavi, milosti i samokontrole. On želi da nam otkrije silu ljubavi u odnosu na mržnju, kao što je sam to pokazao sopstvenim primerom i preko ljudi poput Martina Lutera Kinga, Jr. koji je skovao krilaticu: „Tama ne može da odagna tamu; jedino svetlost može to da učini. Mržnja ne može da odagna mržnju; to može da učini jedino ljubav.“ Hristos hoće da već sada stičemo to iskustvo; preobražaj karaktera ne događa se kasnije, nego sada (1. Jovanova 3,2.3).

Ponekad neće biti lako živeti životom za Hrista; to će često iziskivati žrtvu i suze. Ipak, dok razmišljam o Spasiteljevoj ljubavi i obećanju da će uvek biti kraj mene, moje srce biva prožeto takvom nadom (Matej 28,20).

Saznanje šta će se desiti u budućnosti predstavlja razlog više da osetimo potrebu za Hristom, i to sada. Ali mi ne služimo Hristu iz straha; mi Mu služimo iz ljubavi i zato što znamo da će na kraju ovaj svet izgoreti – da ništa ne može da nam pruži.

*Aleksandra Ieboah, Ontario, Kanada*
___________

<sup>1</sup> Eric Lichtblau, „The Holocaust Just Got More Shocking“, the New York Times,  March1, 2013,https://goo.gl/i3LSkj

<sup>2</sup> „Declaration Renouncing Beliefs“, United States Holocaust Memorial Museum, accessed May 15, 2018, https://goo.gl/mKwUY8
