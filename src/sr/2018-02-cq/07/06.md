---
title:  Samoobmana – opasan trend
date:   17/05/2018
---

**Mišljenje** (Matej 24,4)

Zamislite da ste u kancelariji i da odjekne požarni alarm. To se verovatno već događalo, pošto većina poslovnih zgrada ima vežbe za slučaj požara bar jednom godišnje. Šta onda radite? Da li izgovarate molitvu da Bog zaštiti svakoga u zgradi a onda krećete prema vratima? Ili zgrabite sve stvari koje su vam bitne pre nego što odjurite do najbližeg izlaza? Koja je naša instinktivna reakcija kad se javi opasnost koja može da ugrozi ono što posedujemo? Da li se uzdamo u Boga da će se On uvek pobrinuti, ili pokušavamo što bolje možemo da spasemo svoje stvari, jer ne znamo kad ćemo dobiti druge?

U biblijskom stihu za danas Isus kaže: „Čuvajte se da vas ko ne prevari.“ Opasnost za sve nas danas ogleda se u tome što mi ponekad ne prepoznajemo da je onaj koji nas obmanjuje zapravo naše „ja“. Sećate li se priče o caru Davidu i Uriji? David je Uriji učinio veliku nepravdu tako što je zaveo njegovu ženu, a njega poslao u smrt. Kad je prorok Natan ispričao Davidu parabolu koja je opisivala ono što je David uradio, David se razbesneo i izrekao smrtnu kaznu za tako odvratnog čoveka. Natanova jednostavna izjava: „Ti si taj!“ (2. Samuilova 12,7) mora da je Davida ostavila bez reči.

Kad naše „ja“ postane fokus, čovek Isus nestaje iz našeg vidokruga. To se ne dešava odjednom. Polako, stvari ovoga sveta postaju važnije. Studiranje radi dobijanja univerzitetske diplome dolazi na mesto proučavanja Biblije; oblačenje po poslednjoj modi zamenjuje naše „opasivanje“ istinom i pravdom. Veoma se trudimo da postanemo bolji mi. Ali zaboravljamo čoveka Isusa koji zna tačno šta je to najbolje u nama.

Isus nam je dao uputstva kako da postanemo najbolji. To ne možete naći u časopisima tipa O, the Oprah Magazine, čak ni u New You Magazine. Ne, uputstva o tome kako postati najbolja osoba koja se priprema da uđe u Božje večno carstvo, nalazi se u Bibliji. Isus koji je došao na zemlju da nam bude živi primer, naš je najbolji životni trener.

Isus nije bio obuzet sobom. Za Isusa nikada nije bilo bitno: „Samo JA, JA, JA“, kao što je pisalo na jednoj mojoj majici. Isus je uvek govorio da su On i Njegov Otac jedno, i On je vršio svoju ulogu. Mi zaista moramo postati jedno sa svojim nebeskim Ocem dok nastavljamo svoj put ka spasenju.

**RAZMISLITE:**

`1. Da li pošteno uviđamo da smo ponekad više obuzeti stvarima nego ljudima?`

`2. Da li bismo prepoznali sebičnost u sebi da nam neko drugi na to nije ukazao?`

*Žanel Spenser, Britons Hil, St. Majkl, Barbados*
