---
title:  Spremni ili ne  
date:   14/05/2018
---

**Svedočanstvo** (Matej 25,1-13)

Grupa mladih sedela je u krugu na podu aerodromskog hola. Svako od njih bio je krajnje usredsređen na igru kartama, zabavljajući se pošto im je let bio odgođen. Let je neprestano pomeran za kasnije, a oni su bivali sve ravnodušniji. Nisu čak primetili da se deo za ukrcavanje putnika postepeno praznio. Odjednom je jedan mladić podigao pogled i uzviknuo: „Šta se ovde događa? Gde su svi nestali?“ Kad je i ostatak grupe podigao glavu, shvatili su da su jedini koji su ostali u delu za odlaske.

Potrčali su do aerodromskog službenika da se informišu. Tada im je službenica za pregled karata objasnila da je već najavila poslednji poziv za ukrcavanje; pozvala ih je čak sve po imenu, ali oni nisu odgovarali. „Ne mogu da verujem da ste sedeli upravo tu sa kartama i pasošima a niste čuli poslednji poziv za ukrcavanje. Žao mi je, ali avion je već uzleteo. Kako niste zapazili da su svi putnici otišli i da ste ostali sami?“ – pitala je. Svi su ostali bez reči, samo je jedan prekinuo tišinu: „Verovatno smo suviše bili obuzeti igrom.“

Ova istinita priča je poput savremene parabole o deset devojaka i podvlači kako je lako da se pažnja ljudi skrene na nevažne stvari. Da li se mi kao mladi ljudi  igramo sa „svetom“ umesto da stražimo i da se molimo (Marko 13,32.33)?

Napredovanje tehnologije i razvoj novih aplikacija podstiče život udobnosti i nestrpljenja. Sada svako kašnjenje mora biti ispunjeno nekim oblikom zabave  koja uveliko odvlači pažnju sa naše misije.

U paraboli o deset devojaka saznajemo da se pojedinci različito ponašaju u slučaju odgađanja. „Hristos je svojim učenicima ispričao priču o deset devojaka, slikajući njihovim iskustvom iskustvo crkve koja će delovati neposredno pre Njegovog drugog dolaska.

Dve grupe devojaka predstavljaju dve grupe ljudi koji sebe smatraju čekaocima svoga Gospoda. Biblija ih naziva devojkama zato što ispovedaju čistu veru.“<sup>1</sup>

„Svih deset devojaka imale su svetiljke i posudice za ulje. Neko vreme nije se videla nikakva razlika među njima. Tako će biti i sa crkvom koja će delovati neposredno pre Hristovog drugog dolaska. Svi će dobro poznavati Pismo. Svi će čuti poruku o Hristovom skorom dolasku i s poverenjem očekivati Njegovu pojavu...Vreme čekanja će se odužiti, vera će biti stavljena na probu, i kada se bude čuo uzvik... mnogi će biti nespremni. Neće imati ulja...Nedostajaće im Sveti Duh.“<sup>2</sup>

**Odgovorite:**

`1. Da li su i mnogi ljudi u crkvi danas u istom stanju kao oni mladi na aerodromu – sa suviše skrenutom pažnjom da bi zapazili upozoravajuće znake Drugog dolaska?`
`2. Šta možete učiniti da biste obezbedili da vam život ne bude lišen Svetog Duha?`

*Anastasija Ferguson-Bansi, Berijen Springs, Mičigen, SAD*
__________

<sup>1</sup>	Elen G. Vajt, Pouke velikog Učitelja,  str. 406 orig.
<sup>2</sup>	Isto, str. 408 orig.
