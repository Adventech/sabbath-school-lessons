---
title:  "Ugodnosti su ključ! Ali za koja vrata?"
date:   16/05/2018
---

**Primena** (Matej 16,25; 25,1-13)

Dobrodošli u laodikijski period zemaljske istorije, kad mnogi od nas uživaju u pogodnostima koje novac može da donese! Hrana, elektronika, odeća – mi smo bogati. Imamo aplikacije na svojim telefonima, različite verzije, komentare, Jutjub video – mi smo „podešeni“!  

Zakon ponude i potražnje uči nas da kada je nešto teško dobiti, njegova cena raste jer mnogi žele da to poseduju; ali kada nečeg ima izobilno, njegova vrednost opada i često se smatra sasvim običnim. Tekstovi za lično bogosluženje, programi za proučavanje Biblije, knjige, propovedi, članci – može se nabrojati još mnogo toga – sve nam to stoji na raspolaganju u čak preteranim količanama. Usled mnoštva informacija, mnogi kažu da nemamo izgovora ako nismo jaki u Hristu. Premda je to tačno, mora da smo dosad uvideli da suviše dobrih stvari mogu oslabiti taj najznačajniji odnos. „Kako to?“ – možda ćete se zapitati. Previše informacija može nas zbuniti ili sprečiti da dublje proučavamo, usporavajući naš duhovni razvoj. Dodajte tome brojna skretanja pažnje na ono nevažno, što bombarduje naša čula kuda god idemo. Kako da izbegnemo tu opasnost?

Pre svega, moramo prepoznati opasnost od preterivanja i tražiti od Boga da pojednostavi naše hodanje s Njim. Bog nam veoma kreativno saopštava šta želi da činimo, stoga treba da budemo svesni da Njegov Sveti Duh radi u nama. Trebalo bi da Ga zamolimo da nas vodi u čitanju onih delova Biblije gde ćemo naći najviše pomoći i saveta u pogledu dopunske literature. Kad primimo odgovor od Oca, možemo iskoristiti taj poseban deo, prilagođen upravo za nas, tokom vremena koje provodimo s Njim u tišini. To vreme tišine je izuzetno bitno za naše duhovno preživljavanje i borbu. Biće neophodna disciplina, istrajnost i mudrost da bismo se probili kroz te naizgled mirne vode. Bez obzira gde se nalazimo i kroz šta prolazimo, „sabiranje blaga na nebu“ neće biti lako.

Još jedna važna osobina koju valja imati je doslednost. Držite se čvrsto programa koji vam je Bog dao. Zamenite svoje strahove i brige ovoga sveta Isusovim rečima i Njegovom istinom, tako da Njegov mir preplavi vaš život i onda ćete donositi rod za Njega.

**Odgovorite:**

`1. Razmislite o svojim duhovnim ciljevima. Šta biste voleli da činite kako biste unapredili carstvo Božje?`

`2. Koliko ste ozbiljni u ostvarivanju tog cilja danas?`

`3. Kako, po vašem mišljenju, možete postići taj najvažniji cilj?`

*Zelinda Seli-Scavela, Toronto, Ontario, Kanada*
