---
title:  "Pripremite se za uzletanje!"
date:   15/05/2018
---

**Dokaz** (Matej 7,24-27; 24; 25,1-13)

Na dan 27. septembra 2016. godine, na Međunarodnom astronautičkom kongresu u Gvadalahari, Meksiko, jedan multimilioner – preduzetnik i pronalazač – Elon Mask objavio je svetu svoje planove za kolonizaciju planete Mars.<sup>1</sup> Iz straha da Zemlja jednog dana neće biti za stanovanje, neki veruju da bi taj razvojni plan mogao da pomogne u očuvanju ljudskog života. Da bi ostvarili tu misiju, Mask i njegova kompanija Spejs X nastoje da investiraju deset milijardi dolara u taj plan. Oni sprovode istraživanja kako bi napravili jedinstvenu ponovno iskoristljivu raketu i kapsulu, koje bi bile u stanju da prevezu stotinu ljudi odjednom na crvenu planetu. Međutim, putovanje na planetu Mars ima neotklonjive faktore rizika po ljudski život. Ipak, iako bi putovanje moglo biti fatalno, s obzirom na zabrinutost zbog haotičnog stanja našeg sveta, mnogi ljudi sa odobravanjem gledaju na Maskov grandiozan plan da se jedna vanzemaljska planeta pretvori u mesto sa životnim uslovima koji postoje na Zemlji.

Zemlja je stalno izložena razornim uticajima. Greh, uragani, zemljotresi, ratovi, bolesti i gladi samo su neki od razloga zašto su mnoga srca iznemogla i u strahu. Ali kao adventisti sedmog dana mi nemamo isti način mišljenja niti isti pristup problemima kao ovaj svet.

U Matej 24, Isus opominje svoje učenike da straže! „Jer će mnogi doći u ime moje“, govori Gospod, „govoreći: ja sam Hristos. I mnoge će prevariti“ (stih 5). Isus takođe objašnjava da će biti „ratova i glasova o ratovima“, progonstava, lažnih mesija i proroka (Matej 24,6-24). Isus je izgovorio te reči svojim učenicima kako bi se pripremili za Njegov dolazak. Posmatrajući prošlost i sadašnjost, možemo ustanoviti koliko su tačna Hristova predskazanja. Prema tome, možemo se pouzdati i u Božja proročanstva koja se još nisu ispunila u našem životu.

Mi se ne plašimo budućnosti zato što nas Isus hrabri da se ne bojimo (Matej 24,6). On zna da vreme kraja neće biti jednostavno i traži da se usredsredimo na Njega. Umesto da se brinemo zbog nesreća na zemlji i budućih progonstava, trebalo bi da se usredsredimo na Božju Reč i da verujemo da će nas On pripremiti za ono što se mora dogoditi pre Njegovog dolaska.

Kad slušamo i činimo Božju volju, mi smo kao mudar čovek koji je sazidao svoju kuću na steni (Matej 7,24-27). I kao pet mudrih devojaka, trebalo bi stalno da stražimo, proveravajući da li su nam posude pune ulja (Matej 25,1-13). Božja Reč je naš izvor ulja. Ipak, doći će mučna vremena i možda neće biti lako stražiti, ali ako se usredsredimo na Hrista, On će nas pripremiti da se susretnemo s Njim kad se bude vratio.

**Odgovorite:**

`1. U današnjem svetu, mnogi uticaji i sve što nam skreće pažnju sa onog što je važno u sukobu su sa našim hrišćanskim verovanjima. Kako možemo prepoznati obmane koje nam svet nudi?`

`2. Dok čekamo na Hristov povratak, ponekad postajemo ravnodušni i nemarni u svom hrišćanskom hodu. Kako možemo obezbediti da se ne umorimo na svom hrišćanskom putovanju?`

*Karenda Svejn, Friport, Bahami*
__________

<sup>1</sup> „Elon Musk Evisions Mars Colony in 8 Years’ Time“, DW, accessed January 1, 2016, http://m.dw.com/en/elon-musk-envisions-mars-colony-in-8-years-time/a-35911138.
