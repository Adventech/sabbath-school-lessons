---
title:  "Spremni za »povratak«!"
date:   12/05/2018
---

> <p>Stih za pamćenje</p>
> »Jer će izići lažni hristosi i lažni proroci, i pokazaće znake velike i čudesa da bi prevarili, ako bude moguće, i izabrane.« (Matej 24,24)

**Uvod** (Matej 25)

Datum: 6. avgust 1945. Vreme: 8h 16min pre podne. Događaj iz prošlosti: Bombardovanje Hirošime.

Za Hirošimu se znalo da ima preko 280.000 civilnog stanovništva i 43.000 vojnika. Dok su toga jutra išli na svoj svakodnevni posao, ljudi nisu imali na umu užasnu nameru Sjedinjenih Država da ih napadnu. Dok je dan počinjao za Japance koji nisu ništa naslućivali, jedan jedini avion B-29 noseći atomsku bombu izvršio je smrtonosni udar.

Oni koji su preživeli sećaju se neopisivog iskustva razaranja koje je uništilo njihov grad. Za njih je to bio „kraj sveta“. Priča se da je jedan od preživelih kazao: „Sve zgrade koje sam mogao da vidim bile su u plamenu.“ Protestantski sveštenik je uzviknuo: „Bio je to Božji sud nad čovekom!“ Bez obzira na reakcije, kao i stari Izrael oni nisu spoznali vreme svog pohođenja.

Da li su ljudi iz tog velikog grada bili spremni za napad? Da li je išta moglo da ih poštedi od superiorne tehnologije atmoske bombe? Šta je eventualno moglo da ih upozori na potpuno uništenje grada? Da li je to i naš slučaj dok očekujemo kraj sveta pri povratku Isusa Hrista na zemlju?

Događaji u svetu dokazuju da je sve još strašnije od tog vremena 1945. kada su bombardovani Hirošima i Nagasaki. Biblija objašnjava da će „u pošljednje dane nastati vremena teška“ (2. Timotiju 3,1)... kao da stvari već nisu dovoljno loše! Otuda je i te kako važno da Božja deca budu spremna za taj najveći događaj. U tom cilju, mi gledamo u Onoga koji je Alfa i Omega, Onoga koji od početka zna kraj: na Hrista, koji je ključ naše pripreme.

Isus baca svetlost na znake vremena dok daje specifične uvide u proročanstvo o kraju vremena posredstvom parabola koje je iznosio. Setite se parabole o deset devojaka u Matej 25,1-13 i parabole o talantima u Matej 25,14-30.Isus je hteo da znamo šta nailazi! U Matej 24,25 Isus izjavljuje: „Eto vam kazah naprijed“.

Isus očekuje od nas da se pouzdamo u Njegovu sigurnu Reč proroštva, kako bismo bili spremni kad budemo videli da se dan približava. Ako treba da se sačuvate od obmana, od sveta koji na mnogo načina odvlači vašu pažnju i od lažnih duhovnih alarma, morate duboko ponirati u Reč i ostajati u njoj svakoga dana. Reč Božja nas uči kako da stražimo i kako da se molimo.

Ipak, možda neki pitaju: „Kako sigurno da znamo da se možemo pouzdati u Isusove reči?“ Mi to znamo zato što Reč kaže: „U početku bješe riječ, i riječ bješe u Boga, i Bog bješe riječ“ (Jovan 1,1). „Bogu nije moguće slagati“ (Jevrejima 6,18). I tako je Isus, koji je Reč iz Jovan 1,1, stvorio zemlju i sve što je na njoj. Na zemlji je živeo bezgrešnim životom i izvršio savršeno pomirenje za grehe celog ljudskog roda, prolivajući svoju krv i dajući život na krstu. Za one koji veruju u Njegovo ime, On će ponovo doći.

Druga Petrova 3,10-13 kaže: „Ali će doći dan Gospodnji kao lupež noću, u koji će nebesa s hukom proći, a stihije će se od vatre raspasti a zemlja i djela što su na njoj izgorjeće. Kad će se dakle ovo sve raskopati, kakovijem treba vama biti u svetom življenju i pobožnosti, čekajući i želeći da bude skorije dolazak Božijega dana, kojega će se radi nebesa spaliti i raskopati, i stihije se od vatre rastopiti? Ali čekamo po obećanju njegovu novo nebo i novu zemlju, gdje pravda živi.“

Gospodar dolazi! Neka Bog učini da živimo verno za Njega do toga dana. „Stražite dakle, jer ne znate dana ni časa u koji će sin čovječiji doći“ (Matej 25,13).

**Odgovorite:**

`1. Koje pouke možemo izvući za sebe iz parabola koje je Isus izgovorio o svom skorom dolasku?`

`2. Šta činite da biste se pripremili za Njegov drugi dolazak?`

`3. Kako možemo ispoljavati veće pouzdanje u Božja obećanja u svom svakodnevnom životu danas?`

*Hejzel Gatri, St. Majkl, Barbados*
