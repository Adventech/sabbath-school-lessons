---
title:  "Zašto je Isus otišao?"
date:   26/06/2018
---

**Dokaz** (5. Mojsijeva 29,29; Rimljanima 1,17; Rimljanima 8,22; Jevrejima

To je jedno od pitanja koje u emocionalnom smislu najviše pritiska srce Hristovih sledbenika. Adventisti sedmog dana imaju jedan dobar teološki narativ koji objašnjava zašto je On otišao i šta je radio tokom poslednja dva milenijuma otkad se nakratko pojavio na ovoj planeti. Ali ipak, kad sam sam i umoran, čini se da metanarativi nisu dovoljni.

Zašto je ostao tako dugo? Hoće li se ikada vratiti, ili smo mi poput Vladimira i Estragona koji čekaju Godoa?<sup>1</sup> Svakako, bilo je sjajno postojati i smejati se i plakati i voleti, ali bih ja više voleo da se Gosod vratio hiljadu godina ranije i ublažio uzdisanje i tugu svega stvorenog (Rimljanima 8,22).

Odgovor na pitanje našeg srca počinje sa glavnim starozavetnim motivom dolaska Gospodnjeg dana; taj dan biće dan i izbavljenja i propasti,<sup>2</sup> a to što ste jednostavno član zavetne zajednice neće vam dati pravo na izbavljenje. Izraelci su morali da žive neprestano pazeći na obavezu prema Božjem zavetu – ili kako to Biblija ponekad kaže: da žive verom.<sup>3</sup>

Drugi odlomak je Jevrejima 10 gde autor otvoreno govori svojim slušaocima i čitaocima, koji se kolebaju u veri. On ih podseća da je dan Gospodnji kao razgoreo oganj za one koji preziru krv Sina Božjeg, i podstiče ih da se sete svojih prvih dana kada su radosno stradali znajući da imaju bolje i trajno nasledstvo. On im govori: „Ne odbacujte dakle slobode svoje koja ima veliku platu. Jer vam je trpljenje od potrebe da volju Božiju savršivši primite obećanje“ (Jevrejima 10,35.36). Posle ove izjave, on navodi poznati Avakumov stih – „pravednik će od vjere živ biti“ – naveden takođe u Rimljanima 1,17. Samo što ovaj put on produžava citat da bi naglasio da će Onaj koji treba da dođe doći uskoro i bez odlaganja.

Neko ko uči hebrejski setiće se da je veznik waw koji se prevodi sa „ali“ dosta fluidan – može se prevesti na više načina – a u ovom tekstu služi kao logična veza. Dakle, citirani tekst podvlači da Gospod dolazi bez odlaganja, i zato što dolazi, pravednik će od vere živ biti.

Oni neće ustuknuti. Živeće verom i dobiti život. Da, mi znamo zašto je Isus otišao, a ipak ne znamo zašto izgleda kao da je otišao zauvek. Ali sigurni smo da će On doći bez odlaganja i zbog toga živimo verom.  

**Odgovorite:**

`1. Jeste li se ikad borili sa sobom da poverujete da će Isus ipak doći? Ako je tako, kako je to izgledalo i u čemu ste našli utehu?`

`2. Kad ste poslednji put osetili oduševljenje i radost što stradate radi Gospoda?`

`3. Zašto mislite da bi slušaoci koji se bore sa sobom bili ohrabreni podsećanjem da se Bog vraća bez odgađanja?`

*Brajant Rodrigez, Kolidždejl, Tenesi, SAD*
___________

<sup>1</sup> Samuel Becket, Waiting for Godot; A Tragicomedy in Two Acts.

<sup>2</sup> Walter Brueggemann, Reverberations of Faith: A Theological Handbook of Old Testament Themes (Louisville, KY: Westminster John Knox Press, 2002), p. 46.

<sup>3</sup> Ibid., p. 78.
