---
title:  Skidanje paučine
date:   28/06/2018
---

**Mišljenje** (Matej 24,6.7; Jovan 14,2; Filibljanima 1,6; 2. Timotiju 4,6-8; Titu

Gostoljubivost je bila uobičajena pojava u našem domaćinstvu. Kad god bi moja baka planirala da pozove goste, svi smo priskakali u pomoć da lepo dočekamo goste u svom domu. Kao mala, imala sam zadatak da očistim prašinu sa nameštaja. Pošto sam želela da ostavim utisak na goste, veoma sam brižljivo obavljala svoj posao. Kada bi gosti stigli, smešila sam se s ponosom zbog onoga što sam uradila i nadala se da će i gosti to ceniti. Isus je nešto mnogo više od gosta koji dolazi u naš dom.

Mnogi od nas celog života slušaju da će se Isus Hristos uskoro vratiti. S obzirom na sadašnje događaje i komešanja u društvu, lako je videti da se Isusove reči konačno obistinjuju. „Jer će ustati narod na narod i carstvo na carstvo; i biće gladi i pomori, i zemlja će se tresti po svijetu. A to je sve početak stradanja.“ (Matej 24,7.8).  U takvim burnim vremenima, važno je da pripremimo svoje srce i svoj um ne samo da bismo bili u stanju da podnesemo teškoće poslednjih dana, nego i da odlučimo  da živimo hristocentričnim životom.

A kako to izgleda? Mi često osećamo potrebu da druge impresioniramo svojim ostvarenjima, statusom ili čak stilom odevanja. Društveni mediji podigli su čak veću fasadu. Ako ima nekih nesavršenosti, nekoliko brzih filtera i prepravki učiniće da izgledamo neverovatno dobro. Trošimo svoje vreme brojeći komentare i lajkovanje naših fotografija i postova, i dopuštamo da nam to određuje identitet. U međuvremenu, srce je bolesno a duh još bolesniji. Ne obaziremo se na dušu niti na stanje našeg srca. Paučina i prašina zagađuju nas iznutra; dok Bog priprema mesto za nas, mi ne skidamo prašinu sa svoga unutrašnjeg „ja“.

Dok čekamo, nadajući se Isusovom povratku, On nas poziva da se pripremimo odbacujući ono što nas sprečava da priđemo što bliže Bogu. Moramo biti pošteni prema sebi kad je reč o stvarima koje nas „zatrpavaju“. Moramo pripremati svoje srce kao što bismo pospremili svoj dom za nekog gosta – čisteći i uklanjajući sve ono što tu ne pripada. Odbacimo takve stvari, da bismo smelo išli napred u veri. A Bog je veran – On obećava da će nas osloboditi onih navika i greha koji nas drže vezanim. Ako se i vi borite da se oslobodite neke paučine i prašine u svom životu, zamolite Ga da vam pomogne.

**Odgovorite:**

`1. Šta biste u svom životu smatrali duhovnom paučinom?`

`2. Šta je vaš glavni fokus u životu? Jesu li vaši ciljevi usmereni na svakodnevno življenje ili na večni život?`

`3. Koje promene treba da izvršite kako biste preusmerili svoj život ka nebu?`

*Aleksis Kristin Hatlajn, Kolidždejl, Tenesi, SAD*
