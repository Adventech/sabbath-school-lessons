---
title:  Upravimo pogled na nagradu
date:   25/06/2018
---

**Svedočanstvo** (2. Timotiju 4,6-8)

„Tokom svoje duge službe, Pavle se nikada nije pokolebao u odanosti svome Spasitelju. Gde god da se nalazio – bilo pred smrknutim farisejima ili pred rimskim vlastima; bilo pred razularenom svetinom u Listri ili osuđenim grešnicima u makedonskoj tamnici; bilo da se obraća uspaničenim mornarima na lađi osuđenoj na propast ili stoji pred Neronom radi odbrane sopstvenog života – nikad se nije stideo dela koje je zastupao. Jedini veliki cilj njegovog hrišćanskog života bio je da služi Onome čije ga je ime nekada ispunjavalo prezirom, i od tog cilja nije ga moglo odvratiti ni protivljenje ni progonstvo. Njegova vera, koja je postala snažna zahvaljujući trudu i čista zahvaljujući žrtvi, uzdizala ga je i jačala.“<sup>1</sup>

Uprkos iskušenjima koje je Pavle podnosio, on je svoj um i srce upravljao prema svom Spasitelju. Shvatao je da je ovozemaljske nevolje vredno izdržati imajući u vidu nebeska obećanja koja je primio od Hrista. Oni koji ispoljavaju poslušnost Hristu biće testirani kao i Pavle, ali mi imamo ista blagoslovena obećanja koja su i Pavla vodila kad su mu se rugali, kad je doživljavao brodolom, ili kad su ga bacali u tamnicu.

„U verskom životu svakog hrišćanina koji će na kraju izaći kao pobednik biće i trenutaka strašne zbunjenosti i teških iskušenja; ali njegovo poznavanje Svetog pisma omogućuje mu da se podseti ohrabrujućih Božjih obećanja, koja u takvim trenucima teše njegovo srce i jačaju njegovu veru u silu Svemogućega. On tada čita: ...’Da se kušanje vaše vjere mnogo vrednije od zlata nepropadljivoga koje se kuša ognjem nađe na hvalu i čast i slavu, kad se pokaže Isus Hristos...’ Kušanje vere dragocenije je od zlata.“<sup>2</sup>

Đavo je mnoge prevario da misle kako su vremena nevolje znak Božjeg neverstva. Međutim, ne smemo zaboraviti da je Hristos upozoravao svoje sledbenike da će trpeti imena Njegova radi, ali da će ta patnja biti počasni bedž. Kad idući kroz poteškoće upravljamo svoj pogled na Hrista, naći ćemo utehu i mir.

„Prikupite sve snage svoga bića da gledate gore, a ne dole na svoje poteškoće; tada nećete nemoćno padati na svom putu. Ubrzo ćete iza oblaka ugledati Isusa kako pruža svoju ruku da vam pomogne; a sve što vi treba da učinite jeste da mu date ruku u jednostavnoj veri i dozvolite da vas On vodi... Bog vam daje razum i rasuđivanje da biste shvatili Njegova obećanja; a Isus je spreman da vam pomogne u oblikovanju snažnog i dobro uravnoteženog karaktera.“<sup>3</sup>

**Odgovorite:**

`1. Da li bi odsustvo iskušenja trebalo da vidimo kao blagoslov, ili znak da živimo suviše lagodno?`

`2. Iako nam Pavle pokazuje da nam upravljanje pogleda na Hrista i Njegovo carstvo može biti od pomoći u iskušenjima i voditi nas kroz život, nije uvek lako zadržati Isusa u prvom planu našeg uma u ovom grozničavom i užurbanom svetu. Kako možemo zadržati svoj pogled na Isusu čak i kad nam se tlo ispod nogu izmiče?`

*Brendon Beneče, Kolidždejl, Tenesi, SAD*
____________

<sup>1</sup> Elen G. Vajt,  Apostolska crkva – Hristovim tragom, str. 500 orig.

<sup>2</sup> Ellen G. White, Testimonies for the Church, vol. 5, p. 578.

<sup>3</sup> Ibid., pp. 578,579.
