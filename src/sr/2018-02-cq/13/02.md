---
title:  "Jeste li spremni?"
date:   24/06/2018
---

**Logos**  (Danilo 2; Matej 7,21-23; Matej 24; Matej 25,13; Jovan 14,1-3; Luka 21,34-36; Rimljanima 12,1.2; Titu 1,16; Titu 2,12.13; 2. Petrova 3; Otkrivenje 1,7; Otkrivenje 14,12; Otkrivenje 22,12)

**Obećanje** (Danilo 2,35.44.45; Matej 24; Jovan 14,1-3; Otkrivenje 1,7; Otkrivenje 14,12; Otkrivenje 22,12)

Mora da je srce učenika brže zakucalo kad je Isus rekao „Idem“, mada je isto tako kazao: „Da se ne plaši srce vaše“ (Jovan 14,3.1). Došlo je vreme da se Isus vrati svome Ocu, pa je učenike pripremio za taj rastanak dajući im obećanje da će se kasnije vratiti po njih. Uveravao ih je: Doći ću opet. Dao im je znake: ratovi, gladi, zemljotresi, znaci na nebu, progonstvo, neverstvo, obmana. Isusovo obećanje da će se vratiti postalo je još dragocenije za Njegove sledbenike kad su iskusili nemire i komešanja na koje ih je unapred upozorio. „Eto vam kazah naprijed“ (Matej 24,25). Isus im je obznanio šta će se dogoditi kako bi se oni, usred svojih iskušenja, i dalje mogli uzdati u Njega.

**Odgađanje** (Danilo 2; 2. Petrova 3)

Prvi učenici mora da su verovali da žive u vreme predstavljeno nožnim prstima lika opisanog u Danilovoj knjizi. Ipak, tajanstveni kamen tek je trebalo da udari u Zemlju, a vernici su tokom dva milenijuma morali da se bore sa mišlju o odgađanju Isusovog obećanog dolaska. Petar objašnjava to odlaganje ukazujući na Božje drugačije računanje vremena i Njegovo ogromno strpljenje (2. Petrova 3,8.9). Elen Vajt kaže: „Kada bi Gospodar sada došao, mnogi bi bili nepripremljeni. Razlog tako dugog odlaganja je to što Bog neće da Njegov narod propadne.“<sup>1</sup>

**Neophodnost pripreme** (Matej 7,21-23; Matej 25,13; Luka 21,34-36;

Rimljanima 12,1.2; Titu 1,16; Titu 2,12.13; Otkrivenje 14,12)

Isus nije dao znake svog dolaska da bi svoje sledbenike držao u stanju duševnog straha. Naprotiv, On je dao znake da ojača našu veru u Njega i da nas motiviše da se pripremamo. Neki adventisti misle da se pripremaju tako što se usredsređuju na same znake. Moguće je da se toliko usredsredimo na znake koji vode do Isusovog dolaska – prirodne katastrofe i politička događanja – da zanemarimo pripremu za susret sa Isusom koji dolazi, izgradnjom odnosa sa Njim.

Drugi adventisti pokušavaju da se pripreme usredsređujući se na poslušnost – što je obeležje onih koji drže zapovesti Isusove – dok zanemaruju drugi deo opisa u Otkrivenje 14,12 – imati veru u Isusa. Ta vera se razvija kroz proučavanje Njegove Reči pretočene u praksu svakodnevnog života.

Isus je dao formulu kako da se pripremimo za Njegov dolazak: stražiti i moliti se. Ipak, šta mi posmatramo? Nikada u istoriji ljudi nisu imali toliko razonode, tako mnogo svega što zahteva naše vreme i pažnju. Sa kompjuterom u rukama ili na ručnom zglobu, imamo pristup informacijama, zabavi i trenutnoj komunikaciji tokom neprestanog kretanja kazaljki na satu. Potrebno je da izvršimo procenu kako to utiče na našu spremnost za susret sa Gospodom.

Nemoguće je razviti autentičan i dubok odnos sa Isusom bez nenameravane, stalne povezanosti s Njim u molitvi, uz svakodnevno predanje našeg „ja“ da bi nas On usmeravao. Ta povezanost više razvija našu veru u Njega nego što snaži veru u nas same, ono što posedujemo ili u druge ljude. Takva povezanost usavršava našu sposobnost da čujemo Njegov tihi, tanak glas, koji nas vodi u ispravno življenje i samopožrtvovanu službu. To razvija našu ljubav prema Isusu i  izgubljenima. Ona nam pomaže ne samo da upoznamo Isusa nego i da Mu postajemo sličniji. Ona nas priprema za događaje poslednjeg vremena.

Najstrašnija opomena nalazi se u Matej 7. Obmanuta grupa ljudi smatra sebe Isusovim sledbenicima. Oni polažu pravo na ulazak u nebesko carstvo, pravo zasnovano na njihovom vršenju „dobrih dela“, podrazumevajući pri tom da im je upravo Bog dao silu da čine natprirodne stvari – prilično jak dokaz. Ipak Isus odbija da ih primi. On ih naziva prekršiocima zakona i, što je još važnije, Isus kaže: „Nikad vas nisam znao.“ Dalje, obraćajući se Titu, Pavle opisuje vernike koji se svojim postupcima odriču Boga koga tvrde da poznaju (Titu 1,16). On isto tako opisuje istinskog vernika koji kaže NE onome što svet ima da ponudi i praktikuje samokontrolu dok čeka da se Isus pojavi (Titu 2,12.13).

Vreme je da izmerimo svoju duhovnu temperaturu a onda pozovemo Isusa da nas preobrazi obnovljenjem našeg uma (Rimljanima 12,2). Na taj način, On može da nas pripremi da se susretnemo s Njim kada bude ispunio obećanje dato dosta davno, ali koje još uvek plamti u našem srcu danas.

**Odgovorite:**

`1. Razmislite o onome što posmatrate. Da li vam stvari kojima poklanjate svoju pažnju i vreme pomažu da upoznate Isusa koji uskoro dolazi?`

`2. Šta treba da činite ili prestanete da činite kako biste produbili svoj odnos sa Isusom?`

`3. Da li Isusa poznajete dovoljno dobro da se pouzdate u Njega bez obzira šta se događa u vašem životu ili na svetskoj sceni?`

*Keti Godar, Čatonuga, Tenesi, SAD*
__________

<sup>1</sup>	Ellen G. White, Testimonies for the Church, vol. 2, p.194.
