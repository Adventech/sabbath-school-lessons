---
title:  Božje preobražavajuće delo
date:   27/06/2018
---

**Primena** (1. Dnevnika 16,8-12; Psalam 19,1; Matej 28,16-20; Marko 10,45; Luka 6,38; Rimljanima 6,5; Rimljanima)

U početku, Bog nas je stvorio prema svom obličju. Bili smo savršeni u Njemu zato što nismo imali greha. Međutim, kad su Adam i Eva pojeli zabranjeni plod, više nismo mogli biti savršeni; naše telo i um počeli su da propadaju. Bolest i smrt, nekada nepoznati ljudskom rodu, postali su sasvim uobičajeni.

Bog je obećao da će poslati svog Sina kako bi On jednog dana mogao da se vrati i sve one koji Ga vole preobrazi u stvorenja kakva je Bog nameravao da budu. Iako patnja zbog greha neće nestati sve do drugog dolaska, Bog već radi na preobražaju naših srca da bi nas pripremio za svoj povratak. Da bismo se pripremili za Njegov dolazak, moramo se neprestano potčinjavati kako bi Bog mogao da obavi to preobražavajuće delo u nama.

Korak 1: Komunicirajte sa Bogom. Da bismo imali odnos sa Bogom, potrebno je da komuniciramo s Njim onako kako bismo komunicirali sa bilo kim drugim do koga nam je stalo. Jedan od načina da se to ostvari jeste da se neprestano molimo, bilo da se vozimo na posao, bilo da idemo na nastavu, ili se pripremamo za krevet. Bog je uvek tu, i On uvek hoće da nas sasluša, čak i kad mi imamo samo jedan trenutak za razgovor.

Još jedan način opštenja sa Bogom jeste proučavanje Biblije. Bog je nadahnuo Bibliju tako da mi imamo načina da razumemo Njegov karakter. Što više proučavamo, što više znamo, to će odnos sa Bogom bivati sve bliskiji. Baš kao u slučaju molitve, Bibliju možemo proučavati mnogo puta i na mnogo mesta. Jutarnje bogosluženje je dobra opcija zato što, usredsređujući se na Boga na početku dana, možemo razmišljati o Njemu i onome što smo proučavali tokom obavljanja posla i raznih aktivnosti. Još jedan dobar način komuniciranja sa Bogom jeste odlazak u prirodu. Ono što je Bog stvorio predstavlja jedan od najboljih podsetnika na Njegovu slavu, a proučavanje Božje Reči, kad doživimo sve što je On načinio za nas, dovodi nas bliže Njemu.

Korak 2: Govorite o Njemu ostalim ljudima. Mi smo pozvani da dobru vest o drugom dolasku objavljujemo svetu. Možemo deliti svoju veru sa svojim prijateljima koji nisu hrišćani, servirati hranu u domovima za beskućnike, ići na misionska putovanja, ili čak jednostavo se nekome osmehnuti. Bez obzira da li činimo nešto veliko ili malo, bitno je govoriti drugima o Bogu. Čak i najneznatniji postupak može biti od velikog uticaja na život neke osobe a i na naš sopstveni. Kad god drugima obznanjujemo Boga, mi Mu prilazimo bliže tako da On može da nas preobrazi u svoje obličje.

**Odgovorite:**

`1. Kako možete pronaći načine da postanete efikasniji svedok drugima u svom svakodnevnom životu?`

`2. Na koje načine možete u sebi odnegovati odgovornost da svakodnevno proučavate Bibliju i da se molite?`

`3. Kako vas razgovor o Bogu sa drugima priprema za Njegov dolazak?`

*Hana Džoub, Kolidždejl, Tenesi SAD*
