---
title:  Duhovni vid u potpunosti
date:   23/06/2018
---

> <p>Stih za pamćenje</p>
> »Jer kako što munja izlazi od istoka i pokazuje se do zapada, tako će biti dolazak sina čovječijega.« (Matej 24,27)

**Uvod** (Matej 26,64; Otkrivenje 1,7)

Hrišćanski hod je nešto posebno za većinu nevernika. Hrišćani žive „po vjeri a ne po gledanju“ (2. Korinćanima 5,7), ali u svetu koji ističe ideju da „videti znači verovati“, vera u Boga – nevidljivo pa stoga neverovatno biće prema svetovnim merilima – može ispasti čak smešna. Za većinu ljudi, ono što se vidi znači potvrdu nečega. Na bilo kom sudu, očevidac ili fizički deo dokaza potkrepljuje neki argumenat mnogo više nego argumenat advokata. Budući da je ono što se vidi toliko važno za život u fizičkom svetu, zašto hrišćani često negiraju tu privilegiju?

Kad  je Stvoritelj oblikovao Zemlju, On je Adamu i Evi dao savršeni vid. Nažalost, greh je narušio naš vid ne samo u fizičkom smislu već isto tako, što je još značajnije, u duhovnom pogledu. To oštećuje našu sposobnost da imamo veru u Hrista. Međutim, Biblija nas podstiče da nastavimo svoje putovanje u veri, a Isus nam obećava da će naša vera biti nagrađena jasnim duhovnim vidom.

Matej 26,64 kaže da ćemo „vidjeti sina čovječijega...“ kako „ide na oblacima nebeskijem“, a Otkrivenje 1,7 naglašava da On „ide s oblacima, i ugledaće ga svako oko, i koji ga probodoše“ (naglasio autor). Oba ta teksta uvode sasvim novu perspektivu kad je u pitanju hrišćanski život. Odjednom, Spasitelj koga poznajemo kao svog Tvorca postaje vidljiv kao naš Otkupitelj. Bez obzira da li će taj prizor značiti spasenje ili propast, Gospod Isus pri svom povratku daje svim ljudima dokaz, konačnu potvrdu da On dolazi da svoj verni narod povede kući. Od samog početka Isus nas vodi, a na kraju biće i fizički vidljiv i izlečiti naše duhovno slepilo.

Često se u svom svakodnevnom hodu sa Isusom obeshrabrimo zato što ne možemo fizički da Ga vidimo. Međutim, naš Stvoritelj deluje kao Vodič za duhovno slepe u ovom mračnom svetu. Nama su zaista omogućeni susreti sa onim što je božansko: tih, tanak glas; Biblijom nadahnuta lična ubeđenja; manja i veća čuda; i, što je najbitnije, Božja Reč. S takvim Božjim vođstvom, oduzimati veri mesto koje joj pripada u našem životu, bilo bi više nego neodgovorno.

Hodanje verom može izgledati suludo u očima sveta, ali kad hrišćani i sami zastanu u mračnom, grešnom svetu i padnu, oni shvataju da je vera neophodnost. Jednoga dana, i to uskoro, naša vernost će biti potvrđena, a Hristovo obećanje da će ga svet videti konačno će biti ispunjeno. Biće odagnana i najmanja sumnja, a naše življenje u veri biće nagrađeno u potpunosti obnovljenim duhovnim vidom. Do tada, svakodnevno se držite ruke Onoga koji obećava da će vas voditi. Jedino On može dati neophodni vid za putovanje kroz mračni svet u zemlju večne svetlosti.

*Loren Vegle, Čatanuga, Tenesi, SAD*
