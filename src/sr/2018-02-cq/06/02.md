---
title:  Šta se dogodilo?
date:   06/05/2018
---

**Logos** (Danilo 7)

**Kako su novozavetne slike povezane sa Subotom?**

(Luka 4,14-16; Luka 23,50 – 24,3; Dela 13,14.42-44; Dela 16,12.13)

Ako ste ikada razgovarali sa hrišćanima koji drže nedelju zašto svetkuju nedelju, a ne sedmi dan Subotu, moguće je da su odgovorili tvrdnjom da je Isus promenio Subotu u nedelju. Možda su takođe kazali da je zakon prikovan na krst, i time ukinuta potreba da se praznuje Subota. Neki tu svoju praksu pripisuju utisku da su rani hrišćani svetkovali nedelju kao dan odmora. Neophodno je da se okrenemo Bibliji da vidimo šta ona govori o tome kako hrišćani treba da se odnose prema Bibliji i kako je „promenjen“ dan odmora.

Luka, pisac Evanđelja koje nosi njegovo ime i knjige Dela apostolska, beleži izvestan broj primera da su Isus i hrišćanska crkva poštovali ustanovu Subote. Kad je Isus zvanično otpočeo svoju zemaljsku službu, On je u Subotu (sedmi dan) otišao u sinagogu, po svom običaju (Luka 4,14-16). Lukin izveštaj nam pokazuje da je Isus običavao da svake subote odlazi u sinagogu na bogosluženje.

Posle Isusovog raspeća, čovek po imenu Josif iz Arimateje došao je da preuzme Isusovo telo i da ga stavi u grob (Luka 23,50-53) To se dogodilo na dan pripreme za Subotu, ili petak (Luka 23,54). Isus je ležao u grobu i nije se vratio u život sve do prvog dana u sedmici, do nedelje, dana kada svi hrišćani širom sveta slave Uskrs (Luka 24,1-3). Interesantno je da je Hristos, čak i u smrti, svetkovao subotni odmor! Štaviše, Josif i žene koje su pomagale prilikom Isusove sahrane odmarali su se u Subotu, u skladu sa zakonom (Luka 23,56).

Videli smo da je Isus bio poštovalac Subote i da su oni koji su verovali u Njega isto tako poštovali subotu u vreme Njegove smrti. Ali šta je bilo posle Hristovog vaznesenja? Luka daje izveštaj o tome koji su dan rani hrišćani smatrali svetim.

Kad su Pavle i Varnava, apostoli u crkvi, ušli u grad Antiohiju, oni su u subotni dan otišli u sinagogu i počeli da čitaju iz Zakona i proroka da bi poučili ljude o Isusu (Dela 13,14.15). (Ovo mnogo podseća na Isusov običaj u tom pogledu). Ova epizoda nije jedini primer kada su oni ukazali poštovanje suboti. Neznabošci su zamolili Pavla i Varnavu da dođu i sledeće subote da im ponovo održe propoved (Dela 13,42). Naredne subote, gotovo čitav grad došao je da čuje šta su apostoli imali da kažu (Dela 13,44). Drugom prilikom, Pavle, Timotije i Sila otišli su u subotu na obalu reke i propovedali grupi žena koje su se tamo bile okupile radi molitve (Dela 16,13-15). Ti primeri pokazuju da je vođstvo rane hrišćanske crkve odlazilo subotom na bogosluženje baš kao i Isus.

Naša je prednost i dužnost da kao hrišćani oponašamo Isusa, jer On je naš primer u svemu (1. Petrova 2,21). Dakle, ako je sam Spasitelj svetkovao Subotu, ako su to činili u Njegovi sledbenici u prvoj crkvi, onda i ja kao Njegov sledbenik moram praznovati Subotu.

U Novom zavetu se nedelja vrlo malo pominje. Ali se ni u jednom tom slučaju o nedelji ne govori kao o danu koji treba svetkovati. Bio je to jednostavno dan kada se nešto dogodilo. U Jovanovom izveštaju o Isusovom javljanju učenicima posle svog vaskrsenja, učenici nisu bili okupljeni radi bogosluženja, nego su se tu sakrili u strahu od Jevreja (Jovan 20, 19-23). Luka izveštava o Pavlovim putovanjima u Grčku i Makedoniju. On je ostao u Troadi sedam dana, a prvoga dana u sedmici, učenici su došli na zajedničko lomljenje hleba (Dela 20,6.7). Neki tumače da lomljenje hleba znači da su se okupili radi bogosluženja. Međutim, lomljenje hleba bilo je redovno, svakodnevno dešavanje za hrišćane tog vremena i nije označavalo sveti dan (Dela 2,42-47).

Mnogo godina posle Hristovog povratka na nebo, hrišćani su verno sledili primer Isusa i apostola u držanju sedmog dana Subote. Jedini dan za svetkovanje koji se pominje u Novom zavetu je, kao što smo videli, sedmi dan Subota.

**Kako je onda došlo do „promene“ tog dana?**

( Danilo 7,1-8.21-25; Otkrivenje 13; Otkrivenje 14,6.7)

Isus je u više navrata tokom ljudske istorije davao svom narodu dar proroštva kako bi im pružio nadu i usmerenje dok se budu suočavali sa budućnošću punom teškoća i neizvesnosti. Danilova knjiga predviđa pojavu religiozno-političke sile koja će pokušati da promeni vremena i Božje zakone, što se odnosi na jedini Božji zakon koji se tiče vremena – zapovest o Suboti (Danilo 7,25). Jovan daje proročanstvo o istoj religiozno-političkoj sili mada različitim izrazima u knjizi Otkrivenje 13.

Sila koja će pokušati da promeni Subotu pojaviće se iz četvrtog od glavnih svetskih carstava, Rima. Trajaće do kraja vremena, postavljajući izazov Božjem autoritetu i progoneći Božji narod koji drži Njegove zapovesti. Ta sila napada Subotu zato što je ona znak Božjeg autoriteta kao Stvoritelja i Vladara zemlje. Božji narod ostatka, međutim, shvatajući lepotu i važnost zapovesti o sedmom danu, objavljuje vest u poslednjim danima koja nalaže da se ljudi boje Boga kao Stvoritelja svega i da Mu se klanjaju (Otkrivenje 14,6.7). Tačno u središtu poslednje poruke evanđelja spasenja u Isusu Hristu jeste vest da se sećamo Boga kao Tvorca tako što ćemo držati Subotu.

**Odgovorite:**

`1.	Koji su dokazi da bi hrišćani trebalo da svetkuju Subotu kako bi pokazali poštovanje prema Isusu?`

`2.	Da li je držanje Subote u neskladu sa evanđeljem Isusa Hrista?`

*Pol Entoni Tarner, Luisvil, Kentaki, SAD*
