---
title:  U pitanju je sudbina sveta
date:   07/05/2018
---

**Svedočanstvo** (Jakov 2,10)

„Zamenjivanjem  Božjeg zakona ljudskim zakonom, sotona će pokušati da zavlada svetom.To delo predskazano je u proročanstvu... Ljudi će sigurno uspostaviti svoje zakone da deluju nasuprot Božjem zakonu. Oni će pribegavati nasilju nad savešću drugih i u svojoj revnosti da nametnu te zakone, ugnjetavaće svoje bližnje.“<sup>1</sup>

„Da je neko uputstvo zakona izgovorenog Božjim sopstvenim glasom prestalo da važi jeste tvrdnja koju sotona sada iznosi. On ne mora da napada ceo zakon; ako navede ljude da odbace jedno pravilo, njegov cilj je postignut. ’Jer koji sav zakon održi a sagriješi u jednome, kriv je za sve’ (Jakov 2,10). Pristavši da prekrše jednu zapovest, ljudi su potpali pod sotoninu vlast.“<sup>2</sup>

„On (sotona) rekao je svojim anđelima... da su Deset zapovesti tako jasne da će mnogi verovati kako su i dalje važeće; stoga on mora nastojati da pokvari četvrtu zapovest koja upućuje na živoga Boga. On je naveo svoje predstavnike na pokušaj da promene Subotu, i izmene jedinu od deset zapovesti koja ukazuje na pravoga Boga, Stvoritelja neba i zemlje. Sotona im je prikazao slavno Isusovo vaskrsenje i kazao da je, vaskrsnuvši prvoga dana u sedmici, On pomerio dan odmora sa sedmog na prvi dan u sedmici. Tako je sotona iskoristio vaskrsenje da posluži njegovom cilju. On i njegovi anđeli radovali su se što su zablude koje su oni pripremili tako lako prihvaćene od strane onih koji su se izdavali za Hristove prijatelje.

Sotona, radeći preko neposvećenih vođa crkve, izmenio je četvrtu zapovest...  pokušao da ukine nekadašnju Subotu, dan koji je Bog blagoslovio i posvetio (1. Mojsijeva 2,2.3), i umesto nje uzdigne neznabožački praznik, ’časni dan sunca’.“<sup>3</sup>

„Borba protiv Božjeg zakona nastaviće se do kraja vremena. Svi će biti pozvani da se odluče između zakona Božjeg i ljudskih zakona. Postojaće samo dve grupe ljudi. Svaki karakter će se u potpunosti ispoljiti. Svi će pokazati da li su odabrali stranu odanosti ili stranu pobune.

Tada će doći kraj. Bog će opravdati svoj zakon i osloboditi svoj narod. Sotona i svi oni koji su mu se pridružili u pobuni biće odbačeni. Greh i grešnici će propasti – i koren i grane...“<sup>4</sup>

*Urednici, Silver Spring, Merilend, SAD*
__________

<sup>1</sup>	Elen G. Vajt, Čežnja vekova,  str. 763 orig.

<sup>2</sup>	Ellen G. White, From Heaven with Love, p. 510.

<sup>3</sup>	Ellen G. White, The Faith I Live By, p. 81.

<sup>4</sup>	Ellen G. White, From Heaven with Love, p. 510
