---
title:  Od Subote do Subote
date:   09/05/2018
---

**Primena** (Isaija 66,18-24; Jeremija 17,19-27)

okom cele ove sedmice, posmatramo koliko je Bogu važan sedmi dan Subota. Ona je pečat Njegove vladavine i potpis Njegove milosti na ovoj zemlji. Pošto smo adventisti sedmog dana, sasvim je „normalno“ da držimo Subotu. Navikli smo da Tvorcu svi zajedno služimo toga dana, i obično Mu ga posvećujemo. Međutim, Subota je mnogo više od samog svetkovanja „ispravnog dana“. Da biste u potpunosti doživeli Subotu, morate svoj život posvetiti Gospodu. To uključuje vaše vreme, vaša sredstva i vaš um. Subota se ne poštuje onim što činimo; nju poštujemo kao rezultat preobražaja našeg srca. Duh Subote nema svoj početak i kraj u periodu od dvadeset četiri sata. On ide dalje od toga i seže do našeg života tokom cele sedmice.

Vreme. Vreme je najznačajnija komponenta Subote (i najviše zloupotrebljavana!). Kad sam bio mlađi, osećao sam se opterećenim tim periodom od dvadeset četiri sata, to jest od zalaska do zalaska sunca. Nisam mogao da igram video-igrice, plivam u bazenu, gledam televiziju, da se rekreiram baveći se sportom, niti da radim bezbroj malih stvari, tako da mi je Subota više predstavljala neku vrstu frustracije nego uživanje. Komponenta koju sam otkrio i koja je dovela do promene odnosila se na način upotrebe mog vremena tokom sedmice. Ako sam svoje vreme tokom sedmice posvećivao Gospodu i Njegovoj službi, ustanovio sam da mi je bilo lakše da za vreme odmora očuvam „mentalitet“ Subote. Ako to nisam činio, Subotu sam obično video kao prekid u svojim svakodnevnim dužnostima. Premda ne zagovaram ideju da se tokom sedmice bavite samo „religijskim“ aktivnostima, pozivam vas da procenite koliko vremena provodite sa Spasiteljem svakoga dana, i razmislite o tome koliko neadekvatno korišćenje vremena može ići na uštrb vašeg subotnog iskustva.

Sredstva. Subota nije samo dan za radovanje i uživanje u odmoru koji nam Bog daje, nego i dan kada ono što posedujemo treba da podelimo sa drugima. Bez obzira da li imate novčana sredstva, intelektualne mogućnosti ili druge talente, Subota je upravo prilika da Božji narod pruži drugim ljudima olakšanje. Kao što se vidi u Isaijinoj i Jeremijinoj knjizi, Gospod želi da daruje subotno iskustvo koje sjedinjuje narode. Od ključne je važnosti da kao adventisti sedmog dana znamo da toga dana možemo učiniti toliko dobra u našoj društvenoj zajednici, porodici pa i u lokalnoj crkvi. Korišćenje Subote kao sredstva za pomoć drugima, skreće naše misli na službu i nesebičnost. Isus je koristio Subotu da leči bolesne i podari vid slepima. Možda bismo i mi mogli pomoći drugima da povrate svoj „vid“ i dovesti ih do večnog Spasitelja.

Um. Gospod je rekao u svojoj Reči da želi naše srce. U Bibliji, srce nije organ koji daje život; ono se direktno povezuje sa umom. U poslednjim danima, oni koji „drže zapovijesti Božije i imaju vjeru Isusovu“ naslediće večni život. Isus je kazao da oni koji Ga slede imaju zakon u svom srcu. Kad svoju sedmicu posvećujemo Gospodu i provodimo vreme s Njim u Njegovoj Reči i molitvi, Duh će naše misli dovesti u sklad sa Njegovim ciljevima, tako da ćemo očuvati duh Subote u svom svakodnevnom životu. Pokušaj da se Subota promeni neće uzdrmati one koji su u saglasnosti sa Hristom, jer će oni uočavati razliku između istine i zablude.

**Odgovorite:**

`1. Da li vas Subota još uvek opterećuje? Zašto?`

`2. Kako možemo očuvati duh Subote svakoga dana u sedmici?`

*Hose Briones, Berijen Springs, Mičigen, SAD*
