---
title:  Naslednici Očevog prestola
date:   19/04/2018
---

**Dokaz** (Otkrivenje 3,21)

„Koji pobijedi daću mu da sjede sa mnom na prijestolu mojemu, kao i ja što pobijedih i sjedoh s ocem svojijem na prijestolu njegovu“ (Otkrivenje 3,21). Taj stih se često koristi kao „utešni stih“ tokom teških vremena. Iako je taj stih neverovatno utešan, posebno u lošim okolnostima, on je zapravo obećanje: obećanje o nasleđu.

Reč pobednik  u ovom tekstu potiče od grčke reči nikao,  što znači „pobediti, osvojiti“.<sup>1</sup> U tom posebnom stihu, reč se isto tako prevodi kao „savladati“ ili „izdržati“ i ima prizvuk sukoba. Nikao se u Otkrivenju koristi šest puta pre ovog stiha da opiše nagradu za pobednika (nikao), i svaki put on biva pomenut tačno posle vesti upućene jednoj od sedam crkava, čime se upućuje na borbu za savladavanje problema svake te crkve.

Nagrade za pobednika su večni život, novo ime ili identitet, ili vladavina na nebu. Kad se sagledaju sve te nagrade, čini se da Bog nije toliko zainteresovan za ono što se javlja spolja, već pre za ono gde se nalazi naše srce. Svaka nagrada proističe iz prirode karaktera. Večni život je posledica razumevanja naših padova, kao i prihvatanja Božje blagodati. Naš novi identitet u Hristu potiče od odnosa koje smo izgradili s Njim. Konačno, naša vladavina na nebu svodi se na naš identitet, jer je naš identitet u Hristu identitet sinovstva.

„Ovaj Duh svjedoči našemu duhu da smo djeca Božija. A kad smo djeca i našljednici smo: našljednici dakle Božiji, a sunašljednici Hristovi: jer s njim stradamo da se s njim i proslavimo“ (Rimljanima 8,16.17). Mi smo naslednici Božji. Tako što Hristovom silom uspevamo da nadvladamo neprijatelja i postajemo pobednici, dobijamo pravo  da vladamo s Bogom, pravo da sedimo na Njegovom prestolu.

Premda je to prekrasno obećanje, ono dolazi sa velikom odgovornošću. Zemaljski prinčevi i princeze moraju da ulože mnogo truda kako bi naučili da vladaju svojom zemljom, kako bi bili najbolji mogući vladari. Oni uče iz uspeha i promašaja svojih roditelja, ali mi imamo savršenog Oca. On je najuzvišeniji primer kakav bi car trebalo da bude. Izgrađujući tesne odnose s Njim, mi možemo naučiti kako da budemo baš kao On i kako da budemo pravi naslednici carstva.

**Odgovorite:**

`1. Kako saznanje da ste naslednik utiče na vaš sopstveni osećaj vrednosti?`

`2.	Koji su neki od načina na koje možete da uvećate svoje znanje o nebeskom Ocu?`

`3. Da li bi vaš položaj naslednika trebalo da se menja u zavisnosti od toga kako  živite svoj život? Ako je to slučaj, kako?`

*Marisa Karlson, Linkoln, Nebraska, SAD*
________

<sup>1</sup> James Strong, Strong’s Exhaustive Concordance of the Bible (Abington Press, 1890), Greek Lexicon G3528
