---
title:  Isus kao naš primer
date:   17/04/2018
---

**Primena** (Otkrivenje 1,18; Otkrivenje 21,6)

Ovde je iznad svega reč o Isusu! Od početka pa do kraja, Biblija otkriva ko je u stvari Isus. U knjizi Otkrivenje, postoji divna slika o onome što On jeste, o svemu dobrom što je učinio i što će učiniti do kraja vremena.

Značajan deo hodanja za Hristom jeste postajati Mu sličniji. Zvuči sasvim nemoguće da budemo savršeni kao što je On bio. Ali, ako istražujemo Pismo, da bismo sagledali Njegovu sliku, videćemo da je to prilično ostvarljivo. Evo nekoliko koraka u tom pravcu:

Živite verno.  Kroz celu Bibliju, Bog se naziva vernim (5. Mojsijeva 7,9; Jevrejima 10,23, na primer). Mi takođe treba verno da živimo. To znači, ako se ugledamo na Hristov lik, i mi treba da budemo verni. Verni Njegovim zapovestima i verni u tom smislu što ćemo voleti i poštovati Boga.

Budite živi u Hristu! To znači, probudite se! Uživajte u blagoslovima koje vam Hristos svakodnevno daje. Prigrlite blagodat i milost koju Bog pokazuje prema vama. Upijajte u sebe dragocene trenutke koje Hristos deli sa vama – bilo da je to sunčeva svetlost koja vam bije u lice dok se vozite na posao, ili kiša koja uveče dobuje po vašim prozorima, ili pak mir i uteha u vašem srcu kad imate neku unutrašnju borbu. Budite živi u Hristu. Otkrivenje 1,18 nas podseća da je Hristos, iako je umro na krstu, ustao iz groba i sada je živ. Prema tome, baš kao što je Hristos ustao iz mrtvih zahvaljujući Očevoj slavi, i mi možemo dobiti novi život (Rimljanima 6,4). Ne zaboravimo da svoj život živimo u Hristu i budemo živi.

Podelite sa drugima ono što vam je Bog dao. Ne samo što vam je On dao život, nego vam je darovao i spasenje. Dao vam je Bibliju da biste mogli čitati o Njemu i saznati o svemu dobrom što je učinio. On vam je dao vaše sopstveno svedočanstvo. Mi smo Božja „rukotvorina“ i sazdani za „djela dobra“ (Efescima 2,10). Mi možda nismo u stanju da damo večni život, ali možemo biti sejači semena onima koje valja „zaliti“, ili im dati dobru vest da postoji nešto mnogo veće nego što je ovaj život.

**Odgovorite:**

`1. Zašto je za vas bitno da budete živi u Hristu, naročito na kraju vremena?`

`2. Šta vas sprečava da se celim srcem predate življenju za Hrista?`

`3. Koji je najveći izazov za sejača semena?`

*Izabela Paredes, Antioh, Kalifornija, SAD*
