---
title:  Nebeska svetinja
date:   16/04/2018
---

**Svedočanstvo** (Otkrivenje 11,19; Jevrejima 8,1.2)

Tema o svetinji koja se često ponavlja u Knjizi Otkrivenje izuzetno je važna za razumevanje Hristove uloge kao našeg nebeskog Sveštenika. Na pitanje „Šta je svetinja?“ Sveto pismo daje jasan odgovor. Izraz svetinja, kako je upotrebljen u Bibliji, odnosi se najpre na šator koji je podigao Mojsije, prema nebeskom obrascu, a s druge strane, na „istinsku svetinju“ na nebu, na koju je zemaljska svetinja ukazivala. Prilikom Hristove smrti, prestala je simbolična služba. „Istinska svetinja“ na nebu je svetinja novog zaveta.

Sveta mesta nebeske svetinje predstavljena su u vidu dva odeljenja svetinje na zemlji. Kad je apostolu Jovanu u viziji pokazan hram Božji na nebu, on je tamo video kako „sedam žižaka ognjenijeh gorahu pred prijestolom“ (Otkrivenje 4,5). Video je anđela koji „imaše kadionicu zlatnu; i bijaše mu dano mnogo tamjana da da molitvama sviju svetijeh na oltar zlatni pred prijestolom“ (Otkrivenje 8,3).

Proroku je bilo dozvoljeno da posmatra prvo odeljenje svetinje na nebu, i tamo je zapazio „sedam žižaka ognjenijeh“ i „oltar zlatni“, koji su bili predstavljeni u vidu zlatnog svećnjaka i kadionog oltara u svetinji na zemlji. Ponovo „otvori se crkva Božija na nebu“ (Otkrivenje 11,19), i on je bacio pogled iza unutrašnje zavese, na svetinju nad svetinjama. Tamo je video „ćivot zavjeta“ predstavljen svetim kovčegom koji je Mojsije napravio za Božji zakon.

Mojsije je načinio zemaljsko svetilište prema obrascu koji mu je bio pokazan (2. Mojsijeva 25,8.9). Pavle uči da je taj obrazac bio nalik istinskoj svetinji, koja je na nebu (Jevrejima 9,24). A Jovan svedoči da ju je video na nebu.

Svetinja na nebu je samo središte Hristovog dela za ljude. To se odnosi na svaku živu dušu na zemlji. I kao što Elen Vajt kaže: „Kad se Hristos vazneo na nebo, On se vazneo kao naš Branilac.“<sup>1</sup>  „I tako Hristos, veliki Prvosveštenik, moleći se pred Bogom i ukazujući na svoju prolivenu krv za grešnike, nosi na svom srcu ime svake pokajničke duše koja veruje. Psalmista veli: „Ja sam nesrećan i ništ, neka se Gospod postara za me“ (Psalam 40,17).“<sup>2</sup> 

**Odgovorite:**

`1.	Uporedite i istaknite kontrast između slika o Hristu kao našeg Prvosveštenika i Hrista kao žrtvenog Božjeg jagnjeta.`

`2.	Kako se u Otkrivenju opisuje Hristova uloga u svetinji?`

*Loren Šilds, Tampa, Florida, SAD*
_________

<sup>1</sup> Ellen G. White, The Faith I Live By, p. 202.

<sup>2</sup> Ellen G. White, Christ in His Sanctuary, p.30
