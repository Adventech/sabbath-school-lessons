---
title:  "Knjiga Otkrivenje: Otkrivenje Isusa"
date:   15/04/2018
---

**Logos** (Jovan 1,29; 1. Korinćanima 2,2; Jevrejima 9,2-5; Otkrivenje 1,1-8; 3,21;5,8)

**Otkrivenje kao vrhunac** (Otkrivenje 1,1-3.7)

Prve reči su neverovatno duboke i mnogo kazuju: „Otkrivenje Isusa Hrista“ (Otkrivenje 1,1 – naglasak dodat). Reč otkrivenje je vrsta vizuelne reči, koja prenosi ideju da se nešto što je možda ranije bilo sakriveno od očiju, sada može videti.  Usled učešća naših praroditelja u grehu, Bog je, gotovo pri samom nastanku ljudskog roda, morao da onemogući čovečanstvu da Mu direktno, fizički pristupa (1. Mojsijeva 3,22-24). Tako je otpočelo skrivanje Boga „velom“ od ljudskih bića, a to je sve nametnuo greh.

Obraćajući se Mojsiju, Bog je jasno rekao: „Nećeš moći vidjeti lica mojega, jer ne može čovjek mene vidjeti i ostati živ“ (2. Mojsijeva 33,20). Još od Edema, mi smo iza tog vela, i možemo da nazremo Boga samo sa velikog odstojanja. Prema Pavlovim rečima, „sad vidimo kao kroz staklo u zagonetki, a onda ćemo licem k licu“ (1. Korinćanima 13,12). Zvuči paradoksalno, međutim, Sveto pismo jasno uči da spasenje od greha i konačno pomirenje s Bogom podrazumeva i viđenje Boga na izvesnom nivou.

Prorok Isaija navodi Božje reči: „Pogledajte u mene, i spašćete se“ (Isaija 45,22). Kako to sad funkcioniše? Ne možemo videti Boga, jer rizikujemo samouništenje, a ipak jedini način da budemo spaseni jeste da vidimo Boga?

Odgovor sadržan u istoriji i na stranicama Pisma od 1. Mojsijeve do Otkrivenja glasi da nam Bog, malo-pomalo, sve više otkriva sebe. Preko pera proroka i simbolima žrtve, On nam se postepeno sve više obznanjuje. Mi Ga tako vidimo sve jasnije. A najjasnije otkrivenje Boga dolazi nam u ličnosti Isusa Hrista. U ličnosti Hrista, mi zapravo posmatramo Boga zaklonjenog velom ljudske prirode. I kako je samo prelepa slika Boga u Evanđeljima! Otuda nije čudo što će Pavle reći: „Nijesam mislio da znam što među vama osim Isusa Hrista, i toga raspeta“ (1. Korinćanima 2,2).

Vrhunac Božjeg samootkrivenja u Isusu dosegnut je u poslednjoj knjizi Svetog pisma – Otkrivenju. Gradeći na kumulativnom, otkrivenom poznanju Boga i spasenja, Bog, preko proroka Jovana, širom otvara vrata, da tako kažemo, praktično prolazeći kroz veo, da bi otkrio Isusa u svoj Njegovoj slavi. Ta knjiga je otkrivenje Isusa Hrista. Predivan kreščendo, slavni vrhunac Pisma i poslednja knjiga u odnosu na Stvaranje. Ne samo što jasno možemo videti Boga duhovnim očima razumevanja i verovanja, nego će čovečanstvo i fizički još jednom ugledati Boga – bez vela koji razdvaja. „Ugledaće ga svako oko“ (Otkrivenje 1,7).

**Isus otkriven u slikama** (Otkrivenje 1,4-8.18; Otkrivenje 5)

Prva Hristova slika na koju nailazimo u Otkrivenju objavljuje da je On zaista večni, Svemoćni Bog. Onaj isti Bog od koga smo se odvojili u 1. Mojsijevoj. Ipak, postoji izvesna razlika. Zapanjujuće je što nam je rečeno da je On mrtav, ali odmah sledi uveravanje da je On živ zauvek i sada ima legitimno pravo nad smrću i grobom. To nas vraća na centralni značaj krsta, moćnog spasonosnog mosta između 1. Mojsijeve i Otkrivenja, između Boga i čoveka.

U Evanđeljima, jasno smo se susreli sa ljudskom Isusovom prirodom, ali smo istovremeno razaznali i Njegovo božanstvo. Ovde jasno susrećemo Njegovu božansku prirodu, ali istovremeno bivamo podsećani na Njegovu stalnu ljudskost, na Isusa kao Vladara.

Dok dalje listamo stranice Otkrivenja, nailazimo na jednu od sledećih slika, izrazito datoj u 5. poglavlju.  Tu se o Isusu govori jednom kao o Lavu i četiri puta kao o Jagnjetu. I odmah se prisećamo Jovana Krstitelja koji je ukazao na Isusa u prvim danima Njegove službe, uzviknuvši: „Gle, Jagnje Božje koje uze na se grijehe svijeta!“ (Jovan 1,29). Uistinu, Hristova žrtva za vas i mene nalazi se u samom središtu ovog poglavlja i knjige Otkrivenja. U stvari, primetićete da je reč presto upotrebljena pet puta u tom poglavlju. Pomenuto poglavlje otkriva nešto o prirodi i temelju Božjeg prestola.

Suštinski elemenat u Božjoj vladavini je samožrtvovanje u korist svojih stvorenja, pokrenuto beskrajno dubokom ljubavlju. Ta žrtva sagledana u kosmičkim razmerama konačno zadobija obožavanje ili poštovanje svih inteligentnih bića (Filibljanima 2,8-11). Da, Bog ima snagu lava, da tako kažemo, ali srce jagnjeta. Znati ko je zapravo Bog – Njegov karakter i prirodu Njegove vladavine – veoma je ohrabrujuće dok dalje uranjamo u eshatološke odlomke Otkrivenja. Da, Otkrivenje ima zveri, ali govori i o Isusu.

**Isus otkriven u simbolima** (Otkrivenje 11,19)

Otkrivenje je puno ne samo slika nego i simbolizma. Ništa nije tako vidljivo kao simbolizam i jezik svetinje. U stvari, motiv svetinje provlači se kroz celo Otkrivenje. U središtu knjige Otkrivenje, u jedanaestom poglavlju, čitamo opis kovčega zaveta, smeštenog u svetinji nad svetinjama nebeskog hrama (Jevrejima 8,1.2.5; 9,2-5). Zapravo u celom Otkrivenju nailazimo na delove nameštaja iz prvog i drugog odeljenja svetinje (Otkrivenje 1,20; 8,3; 11,1).

Tokom mnogih naraštaja, Jevreji su od Mojsijevog vremena do Hrista služili u zemaljskom modelu svetinje, koja je bila „sen“ ili primer one stvarne na nebu. Ljudi su pokušavali da proniknu u smisao tih simbola. Sada, kad imamo Hrista, ono što je možda bilo teško nazreti blistavo je jasno! Nebeski hram je sada „otvoren“ , i mi takoreći vidimo predmete u svetinji koji se koriste u kontekstu Hristove misije.

**Otkriven Hristov fokus**  (Otkrivenje 3,21; 22,7.12.13.20)

Poslednja knjiga Biblije jasno otkriva Isusa. Kao nigde drugde u Pismu, možemo prikupiti sve biblijske elemente i sagledati celovitu i prekrasnu sliku Božje ljubavi, Njegovog karaktera, prirode Njegove vladavine i načina na koji On rešava problem greha. Dakle, kad je naš fokus u Otkrivenju na Isusu, izranja nešto veoma duboko. Možda daleko jasnije nego na bilo kom drugom mestu vidimo da je Hristov fokus  na... nama! On kaže da dolazi po tebe, u stvari vrlo brzo. Gotovo da možete čuti koliko silno to želi i očekuje. On ima nagrade. On želi da sedite s Njim na Njegovom prestolu. Oh, kako je to divno!

U Jovanovom evanđelju, Isus kaže svojim učenicima: „I kad otidem i pripravim vam mesto, opet ću doći, i uzeću vas k sebi, da i vi budete gdje sam ja“ (Jovan 14,3). Da, Hristov fokus je na vama i meni, i uskoro, mi ćemo još jednom kao ljudski rod i po prvi put pojedinačno „gledati lice njegovo“ (Otkrivenje 22,4).

**Odgovorite:**

`1.	Da li vam slike o jagnjetu i svetinji u Otkrivenju daju nadu? Ako je to slučaj, na koji način?`

`2.	Isus je bio pobednik. Možete li i vi pobediti? Kako?`

*Kit Laroj, Edmonton, Alberta, Kanada*
