---
title:  Pronađite karakter
date:   14/04/2018
---

> <p>Stih za pamćenje</p>
> »Koji pobijedi daću mu da sjede sa mnom na prijestolu mojemu, kao i ja što pobijedihi sjedoh s ocem svojijem na prijestolu njegovu.« (Otkrivenje 3,21)

**Uvod** (Otkrivenje 19,11-15)

Uvežbavali smo jednu ariju za izvođenje manje opere u školi. Sopran je, oslobađajući me mnogih mojih strahova, znala napamet i muziku i tekst – jedna stvar manje za brigu. Ipak, nešto je nedostajalo: prikaz promene u karakteru ličnosti. „U ovom redu, karakter ličnosti koju glumite iznenada je skrenuo sa odlučnog osećanja da ostane odana svom voljenom, na mučno pitanje da li će on učiniti isto“, ukazao sam joj.

„Znate“, odgovorila je ona, „ja zaista nisam obratila pažnju na to što je rečeno.“ Kad smo zamislili i primenili promene karaktera, došli smo do nečeg novog.

Kako sam rastao, knjiga Otkrivenje uvek me je pomalo uznemiravala. Kad god bi pastor ili neki član crkve održao propoved o toj knjzi, čitavo bogosluženje više je ličilo na horor film nego na nešto nalik Božjem Jagnjetu. Čak je i naslov knjige, Apocalipsis na španskom, doprinosio toj zastrašujućoj atmosferi. Nisam video mnogo nade za vreme posletka. Možda se, čak i danas, nalazim na izvesnoj distanci od Otkrivenja zbog straha, ne shvatajući ko je glavna ličnost: Isus.

Od samog početka kaže nam se da je to „otkrivenje Isusa Hrista, koje dade njemu Bog, da pokaže slugama svojima šta će skoro biti“ (Otkrivenje 1,1). U istoj uvodnoj glavi, vidimo sliku „Prvog i Poslednjeg“ i „Živog“ pozivajući nas da se ne plašimo jer On ima „ključeve od pakla i od smrti“ (Otkrivenje 1,17.18). Pečati i trube prate zastrašujuće opise nesreća. Zatim dolazi aždaja, zveri, sedam zala, anđeoske najave – kontekst sve više apokaliptičan kako se približavamo kraju. Razumljivo je, čak vrlo lako shvatljivo, što gubimo iz vida Njega koji je opisan kao Jagnje.

Poglavlje 19 stavlja Isusa u središte radnje. Bez udaljavanja od teme rata, Isus se pojavljuje na belom konju, moćan i kao pobednik. Njegova haljina je natopljena krvlju, dok su nebeske vojske, odevene u belo, odmah iza Njega. Ime ispisano na Njegovoj haljini glasi: „CAR NAD CAREVIMA I GOSPODAR NAD GOSODARIMA“ (Otkrivenje 19,11-16).

Ja ne mogu da ulepšam užasne slike prikazane u Otkrivenju, ali mogu da tu postavim Isusa, napred i u centar. Dok se pripremamo za vreme kraja, ispravno je gledati u knjigu Otkrivenje. Ali moramo ići dalje i usredsrediti se na Isusa. Beleške i reči dobijaju novo značenje kad se sagledaju kroz određenu ličnost; tako isto, mi dajemo tačan smisao Otkrivenju Isusa Hrista samo kada je naša glavna ličnost Isus.

*Enrike Kezada, Linkoln, Nebraska, SAD*
