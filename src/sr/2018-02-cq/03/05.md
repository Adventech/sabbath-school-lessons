---
title:  Šta u tome ima za mene?
date:   18/04/2018
---

**Mišljenje** (Otkrivenje 3, 21)

Kad posmatramo Otkrivenje, Isusa vidimo na više načina. Vidimo Ga kao Alfu i Omegu, Početak i Svršetak, Cara na prestolu i zaklano Jagnje, vernog Svedoka, i više od toga. Ono što često ne zapažemo odmah jeste Isus kao Motivator. U Otkrivenje 3,14-21, Isus opisuje crkvu Laodikiju, mlaku crkvu i poslednju od sedam crkava opisanih od Otkrivenje 1,20 do Otkrivenje 3,22. On opisuje ovu crkvu kao nekog ko nije „ni studen ni vruć“ i kao „nesrećan, i nevoljan, i siromah, i slep i go“ (Otkrivenje1,15-17). Ali onda Isus govori crkvi da će onima koji savladaju svoje jadno stanje i pokaju se, dati pravo da sede s Njim na Njegovom prestolu (Otkrivenje 1,21). To je zaista čast!

Ali zašto Isus treba da nam da tu motivaciju? Nije li sasvim dovoljno da s Njim budemo na nebu? Ja često zatičem sebe nemotivisanog da učinim nešto tako jednostavno kao što je osmehnuti se nekome i reći mu „dobar dan“. Ako ne mogu da uradim taj jednostavan zadatak, kako mi se može verovati da ću uspeti da motivišem sebe kako bih se izvukao iz svog bednog stanja? Zato je Isus tu da mi pomogne i ukaže na cilj na kraju mog putovanja.

Isus nas ne motiviše strahom. Njegova motivacija dolazi posredstvom obećanja da će nas učiniti nečim većim nego što smo sada. Svaki od negativnih opisa u Otkrivenju tu je da nam ukaže na posledice ukoliko ne izaberemo Isusa. Međutim, jedna od najboljih Isusovih osobina jeste Njegova voljnost da nam pokaže obe strane novčića. On nam jasno pokazuje kako završavaju bezbožni, a zatim nas motiviše, putem obećanja koja je dao, da Mu se pridružimo.

Neko bi pomislio da bi hodanje za Isusom i napuštanje našeg stanja opisanog kao „nesrećan, i nevoljan, i siromah, i slep, i go“ bili sasvim dovoljna motivacija. Naš problem je u tome što mi ne znamo kakvi smo. Mi sebi govorimo: „Bogat sam, i obogatio sam se, i ništa ne potrebujem.“ Ali Isus nas odvodi sa tog mesta, ukazuje nam na naše prljavo „ja“ i kaže: „Iako mislite da ste u redu, niste. Ali ja vam mogu pomoći.“ Tada nam daje obećanje da možemo sedeti pokraj Njega na Njegovom prestolu. I to je onda veoma dobra motivacija.

**Odgovorite:**

`1. Kad nam Isus ne bi davao motivaciju, koliko bi Ga nas sledilo jednostavno zato što Ga voli?`

`2. Kad bi vam Isus dao motivaciju, i vi dođete na nebo, ali vam nije dao priliku da s Njim sedite na prestolu, da li biste Mu još služili?`

*Rene S. Kros, Toland, Konektikat, SAD*
