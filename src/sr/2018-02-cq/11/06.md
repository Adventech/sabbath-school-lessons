---
title:  Alternativne činjenice
date:   14/06/2018
---

**Mišljenje** (Otkrivenje 14,7-9)

Dok sam bio dete, moj otac je dobio jednu falsifikovanu novčanicu od dvadeset dolara kao kusur kad je jednom prilikom nešto kupovao tokom našeg raspusta. Nažalost, shvatio je to tek kasnije. Nismo mogli da odemo u prodavnicu i zatražimo drugu novčanicu. Umesto toga, on ju je korisno upotrebio kao ilustraciju u svojoj propovedi, ukazujući na razliku prave i lažne novčanice od dvadeset dolara.

Danas izgleda da se sa falsifikatima susrećemo na sve strane – evolucija i stvaranje; učenje o tajnom odlasku na nebo i učenje o doslovnom drugom Isusovom dolasku; lažne vesti nasuprot istinitim. Lista se može nastaviti u nedogled.

U hrišćaninovom svakodnevnom životu, pojavljuju se falsifikati koje treba izbeći čak i prilikom proučavanja Biblije. Ljudi mešaju svoja mišljenja sa biblijskom istinom u društvenim medijima. Pastori propovedaju unoseći u svoja izlaganja jedva primetne zablude pomešane sa istinom. Gde da čovek pronađe istinu u jednom svetu koji se svakodnevno sve brže ispunjava lažima?

Znamo da je na samom početku Biblije izgovorena prva laž. Bilo je to izvrtanje Božjih reči koje je sotona upotrebio a Eva se o njih spotakla. Kako bi drugačiji život bio da su ljudi pazili na istinite Božje reči!

U budućnosti će uslediti konačna proba, i tada će se sukobiti istina i laž. Otkrivenje 14,7 nalaže da svi treba da se poklone „onome koji je stvorio nebo i zemlju i more i izvore vodene“.

Otkrivenje 14,9.10 upozorava na lažno bogosluženje i njegov žalosni kraj. „I treći anđeo za njim ide govoreći glasom velikijem: ko se god pokloni zvijeri i ikoni njezinoj, i primi žig na čelo svoje ili na ruku svoju, i on će piti od vina gnjeva Božijega, koje je nepomiješano utočeno u čašu gnjeva njegova, i biće mučen ognjem i sumporom pred anđelima svetima i pred jagnjetom.“

Toga dana, postojaće samo dve istine: istina onih koji su primili Božji pečat i istina onih koji su primili žig zveri. Neće biti alternativnih činjenica. Neće biti iscrpnog analiziranja reči niti lukavih falsifikata. Božji karakter će bti opravdan pred čitavim svemirom. Božji vrhunski čin stvaranja biće obnovljen. Saviće se svako koleno, uključijući sotonino, a Jagnje će vladati u pobedonosnoj slavi.

**Odgovorite**

`1. 	Zašto želim da primim pečat Božji? Kako moj odgovor na to pitanje utiče na moj svakodnevni život?`

`2. 	Dok posmatram događaje u svetu, kako uspevam da razlučim istinu od zablude? Da li koristim biblijski pogled na svet da bih pronašao istinu?`

*Džordan Vagner, Čatanuga, Tenesi, SAD*
