---
title:  To je aktivan proces
date:   09/06/2018
---

> <p>Stih za pamćenje</p>
> »Velika su i divna djela tvoja, Gospode Bože Svedržitelju, pravedni su i istiniti putovi tvoji, care svetijeh.« (Otkrivenje 15,3)

**Uvod** (Jezekilj 20,19.20)

Jeste li ikada držali u ruci neku falsifikovanu novčanicu? Sećam se dana kada sam dobila jednu takvu u grupi novčanica primljenih kao kusur. Nešto sam kupila, pružila prodavcu ispravnu novčanicu, i očekivala kusur. Znala sam da ću dobiti nekoliko novčanica i nešto kovanog novca. Službenica se smešila dok mi je stavljala novac u ruku. Prebrojala sam da bih bila sigurna da mi je dobro vratila. Dok su mi prsti klizili preko novčanica, zapazila sam da se jedna razlikuje od ostalih. Detaljnijom proverom utvrđeno je da je novčanica lažna. Službenica mi je ljubazno dala drugu novčanicu i rekla da će o tome izvestiti upravnika.

Ja nisam federalni agent koji je prošao specijalnu obuku u vezi sa falsifikovanim novcem. Toga dana, falsifikovana novčanica bila je tako različita od „istinske“ da sam lako mogla da je prepoznam pod prstima. Falsifikate nije uvek lako otkriti. Profesionalci koji proučavaju novac i obučavaju se da otkriju falsifikate koriste jedan metod koji se zove „dodirni, iskosi, skroziraj, osmotri“. Dodiruju novčanicu da bi utvrdili vrstu papira. Iskose je da bi prepoznali neka posebna obeležja kao što su holografske trake. Skroziraju je pogledom da bi uočili vodeni žig. Posmatraju je da bi utvrdili štampane elemente na novčanici.

Kad je stvoren svet, bio je ustanovljen pravi oblik bogosluženja. Posle greha, uvedeno je lažno bogosluženje. Hristovi sledbenici treba da budu obučeni da razlikuju pravo od lažnog. A koraci bi bili umnogome slični onim koje primenjuju federalni agenti. Čitanje Božje Reči, razlikovanje istinskih tvrdnji od lažnih i proučavanje Božjeg karaktera pripremaju nas da prepoznamo Boga i saznamo kako da Mu služimo.

U pouci za ovu sedmicu razmatraju se Božji pečat i žig zveri. Odvojte vreme da saznate o zavetnom znaku i ulozi koju Subota ima u tome. Znate li razliku između pečata i žiga? Postoji znatna razlika kako su i kad nastali. Da li se plašite kad razmišljate o Božjem pečatu ili žigu zveri? Da li nerado diskutujete s drugima o tim simbolima i kako se oni primenjuju na naš život? Vi niste jedina osoba koja se s tim bori.

Dobra vest glasi da postoji zaista dobra vest u poruci o Božjem pečatu i žigu zveri. Nemojte biti odbojni kad se to istražuje. Dodirnite, iskosite, skrozirajte i osmotrite. Pronaći ćete ono što je pravo ako zatražite da vas Sveti Duh vodi.

*Dina Bartel-Vagner, Čatanuga, Tenesi*
