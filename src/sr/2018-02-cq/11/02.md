---
title:  Na straži
date:   10/06/2018
---

**Logos** (Jezekilj 20,12.20)

**Znak zaveta** (1.Mojsijeva 17,9-11; Isaija 58,13)

Kad je reč o dve osobe, o porodicama ili nacijama, uvek je veći i jači postavljao pravila u odnosima. Tokom istorije, utvrđena pravila često su bila tiranska prema slabijem, kao u slučaju kada je Vavilon porazio Izrael. Navuhodonosor je propisivao pravila, čak i ko će i gde živeti. Narod je i očekivao pravila.

Božja pravila, međutim, nisu bila načinjena samo da vrše kontrolu. Ona su bila za dobrobit Njegovog naroda. Kad je Avram postao Avraam i dobio obećanje da će biti otac mnogim narodima, Bog je uveo obrezanje kao znak da je prihvatio Avrama. Stotinama godina kasnije, Mojsiju su date Deset zapovesti, uključujući i četvrtu o Suboti, kao određeno merilo za narod da bi znao kako da ostane blizu Boga. Naročito im je napomenuto da je Subota za Boga nešto posebno, pa bi trebalo da bude i za njih. U knjizi proroka Jezekilja Bog podseća svoj narod da će i On i oni znati da li su Mu blizu na osnovu toga da li paze na Subotu. Isaija to sasvim ispravno stavlja u domen srca umesto prisile. Oduvek je postojalo pitanje: „Kome se klanjate?“

**Veza sa stvaranjem** (Otkrivenje 14,7.9; 1. Mojsijeva 1)

Treći anđeo upućuje snažnu opomenu  u vezi sa klanjanjem: „Ko se god pokloni zvijeri i ikoni njezinoj, i primi žig...“ (Otkrivenje 14,9). U 7. stihu, prvi anđeo to iznosi afirmativno: „Poklonite se onome koji je stvorio nebo i zemlju i more i izvore vodene.“ Isticanje dve opcije označava da se onaj koji se ne klanja Bogu zapravo klanja zveri. To isto tako pokazuje da princip klanjanja Bogu seže unazad do stvaranja.

Dugo nam je napominjano da nas izazov prvog anđela da se klanjamo Bogu kao Stvoritelju, direktno vodi do Subote. Koristi se jezik koji podseća na četvrtu zapovest, zapovest o Suboti, a govori se posebno i o Bogu kao Tvorcu. Mi znamo da je Isus bio aktivni činilac u procesu stvaranja (uporediti Jovan 1,1-3.14).

Da bi se ilustrovao značaj Subote u Božjim očima, razmotrite ono što Elen Vajt naziva „položajem  na lestvici postojanja“.<sup>1</sup> To je skala koja pokazuje relativan značaj nečega u odnosu na pažnju koju mu Bog ukazuje.To se može videti i u redosledu stvaranja: svetlost, voda, vazduh, more, kopno, vegetacija, sunce i mesec, ribe, ptice, male životinje, velike životinje i čovek. Subota je bila poslednje što je načinjeno tokom sedam dana stvaranja. Ona je jedini deo svega stvorenog što je On proglasio svetim.

Mi ne veličamo subotni dan, nego subotom veličamo Boga Tvorca. To je dan kada nas On poziva da Mu priđemo bliže, tako da odnos koji su narušili naši praroditelji može biti obnovljen. Ta hijerarhija stvaranja postavlja Isusa, Stvoritelja, na sam vrh. Subota je pod sistematskim udarima: ili da bismo je manje poštovali, ili da bi je bilo odveć skupo svetkovati.

I to nije jedini deo na lestvici postojanja koji je pod udarom. Mi ne veličamo ni čoveka, ali je njegova uloga pri prhu lestvice uveliko napadana. Društvo nastoji da vazduh, zemlju i vodu, ribe i ptice, i ostale životinje stavi iznad čoveka u skladu sa novom hijerarhijom važnosti. Posledica toga je okretanje hijerarhije naopako, pri čemu Bog, Subota i čovek dolaze na samo dno. Na taj način, nema ni potrebe klanjati se Bogu, zato što je On proglašen beznačajnim. Ni Subota nije više važna ako je sam Bog srozan do praha. To je delo zveri. Prihvatiti tako nešto rezultiraće primanjem njenog žiga.

**Čuvajte Subotu, budite spremni za nebo** (2. Mojsijeva 31,13.14; 2. Mojsijeva 20,8-11)

Poštovanje Subote doprinosi očuvanju svega stvorenog. To isto tako znači prihvatiti prednost da On sa nama subotom podeli mnogo toga dobrog i korisnog. Ako ste student arhitekture koji pokušava da ostavi trag u svetu dizajna, i imate šansu da provedete dvadeset četiri sata sa svetski priznatim arhitektom, da li biste za to našli vremena u svom rasporedu? Primenite to na svoje životne ciljeve, šta god oni bili, da biste sagledali prednost da subotom provodite vreme sa Isusom.

Mi pokušavamo da dođemo na nebo. Da bismo to ostvarili, potrebno je da svoje osobine obnovimo prema Božjem obličju. Mi imamo prilike da svake sedmice provedemo dvadeset četiri sata sa Jedinim u univerzumu koji može izgraditi naš karakter i učiniti da ovaj ponovo bude u skladu sa Božjim likom. Isus odlučuje ko će primiti Njegov pečat. To će biti oni koji su Mu, tokom vremena, dopuštali da u njima obnovi svoj karakter i lik. Subota je uzvišeno vreme da se to ostvari.

**Odgovorite:**

`1. Recite da li smatrate da vas Subota pritiska, ili vam je ona uživanje, i zašto?`

`2. Mi treba da brinemo o zemlji, ali da li bi pokreti za očuvanje okoline ili kontrolu klime mogli da vas dovedu do primanja žiga zveri?`

`3. Budući da se nalazite pri vrhu „lestvice postojanja“, šta Bog očekuje od vas?`

*Gari Vagner, Junion Springs, Njujork, SAD*
___________

<sup>1</sup>	Elen G. Vajt, Čežnja vekova, str. 313 orig.
