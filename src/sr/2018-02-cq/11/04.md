---
title:  "Original ili falsifikat?"
date:   12/06/2018
---

**Dokaz** (2. Mojsijeva 20,4-6; Otkrivenje 7,2; Otkrivenje 14,9)

Trgovci specijalizovani za antikvitete imaju običaj da potraže potpis majstora kako bi odvojili ono pravo od falsifikovanog. Ponekad se taj znak mora valjano ispitati da bi se ustanovila autentičnost, da bi se odstranili lažni primerci koji nastoje da oponašaju autorov potpis i polažu pravo na nezasluženu čast.

Otkrivenje opisuje dva identifikaciona znaka, pečat Božji i žig zveri. Iz Strongovog konkordansa saznajemo da je pečat pomenut u Otkrivenje 7,2 reč prevedena sa grčkog sphragis, što je opis otiskivanja u vosku ili glini radi utvrđivanja autentičnosti. Žig iz Otkrivenja 14,9 prevod je grčke reči charanga, što označava žigosanje koje se vrši pomoću urezanog znaka.

Možemo zaključiti da se pečat stavljao tokom same izrade artefakta, dok je materijal još bio mek i savitljiv. Žig je pak rezultat utiskivanja, rezbarenja očvrslog ili završenog materijala da bi se proizveo željeni znak. Postoji još jedan stih u 2. Mojsijevoj gde se pominje veština urezivanja, i sadrži Božju zapovest da ne pravimo rezane slike u svrhu klanjanja i obožavanja.

Žig zveri i pečat Božji povezuju se sa različitim tvrdnjama o klanjanju. Pečat podrazumeva da je Tvorac odvojio jedan dan u sedmici za bogosluženje i odmor. Subota je stvorena još dok je Božje delo bilo u toku i nosi otisak Tvorca. Mnogo kasnije, sotona je „izrezbario“ još jedan dan u sedmici,  oblikujući alternativni vid bogosluženja kao zamenu za originalni subotni pečat. Žig zveri je rezultat urezivanja slike lažnog bogosluženja u sedmični ciklus. Ne samo što je to pokušaj zamene originala falsifikatom, već izgleda da taj žig ispunjava svoj cilj i kršenjem druge zapovesti.

**Odgovorite:**

`1. Osim Subote, na koje još načine sotona narušava Božje delo i karakter, kako bi stvorio alternativni vid bogosluženja?`

`2. Kako mogu da prepoznam istinski Božji pečat, da ne bih pao u zamku lažnog?`

*Stiven J. Dovič, Endover, Masačusets, SAD*
