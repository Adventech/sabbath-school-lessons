---
title:  Kako upoznati Božju ljubav
date:   25/04/2018
---

**Primena** (Psalam 103,10-12)

Svaki hrišćanin poznaje Božju ljubav... zar ne? Kako stvar stoji s vama? Da li verujete da vas Bog voli? Da li znate da vas Bog voli? Teolog Džonatan Edvards je rekao: „Postoji razlika između racionalnog iskaza da je med sladak, i posedovanja osećaja o njegovoj slasti.“<sup>1</sup>
Drugim rečima, vi možete znati da je med sladak zato što vam je to neko kazao, ali nikada nećete zaista spoznati njegovu slast sve dok ga sami ne probate. Na isti način, možete znati da vas Bog voli jer su vam to kazali, ali nećete stvarno spoznati Božju ljubav sve dok je sami ne okusite.

Evo dve stvari koje možete učiniti da biste sami za sebe osetili Božju ljubav:
Budite nezadovoljni svojom dosadašnjom uključenošću u duhovnost.  Neophodno je da želite više od onoga što trenutno imate. Nemojte se zadovoljiti time gde se trenutno nalazite tako da ne možete da učinite dalji napor u negovanju dubljeg i smislenijeg odnosa sa Bogom. Kao što A.V. Tozer kaže u svom delu The Pursuit of God (Potraga za Bogom): „Uhvaćeni smo u zamku pogrešne logike koja insistira da ukoliko smo Ga našli, više ne moramo da Ga tražimo... Usred te velike grozničavosti biće takvih koji se neće zadovoljiti praznom logikom. Oni žele da okuse, da dodirnu srcem čudo koje se zove Bog. Ja namerno želim da podstaknem tu silnu čežnju za Bogom.“<sup>2</sup>

Odlučite da neprestano tragate za slađim ukusom, dubljim iskustvom, jasnijim sagledavanjem Božje ljubavi i Hristovog strpljenja.

Molite se da budete očišćeni.  „Ja sam pravi čokot, i otac je moj vinogradar: svaku lozu na meni koja ne rađa roda odsjeći će je; i svaku koja rađa rod očistiće je da više roda rodi“ (Jovan 15,1.2). Molite se Bogu da vas ispita, celo vaše biće: vaše misli, stav, reči, postupke, prioritete, odgovornosti, odnose, aktivnosti, hobije, dom, posao, sve što činite ili do čega vam je stalo. Tada ga zamolite da očisti oblasti koje ne donose rod.
To čišćenje štiti naša srca od nezavisnosti i ponosa, i omogućuje da se ponovo usredsredimo na ostajanje na čokotu. Ono nas podseća da nas Bog nije pozvao zbog naših sposobnosti. On nas je pozvao u našoj slabosti da budemo prikaz Njegove slave. Bivamo podsećani na našu veliku potrebu za Bogom, kao i da Mu budemo zahvalni zato što je izvor našeg života. Proces čišćenja uklanja sve ono što nas odvraća od Hrista i sprečava da boravimo u Njemu. Bog ponovo postaje naša čudesna opsesija, a prva zapovest da volimo Boga ponovo dolazi na odgovarajuće, prioritetno mesto.

**Odgovorite:**

`Šta se upravo dešava u vašem životu? Šta radite? Zašto to radite? Zašto se vaše srce tako oseća? Jeste li bezbedni u svom identitetu kao neko koga Bog voli i neko ko voli Boga?`

*Džimi Kvek, Singapur, Singapur*
______________
<sup>1</sup> 	Jonathan Edwards, „A Divine and Supernatural Light, Immediately Imparted to the Soul by the Spirit of God, Shown to Be both Scriptural and Rational Doctrine“, accessed March 21, 2018, https://goo.gl/Vptama.
<sup>2</sup> 	A.W. Tozer,  The Pursuit of God,  quoted in Colin Smith, „To Experience God’s Love“,The gospel coalition, April 14, 2014, https://goo.gl/YFKkru
