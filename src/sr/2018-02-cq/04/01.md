---
title:  Ljubav i žrtva
date:   21/04/2018
---

> <p>Stih za pamćenje</p>
> »U ovom je ljubav ne da mi pokazasmo ljubav k Bogu,nego da on pokaza ljubav k nama, i posla sina svojega da očisti grijehe naše« (1. Jovanova 4,10)

**Uvod** (Jovan 10,28; Filibljanima 2,5-8)

Zamislite ovako nešto: Vaša najbolja prijateljica umire. Dok sedite kraj njenog kreveta u bolnici držeći je za ruku, pokušavate da joj podignete duh, ali se suze slivaju niz vaše i njene obraze.

Posle jednog trenutka tišine, ona blago pita: „Hoćeš li uzeti moje bebe? Hoćeš li učiniti to za mene?

Da li je ljubav koju osećate prema njoj dovoljno duboka da biste prihvatili tu žrtvu i podigli njenu decu kao svoju sopstvenu?

Šta ako je njoj bila potrebna transplatacija srca a vi ste savršeni davalac? Da li biste joj dali svoje srce da bi ona mogla da živi i odgaja sopstvenu decu?

Mi živimo u jednom svetu koji je više nego ikada ranije pun nasilja, nemorala i patnje. Čitava jedna generacija ljudi čezne za utehom i nadom, suočena sa groznim opasnostima i obmanama poslednjih dana. To su uteha i nada koje pruža hrišćanstvo. Ali za svet koji ne veruje, ono što hrišćani mogu ili ne mogu da učine često potiskuje ono što je Isus učio o poslednjim danima. A od onih koji zastanu dovoljno dugo da razmisle šta je On zapravo učio dok je bio na zemlji, mnogi zaboravljaju dve najvažnije pouke: ljubav i žrtvu.

Isus nije samo isticao ljubav i žrtvu, On je bio njihovo otelotvorenje. Dok ostale religije možda imaju svoje mudre ljude i žene koji su naučavali mnogo šta, hrišćanstvo ima Boga koji je bio voljan da unizi sebe da bi postao čovek. I ne samo to, On je u potpunosti znao da će Njegov život na zemlji kulminirati odbacivanjem i prezirom od strane mase, i da će umreti najsvirepijom smrću za koju je ljudski rod znao u to vreme.

I On je sve to učinio samo da bismo mi mogli provesti čitavu večnost s Bogom. On je platio kaznu za neposlušnost naših praroditelja da bi se ljudski rod mogao spasti. Upravo se njegovom konačnom žrtvenom smrću na krstu i Njegovim kasnijim vaskrsenjem i službom na nebu mi spasavamo od osude.

Hrišćanstvo znači tražiti oproštaj od Boga i da je taj oproštaj zarađen onim što je Isus učinio za nas. Tu nije reč o tome šta mi možemo, a šta ne možemo učiniti.

A u suštini, Isus se nije samo složio da odgaja decu svog najboljeg prijatelja kao svoju sopstvenu; On se složio da odustane od sopstvenog života kako bi Njegov najbolji prijatelj mogao i dalje da živi.

*Rajslin Su, Varonga, Novi Južni Vels, Australija*
