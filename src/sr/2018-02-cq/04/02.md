---
title:  Večni Bog
date:   22/04/2018
---

**Logos** (Psalam 143,8; Jovan 14,9; 16,8-13; Efescima 1,4.5; Filibljanima 2,5-8)

Postoji tendencija među nekim hrišćanima da razdvajaju smisao žrtve na krstu i vesti poslednjih dana. Na neki način, izgleda da Isusova smrt na krstu nema nikakve veze sa onim što će Isus učiniti prilikom svog drugog dolaska. Međutim, temeljnije istraživanje Biblije vodi nas shvatanju da je poslednje vreme povezano sa onim što se dogodilo na krstu, i obrnuto. Ipak, da bismo razumeli povezanost između spasenja i poslednjih dana, moramo da rekonstruišemo nekoliko drugih koncepata u Bibliji da bismo videli kako su spasenje i poslednji dani međusobno isprepleteni.

**Rekonstrukcija br. 1: Božja ljubav je večna**

Bog Starog zaveta često se opisuje kao Bog kome je stalo da što je moguće više kažnjava svoje podanike. Međutim, ako pažljivije istražimo Sveto pismo, otkrićemo da je Bog Starog zaveta pun sažaljenja i ljubavi prema svom narodu (2. Mojsijeva 34,6.7). Njegova ljubav nikada ne posustaje (Psalam 143,8) i Njegov je plan da nam se ne desi ništa loše (Jeremija 29,11).

Takvi opisi su nešto što bi se očekivalo od oca punog ljubavi. Isus je pomenuo da su te Očeve osobine upravo one na koje je On želeo da ukaže svojim učenicima kad je reč o Bogu (Jovan 14,9). Prema tome, Očeva ljubav ostaje ista i u Starom i u Novom zavetu. To nam obezbeđuje našu prvu konstrukciju: Božja ljubav je večna.

**Rekonstrukcija br. 2: Spasenje u Hristu je večno**

Jovan opisuje Isusa kao Reč, koja postoji od početka vremena (Jovan 1,1-3). Iako možda ima više aspekata na koje Jovan upućuje u ovom tekstu, ono što je očigledno jeste da Jovan prepoznaje Isusovo postojanje koje nadilazi granice našeg vremena. A još je važnija činjenica da je to beskrajno biće postalo telo (Jovan 1,14).

Isus je došao u telu da ostvari plan spasenja za čovečanstvo (Filibljanima 2,5.8). Postavši ljudsko biće, Isus je ponovo povezao nebo i zemlju, Stvoritelja sa onim što je stvorio. Svojom misijom On je uklonio greh koji je odvajao Boga od čovečanstva.Ta povezanost koju je uspostavilo Biće neograničeno vremenom zauvek garantuje spasenje za sve one koji ga prihvate. Drugačije rečeno, spasenje u Hristu je večno zato što ništa nikada neće moći da nas odvoji od ljubavi koju je Bog pružio nama grešnima, čak ni smrt (Rimljanima 8,38.39).

**Rekonstrukcija br. 3: Prisustvo Svetog Duha je univerzalno**

Večna ljubav Oca i večno spasenje koje nam je dao Isus bivaju krunisani prisustvom Svetoga Duha. Kad je Isus kazao svojim učenicima da će On jednoga dana otići, obećao im je drugog Utešitelja koji će doći (Jovan 16,7-13). Taj Utešitelj neće biti ograničen prostorom i, kao takav, olakšaće širenje Božje večne ljubavi u celom svetu (Dela 1,8).

**Sve to objediniti**

Sada moramo odgovoriti na pitanje: „Kada će ljudski rod konačno prigrliti ’bezgranično’“? Odgovor nalazimo u biblijskoj poruci za poslednje vreme. Večno evanđelje koje nose anđeli iz knjige Otkrivenje 14,6-11 nije ništa drugo do poruka o dobroj vesti, da nam je Bog večne ljubavi pružio mogućnost večnog života (Efescima 1,4.5). Ta vest je univerzalna i objavljuje se svim ljudima tako da će doći dan kada više neće biti odvojenosti između Boga i svega što je stvorio. Vest poslednjih dana neophodna je u objavljivanju Božje večne ljubavi i spasenja za sve.

**Odgovorite:**

`Zamisliti nešto večno predstavlja priličan izazov za našu ljudsku ograničenost. Kako najbolje možemo opisati večnu Božju ljubav prema ljudima koji ne poznaju Isusa, a kamoli Njegovo večno spasenje?``

*Baju Kompungan, Singapur, Singapur*
