---
title:  Mini serija o spasenju
date:   24/04/2018
---

**Dokaz** (2. Mojsijeva 34,6.7)

Jedan od najzanimljivijih tekstova u pouci za ovu sedmicu jeste opis Božje ljubavi u 2. Mojsijeva 34,6.7. Taj tekst je deo šire priče gde Bog obnavlja kamene ploče koje je Mojsije uništio iz razočaranja zbog otpada Izraelaca (2. Mojsijeva 32).

Opisi Božje ljubavi obiluju u svim delovima Biblije. Ali imajte na umu da je opis u 2. Mojsijeva 34 dat posle jedne od najmučnijih situacija ikada zabeleženih u Bibliji. Izraelci su se otvoreno klanjali drugom bogu dok je Bog na gori Sinaj imao s Mojsijem veoma lični sastanak (2. Mojsijeva 32,17-19). Deset zapovesti, ispisanih u kamenu, simbol Njegovog autoriteta, milosti i sile bile su date Mojsiju (2. Mojsijeva 31,18; 2. Mojsijeva 20,1-21). Međutim, samo trenutak kasnije taj simbol je bio uništen zato što su Izraelci obožavali drugog boga. I što je još gore, idolopoklonstvo je dopustio Mojsijev rođeni brat Aron (2. Mojsijeva 32,21.22). Izraelci su se otvoreno pobunili protiv Boga, dok im se On svojim prisustvom nalazio u najvećoj mogućoj blizini ikada zabeleženoj u Starom zavetu.

Između priče o Izraelovoj pobuni (2. Mojsijeva 32) i Božje obnovljene ljubavi za njih (2. Mojsijeva 34), Druga knjiga Mojsijeva beleži priču o Mojsiju kako stoji pred Bogom kao posrednik za svoj narod (2. Mojsijeva 32,30-32) i prima Božju blagodat (2. Mojsijeva 33,12.13). Kasnije, u ličnom razgovoru između Mojsija i Boga, Mojsije neprestano govori o sebi koristeći zamenicu „mi“. Takav jedan izraz znači da ukoliko Mojsije nađe milost pred Bogom, onda bi i narod koga on zastupa takođe trebalo da nađe milost kod Boga. Izraz da Mojsije posreduje za narod silno podseća i na Isusovu ulogu u odnosu na čovečanstvo. Isto tako, upravo nas Hristove zasluge čine prihvatljivim u Očevom prisustvu.

To je kontekst u kome Bog iskazuje svoju neumornu ljubav zabeleženu u 2. Mojsijeva 34,6.7. Sve počinje ozbiljnom pobunom protiv Boga. Ali zatim, zahvaljujući nekome ko je našao milost kod Boga, Božja ljubav prema Izraelu biva potvrđena. Ljubav koju je Bog imao za Izraelce nije bila samo beskrajna, ona je bila pouzdana. On ne samo što voli nego je voljan i da oprosti grehe koje je počinio Njegov narod.

Priča u 2. Mojsijeva 32-34 liči na mini verziju čitavog plana spasenja, što je i glavna tema Biblije. Mučna pobuna protiv Boga ljubavi dovela je do prekida odnosa između Stvoritelja i svega stvorenog. Međutim, zahvaljujući prisustvu Posrednika koji je našao milost pred Bogom, taj prekinuti odnos je obnovljen.

**Odgovorite:**

`Da li Isusovu ulogu Posrednika vidite kao relevantnu za vaš sopstveni odnos sa Bogom?`

*Leri Pakulanang, Singapur, Singapur*
