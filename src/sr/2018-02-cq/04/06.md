---
title:  "Idemo u pakao?"
date:   26/04/2018
---

**Mišljenje** (Efescima 1,4.5)

„Otići ćete u pakao“, obratila mi se jedna devojka bez imalo uzbuđenja u glasu. „Naravno, ukoliko ne budete počeli da dolazite u crkvu.“

Zurila sam u nju s nevericom i pomalo uvređena. Prišla mi je dok sam čekala autobus na autobuskoj stanici. Sva u osmehu, učinila mi se toplom i prijateljski nastrojenom – sve dok nije otvorila usta. Nastavila je svoju tvrdnju drugim iskazima koji su sadržavali reči „greh“, „ljubav“, „žrtva“, „Isus“, i još mnogim. Prestala sam da je slušam. Jedino što sam želela bilo je da ode.

Kad sam srela tu devojku, još nisam poznavala hrišćanstvo, ali sam vodila po mom shvatanju „dobar“ život. Bila sam poštena i ljubazna, i mada sam znala da nisam savršena, nisam pomišljala da sam na putu za pakao! Ako taj hrišćanski Bog šalje u pakao svakoga ko ne ide u crkvu, onda ja nisam ni zainteresovana da Ga upoznam!

Godinama kasnije, srela sam se s veoma drugačijim hrišćanskim Bogom. Njega nije toliko zanimalo da li ja idem u crkvu, nego da saznam da me On voli. Ja sam se kretala u pravcu sigurne smrti – kao i ostali svet – ali On je već bio sačinio jedan krajnje jednostavan plan za izbavljenje. U stvari, bila je to ista vest koju mi je uputila devojka na koju sam slučajno naišla na autobuskoj stanici, ali izneta na drugačiji način. Veoma drugačije. U ovoj vesti, fokus nije bio na onome što ja moram da učinim, nego na onome što je Bog učinio za mene.

Kao grešno ljudsko biće, trebalo je zauvek da budem odvojena od Boga, ali naglasak nije bio na tome da ću otići u pakao ukoliko ne idem u crkvu, nego da imam Boga koji me je toliko voleo da je poslao svog jedinog Sina da umre za moje grehe. Isus je bio Bog koji je dobrovoljno pristao da postane čovek i odlučio da umre na krstu za grehe svih ljudskih bića, u prošlosti, sadašnjosti i budućnosti.

Vreme ističe. Biblijsko proročanstvo dokazuje da se svet brzo bliži svom uništenju, ali je Isus obezbedio sredstvo za spasenje. A sve to zato što me je Isus voleo i prihvatio upravo onakvu kakva sam.

**Odgovorite:**

`1. Zašto idete u crkvu kad znate da to ne morate činiti da biste zaradili Božju blagodat?`

`2. Kako biste nevernicima objasnili, s puno takta, šta ih čeka ako odluče da ne prihvate Isusov oproštaj?`

`3. Ako je stvarni fokus poslednjeg vremena na Isusu, da li je ipak bitno da znamo šta će se događati u vreme posletka? Zašto?`

*Melodi Tan, Varonga, Novi Južni Vels, Australija*
