---
title:  Za dalje proučavanje
date:   11/10/2019
---

Razmišljajte o poglavlju »Čovek prilike«, str. 408–412; str. 628–634. original, iz knjige Elen Vajt Istorija proroka i careva.

Nemija je bio čovek molitve. »Nemija je svoju dušu često izlivao pred Bogom moleći se za svoj narod. Međutim, sada, dok se molio, sveta namera počela je da se oblikuje u njegovim mislima. Odlučio je da će, ukoliko dobije dozvolu od cara, ukoliko nabavi alat i materijal, sam preuzeti zadatak obnavljanja jerusalimskih zidina i vraćanja izgubljene moći izrailjskom narodu. Molio je Gospoda da mu pomogne da nađe milost pred carem, tako da dobije priliku da ostvari svoj plan. ‘O, Gospode ... neka bude uho tvoje prignuto k molitvi sluge tvojega... daj danas sreću sluzi svojemu i učini da nađe milost pred ovim čovekom.’ Četiri meseca Nemija je čekao povoljnu priliku da svoj zahtev iznese caru.« (Elen Vajt, Istorija proroka i careva, str. 409; str. 629.630. original)

**Za razgovor:**

`1. Šta u odgovoru koji smo dali na pitanje iz odeljka od srede znači da se kroz celu Bibliju – i Stari i Novi zavet – oni koji su pozvani od strane Boga suočavaju sa ogromnim protivljenjem? U stvari, šta znači da se u skoro svakom slučaju s tim suočavaju? Možda bismo mogli postaviti bolje pitanje: Kakve primere možete navesti o osobama koje je Bog pozvao da čine Njegovu volju, a koje se nisu suočile sa protivljenjem? Šta nam odgovor na ovo pitanje govori o tome da ne treba da se obeshrabrimo kada se suočimo sa velikim preprekama čak i dok činimo Božju volju, dok ostvarujemo ono što nas je Gospod pozvao da učinimo?`

`2. Pročitajte tekst Nemija 2,18. Šta ovaj stih govori o sili ličnog svedočanstva i o tome koliko je važno da dobijemo pozitivan odgovor kakav je Nemija dobio od svojih sunarodnika Jevreja?`

`3. Ni Jezdra ni Nemija ništa ne bi mogli da ostvare bez pomoći cara. Drugim rečima, ovi Božji ljudi sarađivali su sa neznabožačkim političkim vlastima. Kakve pouke možemo usvojiti iz ovog primera o tome kada i kako mi kao Crkva možemo sarađivati sa političkim vlastima, koje god da su u pitanju? U isto vreme, zašto Crkva mora biti veoma pažljiva dok to čini?`

`4. Proučite Nemijinu molitvu (Nemija 1,1–11) u razredu. Šta iz nje možete izvući što vam može pomoći da produbite svoj odnos sa Bogom? Šta uči o pokoravanju, priznanju i pozivanju na obećanja?`