---
title:  Nemijina priprema za rad
date:   10/10/2019
---

Nema sumnje, Gospod je pozvao Nemiju na ovaj zadatak i pružiće mu sve što mu je potrebno. Utvrđen poznavanjem Božjih obećanja i sigurnošću Božjeg poziva, Nemija je pošao na rad. Napredovao je pažljivo i uz molitvu. Drugim rečima, iako je znao da je Bog sa njim, to ga nije sprečilo da razmišlja o tome šta će činiti.

`Pročitajte: Nemija 2,11–20. Šta Nemija čini da bi se pripremio za plan izgradnje zida?`

**Pouke o vođstvu:**

*Pouka 1:* Nemija nikom ne otkriva planove ni »što mi je Bog moj dao u srce da učinim u Jerusalimu« (Nemija 2,12). Ne samo da ne govori neprijateljima, već skriva i od jevrejskih glavara. On kreće u izviđanje da bi ustanovio šta je potrebno uraditi.

*Pouka 2:* Pre iznošenja bilo kakvih pojedinosti, Nemija izvršava svoj domaći zadatak i planira sve potrebne radove.

*Pouka 3:* Kada govori o zadatku, Nemija prvo ističe šta je Bog učinio do tog trenutka predvodeći ovaj poduhvat, a zatim navodi careve reči. On pruža ohrabrenje pre nego što traži posvećenost poslu. Zaista se može nazvati čudom to što su Jevreji tako pozitivno reagovali i odlučili da grade uprkos otporu na koji će naići. Bog je zahvaljujući Nemijinim molitvama pripremio ne samo cara već i jevrejski narod, tako da su reagovali odvažno i hrabro.

`Pročitajte tekst Nemija 2,19.20. Šta ovi stihovi govore o Nemijinoj veri? Kako su tekstovi 5. Mojsijeva 7,9; Psalam 23,1–6. i 4. Mojsijeva 23,19. možda pomogli Nemiji?`

Naši razgovori pokazuju ko smo i u šta zaista verujemo. Nemija teži da izgovara ohrabrujuće reči. On se ne plaši da spomene Boga u svemu što kaže i da Ga proslavi, čak i kada mu se ljudi rugaju i smeju. Iako Nemija zna da neprijatelji osećaju prezir prema njima, on ne ublažava reči niti izostavlja Boga iz razgovora. Nalik Josifu u Egiptu mnogo godina ranije, Nemija se ne plaši da uzdiže Boga među ljudima koji ne veruju u Njega.