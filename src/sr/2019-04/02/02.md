---
title:  Nemija prima rđave vesti
date:   06/10/2019
---

Knjiga Nemijina počinje otprilike na isti način kao i Knjiga proroka Danila (pročitajte: Danilo 1,1.2), sa rđavim vestima. Da, mnogi su se vratili u zemlju svojih predaka, ali tamošnje prilike nisu bile dobre.

`Pročitajte tekst Nemija 1,1–4. Zašto je Nemija bio toliko potresen? Kako je reagovao na rđave vesti koje je primio?`

Pojedini Jevreji zarobljeni godinama ranije dovedeni su u Susan, jedan od četiri administrativna centra Persijskog carstva, gde je Nemija služio u carskoj palati kao peharnik. Izraz upotrebljen za Ananiju, »jedan od braće moje«, najverovatnije se odnosi na brata po krvi, jer se Ananija spominje na sličan, ali mnogo prisniji način, u tekstu Nemija 7,2, mada taj izraz može da upućuje i samo na sunarodnika Izrailjca. Razgovor sa Ananijom najverovatnije se dogodio između sredine novembra i sredine decembra 445. godine p. n. e., otprilike 13 godina nakon Jezdrinog povratka u Jerusalim. Ananija izveštava da su prilike u Jerusalimu teške. Narod nije uspeo da ponovo izgradi Jerusalim. Neprijatelj je uništio zidove grada, ostavljajući ga nezaštićenog i pustog.

Važno je spomenuti da je car Artakserks slomio nadu povratnika zaustavljajući proces izgradnje nakon što se narod s one strane Reke požalio (Jezdra 4). To je omogućilo neprijateljima da unište zidove grada (Jezdra 4,23). Nemija je čuo glasine o toj nesreći, ali do tog trenutka nije imao prave odgovore.

Iako je Hram ponovo izgrađen, nije u potpunosti bio u funkciji, jer narod potreban za službu u Hramu nije mogao da živi u Jerusalimu. Takve prilike ražalostile su Nemiju, a sve ono što su nosile ovakve vesti pogodile su njegovu dušu: Jevreji nisu proslavljali Boga iako su se vratili sa tim ciljem. Umesto toga, zanemarili su Božji dom i sveti grad iz straha od neprijatelja i ugnjetavanja.

Prema tome, Nemija se odmah okreće Bogu. On ne optužuje judejski narod da nema vere i ne naziva ih kukavicama, niti prihvata postojeće stanje stvari. Nemija jednostavno ide na kolena i počinje da se moli i posti.

`Kada je čuo ove rđave vesti, Nemija je plakao, postio i molio se. Šta nam njegov postupak govori o tome kako treba da se obratimo Bogu, naročito u vreme nevolje?`