---
title:  Pouka za učitelje
date:   11/10/2019
---

### Ključni tekst:  Nemija 1,4–6.

### Središte proučavanja: Nemija 1; Nemija 2.

Nakon povratka prve dve grupe (prvu je predvodio Zorovavelj, drugu Jezdra), Bog nalaže Nemiji, peharniku cara Artakserksa (Nemija 1,11), da povede još jednu grupu izgnanika u Jerusalim. Nemiji je rečeno da je „ostatak“ Jevreja u Jerusalimu „u velikoj nevolji i sramoti“ (Nemija 1,3) zbog protivljenja sa kojim su se suočili prilikom obnavljanja grada. Nemija je potišten zbog vesti iz Jerusalima i plače danima. Posti i moli se Bogu.

Car Artakserks zapaža da Nemiju nešto muči i pita ga zašto mu se tuga ocrtava na licu. Nemija uz molitvu odgovara caru da Jerusalim leži opustošen. On traži od cara da mu da vremena da ga obnovi. Zadivljujuće je to što car usvaja njegovu molbu jer vladar vidi da „dobra ruka Boga mojega bješe nada mnom“ (Nemija 2,8). Nemija je potvrdio Božje proviđenje i Njegovu blagodat.

Ipak, Nemija zna da mu treba pomoć, jer su knezovi „preko Rijeke“ zastrašili Izrailjce i nagnali ih da prekinu radove. Zbog žalbi ovih vođa, car Artakserks je obustavio izgradnju Jerusalima. Da bi promenio carevu prethodnu zapovest, Nemija sada vešto moli cara da po njemu pošalje pismo knezovima tog područja, saopštavajući im da Nemija obavlja zvaničan posao i da ga u tome ne treba sprečavati.

Na kraju drugog poglavlja Knjige Nemijine, Nemija proverava kakav posao treba obaviti i ohrabruje narod da se posveti gradnji. Naglasite svojim učenicima da je Nemijin uspeh u sticanju careve naklonosti neposredna posledica njegovog traženja Boga zbog tragičnih događaja u Jerusalimu (Nemija 1,3). Nemija se moli i posti (Nemija 1,4); kao rezultat, Bog priprema cara i narod da daju povoljan odgovor.

**KOMENTAR**

**Nemijina molitva (Nemija 1)**

Nakon što Nemija prima posetioce koji su upravo stigli iz Judeje, postaje uznemiren. Pošto je bio službenik na carevom dvoru, moguće je da je već znao za Artakserksovu presudu koja nije išla u prilog Judeji. Neprijateljske snage oko Jerusalima žalile su se caru, koji je popustio pred nagovorom, uveren kao i oni da Jevreji predstavljaju potencijalnu političku pretnju (Jezdra 4). Što zbog glasina ili postupanja zvanične vlasti, Nemija je upitao kakve prilike vladaju u Judeji. Nažalost, Ananije i njegovi drugovi ne samo da su potvrdili glasine, već je istina bila gora od očekivanog. Nemija se slama čuvši vesti i tuguje danima. Međutim, obraća se Bogu i Njemu iznosi svoju nedoumicu.

Nemijina molitva prikazana je u lekciji u glavnim crtama. Kada analiziramo njegovu molitvu, posebno uočavamo da je glavna tačka (središte) molitve molba da Bog ne zaboravi svoja obećanja. Prema tome, Nemija podseća čitaoce na širu sliku, da Bog ispunjava svoja obećanja. Molitva počinje iskazivanjem divljenja i obožavanja, a zatim Nemija moli Boga da čuje njegovu molitvu. Nakon reči divljenja i obožavanja sledi priznanje greha i molba da Bog ne zaboravi svoja obećanja da će vratiti narod. Tada Nemija u molitvi ponovo podseća Boga da je u pitanju Njegov otkupljen narod. Nemija još jednom moli Boga da ga čuje i učini da nađe milost pred carem. Nemija zna da car ima moć da promeni prilike u Judeji i zato moli Boga da deluje na carevo srce.

Mi često odmah očekujemo odgovore na molitvu, ali Nemija je bio istrajan i molio se više od četiri meseca pre nego što se išta dogodilo. Vreme molitve služilo je kao vreme pripreme za Nemiju kao vođu putovanja. Imao je vremena da razmotri korake koje će preduzeti kada stigne u Jerusalim, šta će učiniti da bi uspeh ponovne izgradnje uvećao do krajnjih granica, a možda čak i koji materijal će mu biti potreban. Svi ovi planovi morali su biti utvrđeni u njegovom umu, jer kad ga je car konačno pitao: „Šta hoćeš?“ (Nemija 2,4), Nemija je već imao dobro pripremljen odgovor.

**Razgovor sa carem i slanje Nemije u Jerusalim (Nemija 2,1–10):**

Nemija započinje svoju molbu caru govoreći o „grobovima otaca“ (Nemija 2,5). Poštovanje predaka i njihovog mesta pogreba bilo je od velikog značaja u staro vreme, jer su na ovaj način drevni ljudi izražavali svoje duboko poštovanje prema očevima i želju za mirom. Nemija ne spominje Jerusalim po imenu, ali jednostavno ukazuje na važnost mesta pogreba i grada koji voli. Da li se ovaj razgovor između cara i Nemije vodio na jednom mestu nije poznato; međutim, moguće je da su razgovor nastavili u mirnijoj atmosferi u društvu carice (Nemija 2,6). Istoričari veruju da je car Artakserks bio pod uticajem žena, pa je tako prisustvo njegove žene (prema Kteziju, grčkom lekaru i istoričaru, njeno ime bilo je Damaspija, mada se njeno ime ne spominje u biblijskom tekstu) mogla biti Nemijina prednost. Možemo samo nagađati o tome.

Nemiji je bilo potrebno 1) vreme, 2) pismo da bi mu neprijateljske vođe dozvolile da prođe i da mu ne bi naudile, i 3) drvo za izgradnju. Zanimljivo je primetiti da je carev službenik Asaf, čuvar carske šume, imao jevrejsko ime, što ukazuje da je ova osoba bila Jevrejin kao i Nemija koji se uzdigao na visoki položaj. Nemiji su bila potrebno drva za tri projekta: 1) grede za kapije tvrđave, koja je bila izgrađena severno od Hrama radi zaštite njenih svetih odaja i dvorišta; 2) gradski zid; i 3) njegov dom. Moguće je da je planirao da popravi dom koji je pripadao njegovoj porodici.

**U Jerusalimu: pripreme za obnovu zidova (Nemija 2,11–20)**

Nemija je stigao u Jerusalim sa vojnim zapovednicima i konjanicima. Na tom putu, uručio je carevo pismo svakom upravitelju koji je učestvovao u zaustavljanju radova na gradskim zidovima. Nakon trodnevnog odmora, što je čini se bio uobičajeni vremenski period posvećen odmoru posle dugog putovanja, Nemija je u toku noći poveo malu grupu da obave tajni zadatak. Možda su grupu činili njegov brat Ananije i bliski saradnici ili rođaci koji su ili došli sa njim u Jerusalim ili su već tu bili nastanjeni (oni su obavestili Nemiju o stanju Izrailja [videti: Nemija 1,2.3]). Grupa je neprimetno ispitala stanje zidova i kapija kako projekat ne bi prerano privukao pažnju. Sanavalat i Tovija sigurno su imali saveznike u Jerusalimu, i Nemija je s pravom posumnjao da ga nadgledaju.

Nemija kaže: „Nikome ne kazah što mi je Bog moj dao u srce da učinim u Jerusalimu.“ (Nemija 2,12) Reč za „dao“ je natan, što znači „dati, staviti, postaviti“. Nemija ističe da misija ponovne izgradnje utvrđenja nije njegova zamisao, već Božja. Bog je stavio taj teret na njegovo srce; Bog mu je podario snagu i želju da završi taj posao. Nemiji je bilo jasno da je to bio poduhvat koji je Bog naložio.

Kada je Nemija posle noćnog izviđanja pribavio informacije potrebne za planiranje radova, obratio se jevrejskim poglavarima. Nakon pravljenja strategije, vreme je za delovanje. On poziva Jevreje da „zidamo zidove jerusalimske, da više ne budemo rug (jevr. cherpa)“. Cherpa znači „poruga, podsmeh, ismevanje, prezir“. U Starom zavetu cherpa se često prevodi kao sramota ili rug. Drevne kulture temeljile su se na sistemu sramote i časti. Čast je bila najvažnija vrednost, a sramotu je trebalo izbegavati po svaku cenu. Dakle, Nemija koristi osetljivost prema sramoti kada iznosi svoju tvrdnju. On ubeđuje narod da deluje da bi poništio „sramotu“ koju doživljavaju u tom trenutku. Uništen odbrambeni sistem ne čini ih samo ranjivima, već im nanosi i sramotu. Osećanje krivice bilo je, takođe, povezano sa njihovom sramotom. Nemija iskazuje osećanja svoga naroda o nedostojnosti i sramoti jer su morali da podnose tlačenje. Glavno pitanje ticalo se časti, poštovanja i nasledstva, koje bi ponovo izgradili učestvujući u tom važnom poslu. Ruševine u Jerusalimu njihovu veru u Boga predstavljale su u lošem svetlu.

Kada Nemija, u tekstu Nemija 2,18, ističe da je Božja ruka nad njim i kada prenosi careve reči, narod biva uveren i uzvikuje: „Ustanimo i zidajmo.“ Ne moraju da se plaše persijske vlasti; i, što je najvažnije, Bog je sa njima. Da bi promenili prilike u kojima se nalaze, oni „ustaju“ i čine nešto. Neka ovo pokazivanje vere bude pouka za nas. Stvari se ne menjaju ukoliko nas obuzme jad ili ukoliko pronalazimo izgovore; menjaju se samo radom. Nemija ohrabruje narod da učini nešto: da deluje, i promeni svoj položaj. On ih moli da se verom drže Boga, jer On vodi taj poduhvat i izvršiće ga do kraja.

Zato, kada neprijateljske vođe dolaze Nemiji, rugajući se i smejući se pokušaju naroda da izgradi zid, Nemija se ne obeshrabruje. On odgovara: „Bog nebeski daće nam sreću.“ (Nemija 2,20) Nemija ne dozvoljava neprijateljima da pobede prihvatajući njihove uvrede. Umesto toga, hrabri peharnik se poziva na Božja obećanja i drži se za Njegovu silu.

**ZA PRIMENU U ŽIVOTU**

**Postavite sledeća pitanja:**

1. Pročitajte Nemijinu molitvu i odlučite koje aspekte molitve možete uključiti u svoj molitveni život.

2. Zamolite sve osobe da razmisle o sledećem i odgovore: Nemija je znao za veliko protivljenje izgradnji jerusalimskih zidova pre nego što je stigao u grad. Da postoji mogućnost da vas Bog pošalje u misiju u određeno mesto i da unapred znate da u njemu vladaju poteškoće i protivljenje, da li biste se dobrovoljno javili za taj posao? Ako biste, zašto biste to uradili?

3. Bog je pozvao Nemiju da obavi poseban zadatak. Postio je i molio se pre nego što se obratio caru, jer je osećao teret za svoj grad i narod. Da li razmišljate o postu i molitvi kada se pojave poteškoće u vašem životu? Kako post i molitva unose promene u naš život? Kada ste poslednji put postili i iz kog razloga ste se molili i postili?

4. Pre nego što je objasnio narodu zašto je došao, Nemija je prvo obišao grad da utvrdi šta je potrebno uraditi.

a) Zašto je planiranje toliko važno u životu?

b) Razmislite o posebnim službama za koje ste zaduženi u svojoj crkvi, ili čiji ste deo. Šta posebno možete učiniti da biste „izvideli“ svoju misiju pre nego što je sprovedete u delo?