---
title:  Nemijin govor
date:   08/10/2019
---

U tekstu Nemija 1,11. rečeno je da je Nemija carev peharnik. Nama se taj posao može učiniti nevažnim, ali peharnici su bili ljudi snažnog uticaja, jer su imali stalan i neposredan pristup caru. Peharnici su imali zadatak da probaju pića namenjena caru kako bi sprečili da se car razboli ili bude usmrćen. Herodot ističe da su Persijanci veoma cenili peharnike i da su ih smatrali visokim službenicima. Na primer, peharnik asirskog cara Asarhadona bio je, takođe, glavni ministar u carstvu. Prema tome, Nemija u carstvu zauzima visok položaj, i zbog svog pristupa caru, moli Boga da ga upotrebi u razgovoru sa carem o prilikama u Judi.

`Pročitajte: Nemija 2,18. Šta se dogodilo kao rezultat Nemijinih molitvi i posta?`

Molitva je uslišena u mesecu Nisanu, što je otprilike mesec april 444. godine p. n. e. Četiri meseca je prošlo otkako su Ananija i Jevreji doneli uznemirujuće vesti Nemiji o Jerusalimu. Nemija se četiri meseca molio i postio, i moglo mu se svakog dana činiti da Bog ne odgovara. Međutim, vreme Božjeg delovanja je uvek savršeno. Bog je pripremao cara da sasluša Nemiju i da povoljan odgovor.

Nije se često događalo da su peharnici na određeno vreme oslobađani svojih dužnosti da bi postali upravitelji u drugoj zemlji. Bog je govorio preko Nemije i izvršio uticaj na persijskog cara Artakserksa I da proglasi Nemiju upraviteljem Judeje. Spominjanje carice ukazuje da je verovatno bio u pitanju privatni događaj, jer nije uvek bio običaj da carica bude prisutna na zvaničnim gozbama. Nemija ne spominje odmah Jerusalim, kako car ne bi stvorio određene predrasude, već upućuje emotivnu molbu caru o ličnom pitanju. Do trenutka kada je spomenuo o kom posebnom mestu je reč, već je pridobio cara.

`Na koje načine zapažamo paralelu između Nemijinog položaja na ovom dvoru i Danilovog položaja u Vavilonu? Šta o Nemijinom karakteru govori carevo pozitivno raspoloženje prema njemu? `