---
title:  Nemijin polazak
date:   09/10/2019
---

Car je po Nemiji poslao pisma Sanavalatu Oronjaninu i Toviji Amoncu, visokim službenicima u oblasti preko Reke, da bi pripremio put onome što Nemija treba da ostvari. Pored toga, car je naredio Asafu, čuvaru carevih šuma, da obezbedi Nemiji svu drvnu građu neophodnu za ponovnu izgradnju grada, zidova i kapija Hrama.

`Pročitajte tekst Nemija 2,9.10. Šta ovi stihovi govore o protivljenju sa kojim će se Nemija i Jevreji u suštini suočiti?`

Nemija je došao u Jerusalim oko 445/444. godine p. n. e. Činilo se da se protivljenje javilo čak i pre Nemijinog pokušaja da nešto učini, jer je molba upućena glavarima izazvala probleme. Iako je Tovija jevrejsko ime koje znači »Gospod je dobar« (njegov sin Joanan takođe nosi jevrejsko ime »Gospod je milostiv«), služio je kao amonski upravitelj. Prema tome, Jerusalim je bio okružen neprijateljima. Bili su to Sanavalat, glavar Samarije na severu, Tovija, glavar Amona na istoku i Gisem Arapin (Nemija 2,18.19) na jugu, koji je zavladao Edomom i Moavom. Nažalost, vođe u toj regiji klonile su se Nemije, jer je bio zainteresovan za »dobrobit« potlačenih. Nasilnici se ne raduju dobru i sreći onih koje zastrašuju.

Nemijin »dolazak u Jerusalim sa vojničkom pratnjom, koja je pokazivala da je došao zbog neke važne misije, probudila je ljubomoru obližnjih neznabožačkih plemena, koja su gomilajući optužbe i uvrede, često pokazivala svoje neprijateljstvo prema Jevrejima. Najistaknutiji u tom zlom delu bili su neki glavari tih plemena, Sanavalat Oronjanin, Tovija Amonac i Gisem Arapin. Od samog početka ovi glavari kritički su pratili svaki Nemijin pokret i svim sredstvima koja su im stajala na raspolaganju nastojali da onemoguće njegove planove i spreče njegovo delo.« (Elen Vajt, Istorija proroka i careva, str. 413; str. 635. original)

`Koji još biblijski izveštaji pokazuju kako su se oni koje je Bog pozvao da izvrše Njegovu volju suočili sa protivljenjem? Iznesite svoj odgovor u razredu?`