---
title:  Nemijina molitva
date:   07/10/2019
---

`Pročitajte Nemijinu molitvu u tekstu Nemija 1,5–11. Koji su to različiti elementi molitve? Zašto uključuje sebe u molitvu kao jednog od onih koji su krivi?`

- Bože, Ti si velik i milostiv (Nemija 1,5)
- Čuj me (Nemija 1,6)
- Priznajemo svoje grehe (Nemija 1,6.7)
- Ne zaboravi svoja obećanja (Nemija 1,8.9)
- Ti si nas otkupio (Nemija 1,10)
- Čuj me (Nemija 1,11)
- Bože, daj nam napredak i izli milost (Nemija 1,11)

Nemijina molitva je lepa celina koja govori o Božjoj veličini i priznavanju njihovih greha, i koja se završava vapajem za pomoć. Molitva liči na Danilovu molitvu iz 9. poglavlja Knjige proroka Danila, i moguće je da je Nemiji ta molitva bila poznata. Vredno je zapaziti da Nemija ne započinje vapajem za pomoć, već radije prvo iznosi istinu o tome ko je Bog, Veliki i Strašni. On, takođe, ističe da Bog čuva zavet i da je milostiv prema onima koji Ga ljube, kao da podseća Boga da je uvek bio veran i da ni sada ne može drugačije da postupi.

Molitva ima posebnu strukturu (kao što je prikazano u prethodnom tekstu) u čijem je središtu 8. stih, u kome Nemija spominje Božja obećanja. Nemija kaže: »Opomeni se.« Drugim rečima: Ne zaboravi, Bože, da si obećao da ćeš nas rasejati kada smo neverni, ali da si, takođe, obećao da ćeš nas vratiti i sve obnoviti. Pošto se prvo spomenuto već dogodilo, sada je vreme da ispuniš ovo drugo, jer se vraćamo Tebi. Nemija se ne plaši da se poziva na Božja obećanja i da Ga podseća na njih. Naravno, to ne znači da Bog ne zna svoja obećanja ili da ih se ne seća. Bog zapravo nalazi zadovoljstvo u našoj spremnosti da se pozivamo na Njegova obećanja. Želi da verujemo u njih i da ih Njemu glasno kazujemo. Izgovarajući ono što nam je Bog obećao, možemo biti osnaženi u svojoj rešenosti da se oslonimo na ta obećanja, naročito u trenucima kada se čini da je sve beznadežno.

`Koja su neka od Božjih obećanja koja upravo sada možete tražiti za sebe? Zašto je važno da nikada ne odustanemo od pozivanja na ta obećanja? (Uostalom, ako odustanete, šta vam ostaje?)`