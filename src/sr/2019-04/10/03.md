---
title:  Očišćenje
date:   02/12/2019
---

Nakon što je u Pismu bilo reči o posvećenju zida, a zatim o skupu pevača, sledeći stih (Nemija 12,30) kazuje o očišćenju. »I očistiše se sveštenici i Leviti, i očistiše narod i vrata i zid.«

Jevrejski koren reči za reč »očistiše« glasi thr i znači »biti čist«. Koristi se u mnogim okvirima u Starom zavetu, uključujući i onaj u kome se javlja misao o moralnoj čistoti pred Bogom.

»Ako li u vidjelu hodimo, kao što je On sam u vidjelu, imamo zajednicu jedan s drugijem, i krv Isusa Hrista, sina Njegova, očišćava nas od svakoga grijeha. Ako rečemo da grijeha nemamo, sebe varamo, i istine nema u nama. Ako priznajemo grijehe svoje, vjeran je i pravedan da nam oprosti grijehe naše, i očisti nas od svake nepravde.« (1. Jovanova 1,7–9) Šta ovaj tekst uči o 1) ljudskoj prirodi; 2) Božjem praštanju i 3) Božjoj sili u našem životu?

Hram i službe koje su se vršile u njemu bili su vrlo značajni elementi religije starog Izrailja. Međutim, Hram i njegove službe bili su sredstvo za postizanje cilja, a ne cilj sam po sebi. A taj cilj, naravno, bio je povesti narod u spasonosnu zajednicu sa njihovim zavetnim Bogom, Gospodom Isusom Hristom, i upoznati ih sa Njegovom silom koja vrši delo očišćenja u njihovom životu. I upravo je razumevanje onoga šta je Bog učinio, od čega nas je Gospod spasao, to što nas navodi da Ga volimo i da Mu služimo. To je jedan od razloga zašto je stari Izrailj stalno iznova ponavljao šta je Bog učinio za njih u prošlosti. To im je pomoglo da spoznaju dobrotu i ljubav Gospoda, koji je bio u središtu radosti i zahvalnosti koje su prožimale njihovo iskustvo u bogosluženju.

Iskustvo oproštenja greha i njegovo vrednovanje treba u nama danas da podstakne zahvalnost prema Bogu i osećanje nade i radosti. Tada je lako hvaliti Gospoda i pokazivati da cenimo lepotu Njegovog karaktera. I kakvo veće otkrivenje Božjeg karaktera možemo imati od Isusa na krstu, koji je podneo kaznu za naše grehe da ne bismo mi lično morali da je podnesemo?

`Bez obzira na vaše grehe iz prošlosti ili vaš sadašnji karakter, kraj krsta možete dobiti potpuni oproštaj – i to upravo u ovom trenutku. Zašto ne zatražite oproštenje koje vam Isus nudi upravo sada?`