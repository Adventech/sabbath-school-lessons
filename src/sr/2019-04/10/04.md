---
title:  Dva velika hora izražavaju zahvalnost
date:   03/12/2019
---

`Pročitajte: Nemija 12,31–42. Zašto je muzika bila toliko važan deo ovog slavlja?`

Deo bogosluženja u Nemijino vreme činila su dva hora koja su upućivala zahvalnost Bogu. Išla su oko Jerusalima pevajući, praćeni instrumentima. Polazila su sa istog mesta, a zatim se razdvajala, krećući se u različitim pravcima oko zidova grada. Jednu grupu predvodio je Jezdra, koji je bio napred, a za drugu je bio zadužen Nemija pozadi. Dva hora ponovo su se sastajala kod vrata dolinskih, a odatle su produžavala prema Hramu. Sveštenici koji su trubili u trube upotpunjavali su obe povorke. U trenutku kada bi horovi ušli u Hram, stali bi okrenuti jedan prema drugom. Bili su to odlično organizovani i povorka i bogosluženje.

Da bismo odgovorili na pitanje zašto je muzika toliko važan deo slavlja i bogosluženja, moramo se osvrnuti na njeno značenje u kontekstu Hrama. Muzika u Hramu nije bila poput koncerta na koji su ljudi došli da bi uživali, poput slušanja Betovenove četvrte simfonije koja se izvodi u koncertnoj dvorani. Dok su muzičari pevali i svirali na instrumentima, narod se klanjao u molitvi. To je bio deo njihovog bogosluženja.

Glavni čin u Hramu i na bogosluženju odnosio se na prinošenje žrtava, sam po sebi prilično neprijatan čin. Uostalom, šta su činili osim što su rezali grla nevinih životinja? Sviranje lepe muzike, umnogome je, pored uzdizanja misli naroda prema Nebu, pomagalo da celokupno iskustvo u toku bogosluženja postane prijatnije.

`Potražite primere u Bibliji u kojima je muzika bila važan vid bogosluženja. Naročito razmislite o sledećim tekstovima: 2. Mojsijeva 15,1; 2. Dnevnika 20,21.22; Otkrivenje 15,2–4.`

I na Zemlji i na Nebu, muzika je deo bogosluženja. Zapazite da u prethodnim stihovima pesme govore o tome šta je Gospod učinio za svoj narod, uključujući i to da im je dao pobedu »nad zveri« (uostalom, kako bi drugačije zadobili pobedu?). One predstavljaju hvalu Bogu za Njegova dela spasenja.

Navedite šta je Bog učinio za vas što predstavlja dobar razlog da mu pevate pesme hvale.