---
title:  Pouka za učitelje
date:   06/12/2019
---

### Ključni tekst:  Jezdra 3,11.

### Središte proučavanja: Nemija 12,27–47.

Da bi se pružio autoritet sveštenstvu iz Jerusalima, 12. poglavlje Knjige Nemijine počinje nabrajanjem Levita i sveštenika od vavilonskih vremena do vremena Jezdre i Nemije. Kada je utvrđeno da Jevreji imaju iskusne ljude za službu u Hramu, sledeći deo poglavlja usredsređuje se na službu posvećenja jerusalimskog zida. Međutim, ne osigurava zid sigurnost, već Gospod. Prema tome, narod nije siguran ukoliko ih Gospod ne zaštiti. Izrailjci su često posvećivali predmete ili građevine da bi priznali da sila ne počiva u predmetu, već u Bogu (Psalam 127,1.2).

Službu posvećenja jerusalimskog zida započela su dva velika hora koja su se odvojeno kretala kroz Jerusalim i na kraju se sastala u Hramu. „Velike žrtve“ bile su prinete, a narod se veselio „veseljem velikim“. U stvari, narod se radovao toliko glasno da su čak i udaljeni neprijatelji čuli slavlje povodom završetka zida. Kasnije se Nemija postarao da poveri odgovornosti u Hramu kako bi prinosi bili uređeni prema zakonu koji se odnosio na sve Levite i sluge koji su služili u Hramu. Narod je bio uzbuđen što je služba u Hramu ponovo uspostavljena. Želeli su da budu sigurni da su sredstva obezbeđena onima koji služe Gospodu: ne samo u tadašnjem trenutku nego i ubuduće.

**KOMENTAR**

**Očišćenje**

Pre nego što su izvršili osvećenje zida, sveštenici i Leviti su se očistili, kao i narod, kapije i zid. Obredi očišćenja uobičajeni u Izrailju simbolički su predstavljali očišćenje od greha i odvajanje radi svetosti. Obredi su uglavnom obuhvatali pranje odeće i kupanje (2. Mojsijeva 29,4; 2. Mojsijeva 40,12–15; 3. Mojsijeva 16,20–28; 4. Mojsijeva 19,7).

U Izrailju je postojalo nekoliko obreda očišćenja. Najvažniji obred očišćenja obavljao se za svakoga ko je došao u dodir sa mrtvim telom. S obzirom da smrt odražava stanje smrtnosti koje je posledica greha, osoba ili osobe morale su da se podvrgnu posebnom očišćenju, proceduri opisanoj u tekstu 4. Mojsijeva 19. Sveštenik bi spalio crvenu junicu bez mane, čiji je pepeo stavljan u posudu sa vodom. Čista osoba uzimala je isop, umakala u vodu, a zatim škropila predmete ili ljude koji su se smatrali nečistim. Ukoliko voda očišćenja nije bila škropljena po onima koji su bili nečisti, onda je njihova nečistota ostajala na njima (4. Mojsijeva 19,13).

Na Dan pomirenja, sveštenik koji je obavljao čišćenje Svetilišta i prinosio žrtve za svoje grehe i grehe naroda menjao je svoju odeću. Pre nego što je oblačio „svete haljine“, oprao bi svoje telo (3. Mojsijeva 16,4). Posle završetka službe, sveštenik je skidao „svete haljine“ i još jednom kupao svoje telo (3. Mojsijeva 16,23.24). Osoba koja je puštala žrtvenog jarca činila je to isto pre povratka u izrailjski logor (3. Mojsijeva 16,26).

Druge vrste očišćenja uključivale su očišćenje sveštenika (2. Mojsijeva 29,1–9), koji su prali svoje ruke i telo (2. Mojsijeva 30,17–21; 2. Mojsijeva 40,12–14.30–32); očišćenje od gube (kao što greh vodi u smrt, tako se i guba završava smrću [3. Mojsijeva 13,6.34]); telesna tečenja (3. Mojsijeva 15,1–30; 5. Mojsijeva 23,10.11); čišćenje Levita (4. Mojsijeva 8,5–7). Pošto su sveštenici i Leviti učestvovali u posvećenju zida, izvršili su očišćenje prvo pranjem ruku i stopala, i možda tela. Zatim su očistili narod, od kojih se najverovatnije tražilo da se okupaju, a možda čak i da operu svoju odeću. Pored toga, u Bibliji se spominje da su kapije i zid bili očišćeni, što znači da su bili poškropljeni vodom.

Voda očišćenja nije bila čudesna sama po sebi; već je Božja Reč bila ta koja je objavila da se narod obredom očišćenja čistio od greha i smrti. Obred je služio kao simbol čistote. Svetost i čišćenje od greha bili su važni prilikom pristupanja Bogu u ceremoniji posvećenja. Obred očišćenja pokazivao je da je Hristova krv očistila i pokrila narod. Služba očišćenja uključivala je oproštenje greha. Kada se narod ponizio pred Bogom i okupao, priznao je da mu je potrebna pomoć; da mu je potrebno da ga Bog očisti. Bog je morao da ih učini celima i svetima, jer svojim delima to nisu mogli da postignu; ipak, Bog je zahtevao da se obavi postupak pranja kao vidljivi podsetnik Njegove preobražavajuće sile u životu Njegovog naroda.

**Velika radost**

Glavni deo ceremonije posvećenja obuhvatao je muziku i bogosluženje. Kao prvo, Leviti i pevači okupljali su se u Jerusalimu; mnogi od njih živeli su izvan Jerusalima, a u grad su dolazili samo kada je bio njihov red za službu. Sveštenici, Leviti i pevači proslavljali su Božje staranje o njima izražavanjem zahvalnosti (rečima priznajući šta je Bog učinio) i pevanjem pesama hvale Njemu. Harfe i drugi žičani instrumenti pratili su dva velika hora dok su pevajući odvojeno prolazila Jerusalimom, i koja su se na kraju ponovo udružila u Hramu i glasno pevala (Nemija 12,42). Izraz doslovno kaže da su se pevači čuli. Njihova radost nije mogla biti ograničena ili potisnuta, pošto je bila iskazana glasnim rečima hvale. Glasno su pevali jer su bili preplavljeni radošću zbog brzog završetka zida i načina na koji je Bog ostvario uspeh za njih.

Kada je položen temelj za Hram nakon njihovog povratka iz vavilonskog ropstva 537/536. godine p. n. e., narod, sveštenici i Leviti hvalili su Gospoda (Jezdra 3,10.11). Isto se dogodilo u Nemijino vreme nakon završetka jerusalimskog zida. Svi su hvalili Gospoda, a dva naimenovana hora izrazila su zahvalnost Gospodu za završen posao (Nemija 12,31.38).

Narod se veoma radovao. Četrdeset i treći stih doslovno kaže da ih Bog samach (razveseli) velikim samach (veseljem). Reč samach javlja se pet puta u samo jednom stihu. Jednom se javlja u 44. stihu, kada se narod raduje zbog sveštenika i Levita koji su služili u Hramu. Zatim se ponovo spominje u 27. stihu koji predstavlja uvod u ceo izveštaj, navodeći da je narod pozvao Levite da proslave posvećenje s veseljem (samach).

Prema tome, ova reč se u poglavlju koristi tačno sedam puta, što bi trebalo da ukaže čitaocima da je nešto važno u pitanju. Broj sedam u Bibliji je broj punine, završetka i savršenstva. Dakle, samach koje narod doživljava je potpuno. Bog ih je razveselio. Njihov čin veselja pokazuje šta predstavlja istinsku radost u životu, jer su se oni veselili zbog onog što je Gospod učinio. Pouka za nas danas je da slavimo ono što Bog čini u našem životu, ne previđajući njegova dela dobročinstva, niti ih uzimajući kao nešto što se samo po sebi razume. Mi treba da slavimo Njegovo proviđenje. Priznanje Božjih blagoslova i vođstva navodi na zahvalnost i emocionalnu stabilnost. Zahvalnost nas čini srećnima i pobedonosnima.

Radost je odlučujući aspekt bogosluženja, kao i poštovanje Boga, koji može biti definisan kao iskustvo divljenja kroz lični susret sa Bogom. Ravnoteža između radosti i poštovanja veoma je važna, ali se ipak, nažalost, često previdi. Ukoliko se na bogosluženju iskaže poštovanje prema Bogu, ali ne i radost, onda ono postaje suvoparno i usiljeno. Sa druge strane, kada je samo radost prisutna, a poštovanje se ne uzima u obzir, bogosluženje tada naginje tome da bude ispunjeno emocionalnošću a ne istinom. Prema tome, naše bogosluženje mora da obuhvata obe strane. Poštovanje i radost zajedno stvaraju pravu atmosferu na bogosluženju. Izrailjci su shvatili potrebu za ovom ravnotežom dok su se glasno radovali celim svojim srcem, i u isto vreme hvalili Boga zbog onoga što je učinio. Njihovo bogosluženje temeljilo se na istini i Božjim delima, ne na emocijama. Pojedinci koji idu od bogosluženja do bogosluženja da bi iskusili „duhovno ushićenje“ promašuju suštinu hvaljenja Boga. Naše bogosluženje uvek mora biti utemeljeno na Isusu, ne na našim osećanjima: pa ipak su Izrailjci gajili osećanje radosti i sreće dok su hvalili Boga. Ova osećanja radosti bila su data od Boga i temeljila su se na istini o tome ko je Bog i šta je učinio. Traženje Boga u životu kao i služenje Njemu drži nas utemeljenima u Njegovoj blagodati i zahvalnosti.

### PRIMENA U ŽIVOTU

**Očišćenje**

Obredi očišćenja predstavljaju očišćenje od greha, pripremu za dolazak pred Boga i priznanje da smo „prljavi“ bez Njega. Iako mi danas ne učestvujemo u obredima očišćenja, na koji način možemo primeniti načelo koje se krije iza ovog obreda? Možemo doći Bogu onakvi kakvi smo, ali ne na bilo koji način. Kako treba da pristupimo Bogu? Šta moramo da učinimo da bismo se ponizili pred Njim? Na koje načine možemo prikazati ovakav stav u svom životu danas?

**Radost**

1. Pročitajte Psalam 136, koji obiluje rečima hvale upućene Bogu. Čemu nas ovaj Psalam uči u vezi sa bogosluženjem? Kakve različite situacije su opisane u trenutku kada pristupamo Bogu? Zbog čega sve psalmista proslavlja Boga?

2. Kako možete biti sigurni da vaša crkva hvali Boga obraćajući pažnju na ravnotežu između radosti i poštovanja?

3. Pevači i svirači u Starom zavetu imaju istaknutu i važnu ulogu u bogosluženju i službama u Hramu. Kako možemo biti sigurni da u svojoj crkvi danas cenimo one koji se bave muzikom?

Razmislite o načinima na koje vaša crkva ili uzdiže muzičare kao Božje sluge ili ih potiskuje u stranu, ili možda čak i obeshrabruje. Kako na značajne načine i uz poštovanje vaša crkva može uključiti pijaniste i druge grupe u bogosluženje?

Razmislite o posebnim načinima na koje, kao crkva, možete pomoći muzičarima i pevačima da shvate da njihovi bogomdani darovi obogaćuju službu u crkvi i čine je još vrednijom.

4. Ako vam nedostaje radosti u ličnom životu kada hvalite Boga, šta možete da učinite da ponovo vratite „prvu ljubav“?  