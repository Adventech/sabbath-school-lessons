---
title:  Pevanje pesama Gospodu
date:   01/12/2019
---

`Pročitajte: Nemija 12,27–29. Zapazite neke od ključnih reči koje otkrivaju kako je izgledalo njihovo bogosluženje i slavljenje Boga. Kako biste ih opisali?`

Izrailjski narod zadužio je posebnu grupu Levita da budu pevači i muzičari u službi u Hramu. Bog je uredio običaje i dao uputstva za službu, jer je bogosluženje u Hramu trebalo da bude lepo i profesionalno obavljeno.

Car David oblikovao je ovu praksu u složeniji i veličanstveniji sistem nego što je prethodno bio. Prema tome, potomci Asafa, koga je David odredio za vođu bogosluženja u Hramu, i dalje su bili postavljani kao »pjevači u službi za dom Božji« (Nemija 11,22).

`Pročitajte tekst 1. Dnevnika 25,6–8. Šta ovaj tekst uči o tome koliko je muzika zauzimala središnje mesto i bila važna u bogosluženju i pevanju »pjesama Gospodnjih«?`

Pevači su bili Leviti i, prema tome, zvanično postavljeni na dužnost u Hramu. Dakle, pripremanje muzike za službu u Hramu bio je njihov plaćeni posao. U vreme cara Davida bila je osnovana samostalna muzička akademija, čiji je rad on nadgledao. Imala je učitelje i učenike, mlade i stare, koji su po smenama radili u Hramu, starajući se za muziku. Jedni su bili svirači; drugi pevači; dok su drugi vodili računa o instrumentima i odeći korišćenoj u službi. Šta je bila svrha ovakve profesionalne organizacije? Služila je da razvija talenat i viziju savršenstva u bogosluženju. Savršenstvo uvek mora biti cilj bogosluženja. Hvala mora izvirati iz srca i biti izražena na najbolji mogući način kako bi ljudi bili duhovno uzdignuti. Možemo samo pretpostaviti koliko su muzičare i pevače koji su služili u Hramu pažljivo birali za vođenje bogosluženja.

`Na koje načine ste preko muzike doživeli radost u bogosluženju? U kom smislu je to važno za vas?`