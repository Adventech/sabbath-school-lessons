---
title:  Uloga sveštenika i Levita u bogosluženju
date:   05/12/2019
---

`Pročitajte: Nemija 12,44–47. Zašto se Juda radovao »sveštenicima i Levitima što stajahu na poslu«? Zašto su oni bili važni?`

`Šta je posao sveštenika (koji su bili Leviti) simbolički predstavljao? Videti: Jevrejima 9,1–11.`

»Hristovo posredovanje za čoveka u nebeskom Svetilištu je isto tako bitno za plan spasenja kao što je bila Njegova smrt na krstu. On je svojom smrću započeo ovo delo, dok se posle vaskrsnuća uzneo da ga dovrši na Nebu. Mi verom moramo ući iza zavese iza koje ‘Isus uđe napred za nas’ (Jevrejima 6,20).« (Elen Vajt, Velika borba, str. 437; str. 489. original)

Da ponovimo, iako tadašnji narod sigurno nije imao svetlost ka­kvu mi danas imamo, dovoljno su razumeli da znaju da je rad Levita, koji su jedino mogli da služe u Hramu, bio veoma važan. Leviti su bili uzbuđeni što će Božje delo biti izvršeno preko njih.

Narod je provodio vreme sa Bogom čitajući Njegovu Reč, moleći se, održavajući bogosluženja i ponovo se posvećujući Njemu. Usred svega toga, shvatili su da su službe u Hramu zanemarene i da ih je potrebno obnoviti. Sada kada su one ponovo bile uspostavljene, narod se radovao važnom delu koje će Leviti obavljati za njih. Bog je utisnuo misao u narod da su službe u Hramu bile deo Njegovog plana bogosluženja.

Nažalost, propovednici, učitelji Reči i muzičari često se olako shvataju. Čak i u Nemijino vreme, podrška Levitima ponekad je bila snažna, a ponekad veoma slaba. Leviti su često morali da se bave drugim poslovima da bi izdržavali svoju porodicu, jer je narod prestao da daje desetak i darove.

Bez desetaka i darova, nema organizovane Crkve širom sveta. Ako želimo da naši propovednici nastave sa radom, moramo biti posvećeni tome da ih podržavamo novčanim prilozima kao i usmenim priznanjem. Crkva možda nikada neće biti savršena, ali to ne treba da oslabi naša darovanja Bogu, potrebna da bi se Njegovo delo nastavilo svuda u svetu.