---
title:  Žrtve kao deo bogosluženja
date:   04/12/2019
---

`Pročitajte tekst Nemija 12,43. Šta je bilo posebno u vezi sa prinošenjem »velike žrtve« koja je bila deo slavlja u toku bogosluženja?`

Prinošenje žrtava bilo je najvažniji aspekt bogosluženja u vreme postojanja Hrama. Prinošeno je nekoliko različitih žrtava, ili zbog obećanja o oproštenju ili zbog izražavanja radosti, zajedni­štva i zahvalnosti prema Bogu. Žrtve su bile srž bogosluženja jer su podsećale učesnike na istinu o Bogu, na to ko je On, i ukazivale na Obećano Seme, Mesiju, koji će žrtvovati svoj život za njih, jer je Jagnje Božje.

`Pročitajte sledeće tekstove: Jovan 1,29.36; 1. Korinćanima 5,7; Otkrivenje 5,6.12.13. Šta ovi stihovi uče o tome na šta žrtve konačno ukazuju? Ako su se stari Izrailjci mogli veseliti nad ubijenom domaćom životinjom, nad smrću koja je otkrivala veliku istinu, koliko više razloga od njih mi imamo da se veselimo?`

Zapazite, takođe, koliko se samo puta misao o radosti i veselju javlja u tekstu Nemija 12,43. Odnosno, pored dubokog poštovanja, i možda pobožnog straha koji je narod doživeo u toku bogosluženja (uostalom, ubijanje životinje zbog greha bio je uzvišen čin), vladali su, takođe, radost i veselje. Kada pristupamo Bogu, moramo to činiti sa strahopoštovanjem i pobožnošću, ali i uz veselje. Psalam 95. pokazuje da istinski čin obožavanja obuhvata poziv da zapevamo, pokliknemo veselo i da muzikom proslavimo Boga (Psalam 95,1), kao i da se poklonimo Gospodu i kleknemo pred Njim (Psalam 95,6). Nastojanje da postignemo ravnotežu između radosti i strahopoštovanja veoma je važno kad je reč o obožavanju, proslavljanju i klanjanju našem Stvoritelju.

`Kakva osećanja najpre doživimo kada pomislimo da je Stvoritelj svega stvorenog (videti: Jovan 1,1–3) visio na krstu, umirući za grehe svojih stvorenja? Kakvu ulogu radost može i treba da ima u našem iskustvu krsta? `