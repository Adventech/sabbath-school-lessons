---
title:  Hvala i molitva
date:   14/11/2019
---

`Pročitajte: Nemija 9,32–38. Na šta se usredsređuje kraj molitve priznanja?`

Narod se u molitvi još jednom okreće proslavljanju Boga zbog onoga ko je On: velik, silan i strašan, Onaj koji čuva zavet i milost. Izgledaju iskreno u priznanju Božje dobrote prema njima.

Oni, takođe, iznose molbu u obliku sklapanja zaveta sa Bogom, koji je detaljno opisan u 10. poglavlju. Kako glasi njihova molba?

»Sada, dakle, Bože naš, Bože veliki, silni i strašni, koji čuvaš zavjet i milost, nemoj da je malo pred Tobom što nas snađe sva ova muka.« (Nemija 9,32)

Zajednica je morala da plaća porez carevima koji su njima vladali. Ugnjetavanje sa svake strane mučilo je malu grupu Izrailjaca, i oni su se umorili od toga. Morali su da podnose tiraniju jednu za drugom, i nadali su se predahu.

Zanimljivo je što sebe nazivaju »robovima«. Nakon opisivanja nevernosti svoga naroda, završavaju molitvu nazivajući sebe baš tako. Robovi, naravno, poslušni su nadređenima. Upotreba ovog izraza ukazuje da shvataju da treba da budu poslušni Gospodu na način na koji oni koji su živeli pre njih nisu bili. To je izraz njihove želje da budu verni Gospodu i Njegovim zapovestima. I, kao robovi Božji, oni Ga mole da deluje u njihovu korist.

Jezdrina i Nemijina zajednica opisuju svoje trenutno iskustvo kao »veliku teskobu« (Nemija 9,37), što se može uporediti sa nevoljom koju su Izrailjci doživeli u Egiptu (Nemija 9,9). U molitvi hvale Boga što je video njihovu nevolju u Egiptu i nije je prenebregao. Zajednica sada moli Boga da deluje kao što je delovao u prošlosti, iako ne zaslužuju, jer niko – carevi, knezovi, sveštenici, proroci, ili očevi – nije bio veran. Prema tome, oni se oslanjaju samo na Božju blagodat i milost prema njima, a ne na sebe ili dela svojih predaka, u nadi da će Bog delovati u njihovu korist.

`Pročitajte: Rimljanima 5,6–8. Kako ovi stihovi odražavaju šta su Izrailjci tražili od Boga? Kakvu utehu možemo izvući iz molbe Izrailjaca i Pavlovih reči u Rimljanima poslanici? `