---
title:  Zakon i proroci
date:   13/11/2019
---

`Pročitajte: Nemija 9,23–31. Kako su Izrailjci opisani u poređenju sa Božjom »velikom dobrotom« (Nemija 9,25)?`

Sledeći deo molitve/propovedi usredsređuje se na život u Hananu, pošto su Izrailjci posedovali zemlju koju im je Bog darovao. Data im je bila zemlja, gradovi, vinogradi i polja spremni za korišćenje, ali su oni to primali kao nešto što im normalno pripada. Na kraju 25. stiha rečeno je »jedoše i nasitiše se i ugojiše se«. »Ugojiše se« je izraz koji pronalazimo samo nekoliko puta u Bibliji (5. Mojsijeva 32,15; Jeremija 5,28) i svaki put ima negativno značenje.

Izrailjci »blagovahu po velikoj Tvojoj dobroti«, ali oni nisu uživali u Bogu, već, umesto toga, u svemu što su imali. Očigledno da posedovanje svega ne stvara blisku zajednicu sa Bogom. Mnogo puta pomislimo: »Da samo imam ovo ili ono, onda bih bio srećan.« Nažalost, vidimo da su Izrailjci sve primili od Boga, pa ipak njihovo »radovanje« tim stvarima samo ih je učinilo manje posvećenima Bogu. Veoma često je previše lako da se usredsredimo na darove dok zaboravljamo na Darodavca. To je kobna obmana.

Naravno, to ne znači da nas ne mogu usrećiti stvari koje primamo od Boga. On želi da se radujemo Njegovim darovima, ali ta radost ne garantuje odnos sa Bogom. U stvari, ako nismo pažljivi, ti darovi mogu postati kamen spoticanja.

Ipak, vođe su u ovom poglavlju priznale na koje načine su bile neverne Bogu. Dok su gledali kroz istoriju, posebno su navodili prestupe koje su počinili kao narod. Dva aspekta su se javila kao naročito važna, jer su ponovljena: 1) Izrailj je odbacio Božji zakon i 2) progonili su proroke.

Drugim rečima, shvatili su da su Božji zakon i Njegovi proroci predstavljali temelj njihovog razvoja kao pobožnog naroda i kao pojedinaca. U molitvi se ovaj zaključak naglašava rečima: »Ko vrši« Božje zapovesti »živ će biti kroz njih« (Nemija 9,29; neposredan navod iz teksta 3. Mojsijeva 18,5) i isticanjem da je upravo Duh taj koji govori kroz proroke. Bog nam je dao zapovesti za život izobilja i On je poslao svoje proroke da nas vode u razumevanju Njegove istine. Šta činimo s tim darovima osnovno je pitanje za sve nas.