---
title:  Početak molitve
date:   11/11/2019
---

Narod je na čitanje Biblije odgovorio dugom molitvom koja je govorila o Božjoj dobroti nasuprot istoriji nevernosti Izrailja. Možemo primetiti da je odgovor više nalik propovedi nego molitvi, jer skoro svaki stih ima svoju paralelu u određenom delu Biblije.

`Pročitajte tekst: Nemija 9,4–8. Na koje glavne teme se molitva usredsređuje u ovim početnim stihovima, i zašto? `

U prvom delu molitve narod blagosilja Boga, a posebno Njegovo ime. U jevrejskoj kulturi, ime nije bilo samo reč kojom ljudi nekoga oslovljavaju, već je ono osobi davalo identitet. Dakle, proslavljanje Božjeg imena je značajno zato što pokazuje svetu da je to ime dostojno hvale i časti. To je ime Stvoritelja univerzuma. Molitva počinje klanjanjem Bogu kao Stvoritelju i Onome koji »oživljava« sve (Nemija 9,6; videti, takođe, Kološanima 1,16.17). Reč »oživljava« potiče od jevrejskog glagola i znači »održavati u životu«.

Onaj što je sve stvorio jeste Onaj što je izabrao Avrama, čoveka koji ni na koji način nije bio poseban osim što je »njegovo srce« bilo »verno«. Može se činiti da je Avramu u mnogim prilikama nedostajalo vere, ali kada je od njega zatraženo da se odrekne svoga sina, nije oklevao (videti: 1. Mojsijeva 22). Naučio je da bude veran – ne preko noći, već u toku svog dugog hoda sa Bogom. Prema jevrejskom shvatanju, »srce« se odnosi na um. Drugim rečima, Avram je razvio vernost u svojim mislima i delima, i Bog je to potvrdio.

Prvih nekoliko izraza u molitvi usredsređuje se na Boga kao 1) Stvoritelja, 2) Onoga koji daje život i 3) Onoga koji ispunjava svoja obećanja. Narod se prvo podseća ko je Bog: On je Verni koji nas je stvorio, koji sve oživljava i uvek ispunjava obećanja koja nam je dao. Imajući to na umu možemo ispravno sagledati život i naučiti da Mu verujemo čak i u najtežim prilikama, kada se može činiti da je daleko od nas i da je nezainteresovan za naše izazove.

`Zašto je učenje o Bogu kao našem Stvoritelju u središtu naše vere? Uostalom, koje drugo učenje je toliko važno u poređenju sa ovim, u kome nam je Bog naložio da svake sedmice provedemo jednu sedminu svog života sećajući Ga se kao svog Stvoritelja?`