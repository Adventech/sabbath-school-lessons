---
title:  Pouke iz prošlosti
date:   12/11/2019
---

`Pročitajte: Nemija 9,9–22. Kako se ovaj deo molitve razlikuje od prvog dela?`

Molitva sa hvaljenja Boga zbog Njegove vernosti prelazi na suprotan izveštaj o nevernosti Izrailja u njihovim iskustvima u Egiptu i pustinji. U njoj su izložene sve različite stvari koje je Bog darovao Izrailjcima; ali, nažalost, »očevi« su na te darove odgovorili ponosom, tvrdoglavošću i zanemarivanjem Božjih dela milosti učinjenih među njima.

Priznanje ljudske slabosti i nedostatka prave posvećenosti Bogu važan je korak u ispovedanju i pokajanju; i, iako ovi tekstovi govore o narodu koji je vremenski udaljen od nas, niko ne može da porekne da svako od nas ima problem sa tim istim pitanjima.

Naravno, ovde jevanđelje vrši svoju ulogu za nas, isto kao i za njih. Priznanje greha nas ne spasava, već samo Hristova žrtva prineta radi nas. Ispovedanje, zajedno sa pokajanjem, važno je u našem priznanju da nas samo Hristos može opravdati. »Kada kroz pokajanje i veru prihvatimo Hrista kao svog Spasitelja, Gospod oprašta naše grehe, i ukida kaznu određenu za prestup zakona. Grešnik tada stoji pred Bogom kao pravedna osoba; on zadobija naklonost Neba i kroz Duha gradi zajednicu sa Ocem i Sinom.« (Elen Vajt, Selected Messages, 3. sveska, str. 191)

Istovremeno, pošto nas Njegova dobrota navodi da priznamo svoje grehe i pokajemo se zbog njih, moramo biti odlučni da ih Božjom silom ostavimo.

Stanje je bilo takvo da je Izrailj bio tvrdoglav, a Bog pun ljubavi. Osvrtanje na ono što je Bog učinio za izrailjski narod podsetilo je narod da će Bog, pošto je učinio toliko mnogo za njih u prošlosti, nastaviti da se stara o njima u sadašnjosti i budućnosti. Otuda je bilo toliko važno da se narod uvek seća kako je Bog delovao u njihovoj istoriji. Kada su to zaboravljali, upadali su u nevolje.

`Setite se trenutaka kada ste bili sigurni da je Bog delovao u vašem životu. Kako iz tog iskustva možete izvući utehu za sebe kada se sledeći put suočite sa borbama? Kako možete bolje naučiti da se oslanjate na Božju dobrotu kada ste potpuno obeshrabreni, razočarani i uplašeni za budućnost? `