---
title:  Za dalje proučavanje
date:   15/11/2019
---

Pročitajte poglavlje »Priznanje«, str. 37–41. original, u knjizi Elen Vajt Put Hristu.

U tekstu Nemija 9,25. Jevreji su govorili o tome kako njihovi očevi »blagovahu« u Božjoj velikoj dobroti. Koren glagola isti je kao u nazivu Edem, »Edemski vrt« (1. Mojsijeva 2,15). Možda bi najbolji prevod glasio: »Oni edemizovahu«, kada bi »edemizovati« bio glagol.

Jevanđelje, uostalom, predstavlja obnovljenje, a koji simbol bolje od Edema može da predstavi kako na kraju treba da budemo obnovljeni? Bog je podigao jevrejski narod i doveo ih na raskrsnicu starog sveta da bi stvorio najbliži odsjaj Edema koji može da postoji na paloj Zemlji. Čak i posle zarobljeništva i povratka, ta mogućnost je i dalje postojala. »Jer će Gospod utješiti Sion, utješiće sve razvaline njegove, i pustinju njegovu učiniće da bude kao Edem.« (Isaija 51,3)

Da, narod je uživao u materijalnim blagoslovima koje im je Gospod obećao, blagoslovima koji su, koliko je to bilo moguće u palom svetu, podsećali na izobilje u Edemu. To je bilo u redu. Trebalo je da uživaju u njima. Bog je stvorio fizički svet upravo tako da ljudi mogu uživati u njemu, i stari Izrailj – blagosloven od strane Boga – takođe je u njemu uživao. Njihov greh nije bio što su »edemizovali« u Božjoj velikoj dobroti, već što su zaboravili Gospoda (Jezekilj 23,35), u čijoj su dobroti uživali. Blagoslovi su postali sami sebi cilj umesto sredstvo da se postigne cilj, da se otkrije Bog okolnim narodima.

**Za razgovor:**

`1. Isus je rekao: »A posijano u trnju to je koji sluša riječ, no briga ovoga svijeta i prijevara bogatstva zaguše riječ, i bez roda ostane.« (Matej 13,22) Šta Isus misli pod »prevarama bogatstva« i kako se taj izraz odnosi na molitvu priznanja o kojoj smo proučavali ove sedmice?`

`2. Razmišljajte ponovo o učenju o stvaranju. Zapazite da su u 9. poglavlju Nemijine knjige skoro odmah počeli da govore o Gospodu kao Stvoritelju i Održavaocu života. Šta nam ova činjenica govori o tome koliko ova doktrina predstavlja temelj naše vere?`

`3. Kako postižemo pravu ravnotežu priznajući svoju grešnost, ali, istovremeno, ne dozvoljavajući sotoni da koristi našu grešnost tako da se obeshrabrimo i potpuno odbacimo veru? `