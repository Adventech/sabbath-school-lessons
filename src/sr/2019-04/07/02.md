---
title:  Post i bogosluženje
date:   10/11/2019
---

`Pročitajte: Nemija 9,1–3. Zašto se narod odvojio od svih stranaca?`

Iako je Nemija željno nastojao da narod ovog puta učestvuje u radosti, sada je podstakao skup na post. Ponizili su se pred Bogom, posuli se prašinom po glavi i obukli se u kostret. Pošto stranci nisu učestvovali u zajedničkom grehu izrailjskog naroda, Izrailjci su se odvojili od njih. Jevreji su znali da upravo njihovi gresi treba da budu oprošteni. Priznali su grehe svoga naroda, koji su ih odveli u izgnanstvo.

Svojim zajedničkim molitvama i priznanjem pokazali su da duboko shvataju prirodu greha. Izrailjci su se mogli razgneviti zato što su njihovi očevi pogrešili i čitav narod poveli u izgnanstvo; ili su mogli provesti vreme žaleći se na odluke svojih vođa i nedostatak pobožnosti koji su pokazali prethodni naraštaji, što ih je dovelo tu gde su se upravo nalazili – bili su samo mala grupa povratnika. Međutim, umesto da gaje mržnju i nezadovoljstvo, okrenuli su se Bogu u poniznosti, priznajući grehe.

Tekst Nemija 9,3. izveštava da je narod četvrtinu dana čitao Knjigu Zakona, a da je u narednoj četvrtini priznavao svoje grehe i klanjao se Bogu. Tora se tada čitala po treći put. Čitanje Tore je važno za priznanje, koje mora da se temelji na istini potekloj od Boga. Čitanjem Biblije Bog nam se približava, a Sveti Duh može da nam govori i poučava nas. Istina Njegove reči oblikuje naše razmišljanje i shvatanje, ohrabruje nas i uzdiže. Izrailjci su, takođe, tugovali i plakali, jer nas vreme provedeno u Božjoj svetoj prisutnosti čini svesnima Njegove lepote i dobrote dok utiskuje u nas misao kako je zadivljujuće što Stvoritelj univerzuma odlučuje da bude sa nama, čak i uprkos naše nedostojnosti. Prema tome, shvatamo da se bez Boga u svom životu ne razlikujemo od svojih duhovnih predaka u veri. Samo kada Bog deluje u nama možemo postati ono što treba da postanemo.

`Pročitajte tekst Danilo 9,4–19. Na koje načine možemo primeniti njegovu molitvu na nas danas? Šta realnost ove primene govori nama pojedinačno, i kao Crkvi? `