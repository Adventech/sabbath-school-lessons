---
title:  Pouka za učitelje
date:   15/11/2019
---

### Ključni tekst:  Nemija 9,17.

### Središte proučavanja: Nemija 9

U 9. poglavlju Knjige Nemijine zabeležena je molitva priznanja izrailjskog naroda. Dvadeset i četvrtog dana sedmog meseca Izrailjci su se ponovo okupili da posvete vreme priznanju, molitvi i postu.

Dan ponovo započinje čitanjem Knjige Zakona. Razmišljajući o Božjoj Reči, osećaju se krivima; narod se zajedno okreće Bogu kajući se. Međutim, oni se ne kaju samo za tadašnje grehe, već i za grehe koje je narod učinio kroz istoriju.

Oni navode šta je sve narod učinio od Avramovog vremena u trenucima kada nisu sledili Boga. Prikazan je obrazac njihove borbe da hodaju sa Bogom, čak i njihovog napuštanja Boga: ipak Bog im stalno iznova prilazi i spasava ih. Zadivljujuće je to što ih čitanje Tore navodi da spoje izveštaj o ljudskom neuspehu i Božjoj pobedi. Molitva počinje i završava se hvalama upućenim Bogu, kao i molbama da još jednom deluje za njih.

Podsetili su se da će Bog i sada nastaviti da se stara o njima kao što je bio veran u prošlosti. Uprkos nevoljama koje su podneli u svojoj rodnoj zemlji dok su gradili Hram, zidove i grad, Bog ih vidi i neće ih napustiti. Na kraju se obavezuju da će sklopiti zavet sa Bogom.

**KOMENTAR**

**Struktura 9. poglavlja Knjige Nemijine**

1. Narod čita Knjigu Zakona (Nemija 9,1–3)

2. Molitva priznanja (Nemija 9,4–38)

a) Hvaljenje Boga (Nemija 9,4–8)

b) Božja vernost uprkos nevernosti Izrailja, u Egiptu i u pustinji (Nemija 9,9–22)

c) Božja dobrota uprkos nevernosti Izrailja u Hananu (Nemija 9,23–31)

d) Hvale i molbe upućene Bogu (Nemija 9,32–38)

**Čitanje Knjige zakona**

Događaj je bio dobro organizovan: Leviti su čitali iz Pisma četvrt dana, a onda je sledećih nekoliko časova narod priznavao svoje grehe i pogreške, i klanjao se Bogu. Zamislite to snažno iskustvo kada su mnogo časova čitali ili slušali Bibliju, nakon čega je usledilo priznanje i proslavljanje Boga još nekoliko sati, što se čini skoro neverovatnim za tako velik skup. Takvo posvećenje zahtevalo je izuzetnu pažnju i ogromnu žeđ za Bogom.

Možda je želja da vide kako Bog deluje nagnala narod da istrajno traži Boga. Bili su zabrinuti. Njihova briga je prikazana molbom koju su izneli u molitvi: „Nemoj da je malo pred Tobom što nas snađe sva ova muka.“ (Nemija 9,32) Drugim rečima, narod moli Boga da ne previdi šta im se sve dogodilo: nisu dobrodošli u svojoj zemlji od strane okolnih naroda; podneli su progonstvo; i naporno rade pokušavajući da ponovo izgrade voljeni grad. Mole Boga da se umeša, da deluje, vidi i čuje, i odgovori. Na kraju skupa, vođe pozivaju ceo zbor da ustane. Počinju da plaču pred Gospodom i da izgovaraju molitvu zabeleženu u tekstu Nemija 9,5–38, koja spada među najsnažnije molitve zabeležene u Bibliji.

**Molitva priznanja**

Zajedničkom javnom molitvom i priznanjem zabeleženim u 9. poglavlju Knjige Nemijine pokazuju duboko razumevanje prirode greha, kao i svest o nedovoljnoj ljubavi prema bližnjima. Narod je postio i posuo se zemljom, što su bili spoljašnji znaci da su se ponizili pred Bogom. Ponizan pristup gresima naroda iz prošlosti pokazao je da su povratnici iz zarobljeništva shvatili kako lako mogu upasti u isti obrazac neposlušnosti i nevernosti Bogu kao njihovi očevi. Nisu želeli da se taj krug nastavi.

Izrailjci su priznali grehe naroda zbog kojih su bili odvedeni u ropstvo. Udaljili su Boga iz svojih života, kao da su rekli: „Bože, ne želimo te!“ Pošto Bog poštuje naše želje i ne nameće se, dozvolio je da narod iskusi posledice tog odbacivanja. Možda se najbolji opis šta se događa kada odbacimo Boga nalazi u Knjizi proroka Jezekilja. Jezekilj prikazuje Boga koji odlazi od Izrailja nakon što je narodu slao opomenu za opomenom (Jezekilj 5,11; Jezekilj 8,6). Kada Ga narod ne želi, Bog se povlači. Njegov presto se pomera prema Maslinskoj gori i, pošto više nije prisutan u Jerusalimu, nastupa uništenje (videti: Matej 23,37.38). Kada se Božja zaštita povuče, nastupa sotona, jer on „kao lav ričući hodi i traži koga da proždere“ (1. Petrova 5,8).

Izrailjci se sada osvrću na sve što su učinili kao narod. Bili su užasnuti time kako su rđavo sledili Boga. Štaviše, svaki pojedinac bio je svestan svoje nedoslednosti u hodu sa Bogom.

Ipak, zapazili su određeni obrazac i u Božjoj vernosti. Kao i u Knjizi proroka Jezekilja, izveštaj se ne završava Božjim odlaskom iz Jerusalima (Jezekilj 43,1–5; Jezekilj 48,35); kada su prognani u Vavilon, Bog odlazi sa njima u Vavilon. On nikada ne bi ostavio svoj narod. On ih na kratko pušta da bi ih probudio i ponovo uspostavio zajednicu sa njima, ali ih nikada ne ostavlja. Na kraju Knjige proroka Jezekilja, On obećava da će ih vratiti u Jerusalim i poći tamo sa njima. Povratnici iz ropstva doživeli su da se Bog vratio u izrailjsku zemlju. Bio je sa njima.

U tekstu Nemija 9,20. narod ističe da je Bog dao svog „dobrog Duha“ da ih urazumljuje (sakhal). Ova reč se već javlja u 8. poglavlju; i znači „shvatiti, biti mudar i razborit“. Bog daruje najbolje darove. Sveti Duh nije samo dat vernicima u Novom zavetu, već i vernicima u Starom zavetu. Sveti Duh im je bio dat da ih poučava i umudri. To je ono što Sveti Duh čini za nas kada mu dozvolimo da nas „urazumljuje“. Bog je dao Izrailjcima sve što su želeli i što im je bilo „potrebno“ (Svetog Duha, hranu, vodu, carstva, zemlju, pobedu u ratu, studence, vinograde, maslinjake i voćnjake): pa ipak je narod uživao samo u onome što mu je Bog darovao umesto u Njemu samom. Neverovatno, kada su naišla teška vremena i kada je narod zavapio Bogu, On ih je ponovo čuo. Zašto? Zbog svoje velike milosti.

Molitva počinje obraćanjem Bogu  – „Ti“ (Nemija 9,5.6) – i završava se rečju „mi“, dok narod vapi Bogu u svom očajanju i slabosti (Nemija 9,37.38). Kontrast između Božje dobrote i vernosti i ljudske grešnosti ne može se prenaglasiti. Priznanje greha menja prilike. Nakon poistovećivanja sa grehom svojih očeva, konačno su izjavili: „Mi smo bezbožno radili.“ (Nemija 9,33)

Iako je tema pokajanja za grehe protkana kroz molitvu, naglašena je tema o Božjoj milosti. Reč za milost je rakhamim, i znači „saosećanje, milost i samilost“. Potiče od reči rekhem, koja znači majčina utroba. Kao što majka neguje svoje dete i voli ga, tako reč rekhamim pokazuje da Bog gaji ljubav i saosećanje prema svojoj deci. Reč za milost šest puta se ponavlja u 9. poglavlju Knjige Nemijine (Nemija 9,17.19.27.28, dva puta u 31). Pored toga, reč khesed javlja se dva puta (Nemija 9,17.32). Khesed se obično prevodi kao postojana ljubav, ali se može prevesti i kao dobrota ili milost. Pojam Božje milosti i ljubavi poredi se sa nevernošću naroda. Narod je upotrebio sve što je imao za svoja vlastita postignuća, pa ipak ih Bog nije napustio. Odlučili su da se klanjaju drugim bogovima; pa opet ih Bog nije ostavio. Kao što tekst Nemija 9,17. kaže: „Ali Ti, Bože, koji opraštaš, koji si žalostiv i milostiv, koji dugo trpiš i velike si milosti, nijesi ih ostavio.“ Naš Bog je uvek spreman da oprosti i promeni naš život.

Još jedan izraz koji Leviti ponavljaju u molitvi glasi: „Ti si ih uslišio s Neba.“ (Nemija 9,27.28) Kad god je narod zavapio Bogu, uvek ih je uslišio. Bog čeka da Mu se obratimo. Kad god to učinimo, On čuje. On ne zanemaruje naše suze ili molbe. Može nam se ponekad činiti da Bog ćuti zato što ne dobijamo odgovore kakve bismo želeli; međutim, On zastaje svaku put kada zavapimo, kao što je zastao zbog slepog čoveka Vertimeja, koji je dozivao Isusa jer je želeo da progleda (Marko 10,46-52). Bog se spustio na goru Sinaj da bi razgovarao sa svojim narodom, iako su Ga kasnije odbacili i odlučili da se poklone zlatnom teletu. Zašto nas Bog beskrajno prati? Zato što čezne da bude kraj nas. Izrailjci se pozivaju na obećanje da nas Bog uvek čuje. Pošto je čuo njihove pretke, imali su veru da će ih On sada takođe čuti i uslišiti. Tako i čini.

### PRIMENA U ŽIVOTU

Kao što su Izrailjci shvatili da mogu da uče iz iskustava i padova svojih očeva, i mi danas možemo da učimo od Izrailjaca.

1. Koji postupci Izrailjaca opisani u njihovoj molitvi se izdvajaju zbog kojih i mi danas treba da budemo pažljivi?

2. Šta je Bog učinio u vašoj prošlosti? Zapišite Njegovo delovanje na listu papira ili nacrtajte vremensku liniju prema sledećim uputstvima:

U glavnim crtama prikažite život svoje porodice i njihovu zajednicu sa Bogom. Ubeležite uspone i padove i označite ih. Idite unazad koliko god vam sećanje doseže, beležeći šta se dogodilo u porodici. Označite trenutke kada su članovi porodice prihvatili Hrista. Šta zapažate na osnovu crteža?

b) Sada na listu papira učinite isto za svoj život.

1. Zapišite u kojim trenucima jasno možete da vidite Božje vođstvo.

2. Da li primećujete određene obrasce? Ako primećujete, kakvi obrasci su u pitanju?

Iako su naši padovi stvarni, nada koju imamo je da je Isus milostiv prema nama i da nas pokriva svojom pravednošću. Kao što su Izrailjci imali obećanje o Božjoj velikoj milosti, i mi ga imamo danas. Šta možete staviti u Božje uke, znajući da je Bog pun milosti i ljubavi prema vama?   