---
title:  Pouka za učitelje
date:   20/12/2019
---

### Ključni tekst:  Jezdra 9,6.

### Središte proučavanja: Jezdra 9, Jezdra 10; Nemija 13,23-31.

Među lošim odlukama koje su Izrailjci doneli bilo je stupanje u brak sa nevernicima koji nisu delili njihovo verovanje u istinitog, živog Boga. Dva odeljka o kojima ćemo proučavati u ovoj lekciji bave se uviđanjem da je Božji narod izmešao svoje porodice sa onima koji nisu gajili želju da slede Boga, već su bili okrenuti idolopoklonstvu. Knjiga Nemijina završava se kratkim izveštajem o Nemijinom sukobu sa pojedinim Jevrejima, jer su stupanjem u brak sa nevernicima ugrozili svoju posvećenost Bogu. Nemija ističe da je Solomun pao zbog svoje loše odluke da se oženi ženama idolopoklonicama. Božji narod trebalo je da uči iz Solomunovog lošeg iskustva. Nemija je javno osramotio ljude koji su se oženili ženama koje su negovale idolopoklonstvo, podsećajući ih da će ih njihove odluke ili približiti Bogu ili odvesti od Njega.

Zanimljivo je da se Jezdra nekoliko godina ranije suočio sa potpuno istim prilikama. U tekstovima Jezdra 9 i Jezdra 10 čitamo Jezdrinu molitvu priznanja kada shvata ozbiljnost sklapanja mešovitih brakova sa nevernicima. Kao narod nalazili su se na novom početku i mogli su ili da izgrade veću posvećenost Bogu ili da se međusobnim uticajem udalje od Njega. Jezdrina i Nemijina revnost po ovom pitanju navela je narod da pođe na kolena, i mnogi od njih pristupili su reformi odvajajući se od nevernog bračnog druga.

Dakle, učeći iz ovih izveštaja, treba pažljivo da razmislimo o izboru bračnog druga; ali, što je najvažnije, treba da učimo iz načela koje je ovde istaknuto: donosite odluke koje će vas približiti Bogu, a ne udaljiti od Njega. O svakoj odluci treba promisliti i utemeljiti je na pitanju gde ćemo se naći u budućnosti ukoliko nastavimo nešto da činimo.

**KOMENTAR**

**Nemija 13: Nemijina reakcija i radikalno delovanje u vezi sa mešovitim brakovima**

Nemija je uputio narod na primer cara Solomuna, podsećajući ih da je čak i Solomun, najmudriji car koji je ikada živeo, zbog loših odluka pao u idolopoklonstvo kog su se njegove žene držale. Nemija je upitao Izrailjce da li smatraju da su otporni na uticaje idolopoklonika koji žive u njihovim domovima. Igranje sa vatrom stvara samo vatru. Čak i sveštenici nisu svesrdno sledili Boga po ovom pitanju. Unuk poglavara svešteničkog oženio se kćerkom Sanavalata Oronjanina, jednog od najokorelijih neprijatelja Izrailja. Svešteniku je bilo strogo naloženo „djevojkom iz naroda svojega neka se oženi. I neka ne skvrni potomstva svojega u narodu svojem“ (3. Mojsijeva 21,14.15). Nemija ga (unuka poglavara svešteničkog) iz tog razloga „otera od sebe“ (Nemija 13,28). Radikalno postupanje svedočilo je o ozbiljnosti sa kojom je Nemija pristupao pitanju braka među vernicima. Brak treba da odražava Božja načela ljubavi, i predstavlja osnovnu jedinicu za izgradnju Crkve i društva.

**Jezdra 9: Jezdrino suočavanje sa problemom i njegova molitva**

Nekoliko godina ranije, Jezdra se, takođe, suočio sa pitanjem mešovitih brakova. Kada je Jezdri rečeno da su se pojedine osobe, glavari i sveštenici, oženili ženama koje nisu predale svoje srce Bogu, Jezdra se uznemirio. Razderao je svoju odeću, čupao kosu i dugo sedeo žalostan. Posle svih iskustava koja su Izrailjci doživeli nije mogao da veruje da su gresi zbog kojih su otišli u ropstvo i iz kojih su se upravo izdigli ponovo zavladali u Izrailju. Pre izgnanstva Izrailj je zašao od Boga prihvatajući da se klanja bogovima svojih suseda, jer nije želeo da se razlikuje od okolnih naroda. Mešanje sa drugim narodima navelo ih je na rđava dela i sinkretističko bogosluženje; a sada su se nalazili na ivici da upadnu u iste grehe. Povrh svega, tek što su izašli iz Vavilona. Jezdra je bio toliko zabrinut i ožalošćen ovim vestima da je sedeo i tugovao do večernje žrtve. Tada je legao ničice pred Bogom i izgovorio snažnu molitvu, priznajući grehe naroda i govoreći da ne može čak ni oči podignuti k Bogu zbog onoga što je narod učinio.

Tekst Jezdra 9,9. glasi: „U ropstvu našem nije nas ostavio Bog naš, nego nam dade te nađosmo milost.“ Jevrejska reč prevedena kao „milost“ je chesed, i znači mnogo više od milosti. Pod njom se podrazumeva postojana ljubav i vernost, ili dobrota. Bog im je dao da nađu milost time što im je: 1) dao (natan – dati) da odahnu (da ožive), 2) da poprave (rum – podići) dom, 3) da ponovo izgrade (amad – stajati) ruševine, i time što je 4) dao (natan – dati) Izrailju zid. Svi ovi glagoli ukazuju na vršenje radnje, pokazujući da Bog nije zaboravio svoj narod. Naprotiv, On im je pružio pomoć kako bi se te četiri pojedinosti ostvarile: On je nastojao da popravi, ponovo izgradi, pruži i oživi narod. Reč „oživeti“ („odahnuti“) spominje se dva puta. Javlja se takođe i u 8. stihu. Reč koja se prevodi kao „oživi“ („odahne“) je michyah, i znači životodavan, ali takođe znači i spasavanje života, pomoć, oporavak i sredstva za izdržavanje (kao što je hrana). Drugim rečima, Jezdra je naglasio da im je Bog dao „život“. On je spasao njihov život, dao im šta im je bilo potrebno, i oživeo ih da bi mogli da obave posao koji je trebalo izvršiti u Jerusalimu. Štaviše, oživeo ih je da bi ponovo mogli biti „celi“.

Međutim, oni su odbacivali sve Božje blagoslove sklapajući brak sa idolopoklonicima. Celovitost koju je Bog želeo da narod postigne bila je narušena njihovim odlukama. Jezdra se zabrinuo da ne mogu potpuno oživeti kao Božji narod ukoliko mnogi od njih odluče da se vežu za bračne drugove koji ne poštuju Boga. Naročito u tom trenutku kada su kao narod počinjali iznova, kada su bili samo grupa ostatka, Jezdra je smatrao da je najvažnije da Izrailjci slede Boga i da se ne upuštaju ponovo u običaje koji će ih odvojiti od Njega. Strogo prihvatanje Božje Reči bilo je naročito važno u tom trenutku, jer deca iz tih brakova ne bi čak ni znala jezik Biblije.

**Jezdra 10: rešenje**

Jezdrina zebnja i duboko ubeđenje u vezi sa ovim pitanjem ukazali su narodu na ozbiljnost njihovih postupaka. Počeli su se okupljati oko Jezdre i plakati sa njim. Čovek ili žena koji su duboko posvećeni Bogu mogu imati snažan uticaj na ljude oko sebe. Pobožan vođa koji ne previđa rđave postupke nadahnjuje pobožnost u drugima. Vođe su istupile sa rešenjem da otpuste žene i decu. Ovi brakovi nikada nisu bili po Božjoj volji; pa se, prema tome, ne spominje razvod.

Kada se danas odlučuje o pitanju razdvajanja od nevernog bračnog druga, gledamo na princip koji se krije iza njihovih postupaka pre nego na slovo reči. Pavle savetuje verne bračne drugove da ne ostavljaju svoje neverne supružnike koji zaista žele da ostanu u braku. Sa druge strane, niko ne treba da primora nevernog bračnog druga da protiv svoje volje ostane u braku sa vernim supružnikom (1. Korinćanima 7,12–15). Dakle, načelo koje izlazi u prvi plan jeste da donosimo pobožne odluke u svim oblastima života. Prema Božjim uputstvima, moramo mudro birati sa kim ćemo stupiti u brak: ali, takođe, moramo mudro živeti u braku, bilo sa vernom ili nevernom osobom. Pored toga, moramo donositi mudre odluke. Moramo predstavljati Boga u načinu na koji vodimo posao, obavljamo svoje dužnosti, podižemo decu i stupamo u dodir sa drugima, uključujući i način na koji rešavamo pitanja sa svojim supružnikom ili nekim ko je ljut na nas.

Važna reč koja se javlja u oba poglavlja je reč chared, koja znači drhtati ili bojati se (Jezdra 9,4; Jezdra 10,3). U prvom primeru je rečeno da „skupiše se... svi koji se bojahu riječi Boga Izrailjeva“ k Jezdri. Drugi primer izveštava da je odluka o razdvajanju bila sprovedena na osnovu saveta onih koji „se boje zapovijesti Boga našega“. Prema tome, izrazi bojati se „Božje Reči“ i „zapovesti Božje“ povezani su, što znači da je svaki izraz samo objašnjenje onog drugog. Misao o drhtanju zbog Božje reči spominje se na još nekoliko mesta u Bibliji, kao na primer u tekstu Isaija 66, u kome se spominje dva puta. „Ali na koga ću pogledati? Na nevoljnoga i na onoga ko je skrušena duha i ko drhće od Moje riječi.“ (Isaija 66,2) „Slušajte riječ Gospodnju, koji drhćete od Njegove riječi.“ (Isaija 66,5) Misao o drhtanju pred Bogom i od Njegove Reči označava ispravan duh poniznosti prilikom pristupanja Bogu i Pismu. Priznajemo da ne znamo sve, i zato ponizno pristupamo da bismo učili i spremno poslušali ono što čujemo ili pročitamo. Mi ne kritikujemo Reč, ona je naš vodič.

Prema tome, najuzvišenija pouka koju možemo naučiti iz pitanja sa kojim su se Jezdra i Nemija morali suočiti je „drhtanje“ od Božje Reči. Narod je drhtao pred Bogom i zato je bio spreman da učini sve što može da bi ostvario snažnu zajednicu s Njim. Drhtanje pred Bogom vodi ka poslušnosti Božjoj Reči i, samim tim, sreći i radosti u životu. Neka i mi, takođe, drhtimo od Njegove Reči i ne dozvolimo da se išta ispreči između nas i poslušnosti Pismu. Biti učenik znači poslušati, ne samo znati.

### PRIMENA U ŽIVOTU

1. Kao što je Bog delovao u životu Izrailjaca i starao se o njima, što je prikazano glagolima radnje upotrebljenim u tekstu Jezdra 9,9, Bog i danas deluje u našem životu. Razmislite o pojedinostima koje Bog čini sada za vas u vašem životu. Podelite to sa razredom/malom grupom.

2. Bog je želeo da oživi izrailjski ostatak i učini ih ponovo celim, ali, kao što su Jezdra i Nemija istakli, sklapanje braka sa idolopoklonicima sprečavalo ih je da dožive puninu Božjeg plana za njihov život. Propuštali su priliku da hode u bliskoj zajednici sa Bogom. Bog želi da nas učini celima i da nas oživi. Razmislite o tome da li u vašem životu postoji nešto što stoji na putu istinskoj sreći i skladu sa Bogom. Šta vas zadržava da ne stupite u dublji odnos sa Bogom?

3. Oni koji su drhtali od Božje reči okupili su se oko Jezdre i odlučili da unesu promene u svoju zajedničku posvećenost Bogu.

	a) Kako treba da „drhtimo“ pred Božjom Rečju?

	b) Šta kao crkva možete da učinite da ponovo posvetite svoj život Bogu?

	c) Šta lično možete da učinite da biste predali svoj život Bogu?

	d) Kako vam odgovoran bračni drug može pomoći da unesete promene?