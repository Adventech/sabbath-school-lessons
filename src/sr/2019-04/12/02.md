---
title:  Nemijina reakcija
date:   15/12/2019
---

`Pročitajte tekst: Nemija 13,23–25. Šta se dogodilo u ovom tekstu i kako objašnjavamo Nemijinu reakciju na ovakve prilike?`

Budući da deca nisu govorila aramejski (jezik koji se koristio u toku izgnanstva) ili jevrejski, nisu mogla razumeti učenja iz Pisma. To je bio stvaran problem, jer se znanje o Božjem otkrivenju na taj način moglo izopačiti ili čak nestati. Književnici i sveštenici tumačili su Toru uglavnom na aramejskom da bi narod jasno razumeo njihove propovedi. Međutim, pošto su majke bile iz Amona, Azota i Moava, i obično su bile glavni staratelji dece, ne iznenađuje što deca nisu govorila jezik svojih očeva. Jezik kojim govorimo kazuje o načinu na koji razmišljamo o pojmovima, jer koristimo rečnik te kulture. Gubitak biblijskog jezika značilo bi gubitak njihovog posebnog identiteta. Zato je Nemiji bilo nezamislivo što porodice gube dodir sa Božjom Rečju i samim tim povezanost sa živim Bogom, Gospodom jevrejskog naroda.

Proučavaoci Biblije ističu da su Nemijini postupci najverovatnije podrazumevali javno sramoćenje ljudi u okviru propisanih kazni u to vreme. Kada se kaže da ih je Nemija ukorio i proklinjao, ne treba da pomislimo da je Nemija koristio pogrdne reči i psovke, već da im je izgovarao kletve zaveta. Tekst 5. Mojsijeva 28 opisuje kletve koje će pogoditi one koji prekrše zavet. Vrlo je moguće da je Nemija biranim rečima iz Biblije nastojao da ih uveri u njihova rđava dela i posledice loših odluka.

Štaviše, kada u tekstu Nemija kaže da »neke između njih bih i čupah« (Nemija 13,25), umesto da zamišljamo srditog Nemiju kako gnevno reaguje, treba da zapazimo da je udaranje bilo propisani oblik javne kazne. Ovako je postupao samo prema »nekima« od njih, odnosno prema vođama koje su prouzrokovale ili podsticale pogrešno ponašanje. Ovakvi postupci služili su kao metod javnog sramoćenja. Nemija je želeo da bude siguran da je narod razumeo ozbiljnost svojih odluka i posledice koje će nastati.

`Kako treba da reagujemo kada u Crkvi uočimo ono što smatramo pogrešnim? `