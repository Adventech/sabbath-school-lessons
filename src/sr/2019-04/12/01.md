---
title:  Suočavanje sa lošim odlukama
date:   14/12/2019
---

### Tekstovi za proučavanje u toku sedmice
Nemija 13,23–25; 5. Mojsijeva 7,3.4; 2. Korinćanima 6,14; Jezdra 9; Jezdra 10; 1. Korinćanima 7,10–17.

> <p>Tekst za pamćenje</p>
> »I rekoh: Bože moj, stidim se i sramim se podignuti oči svoje k Tebi, Bože moj; jer bezakonja naša namnožiše se svrh glave i krivice naše narastoše do Neba.« (Jezdra 9,6)

Jezdra i Nemija postali su vođe u zajednicama u kojima je sklapanje braka sa pripadnicima drugih naroda postalo uobičajeno. Obojica su bili veoma zabrinuti zbog toga, jer su želeli da narod ostvari blisku zajednicu sa Bogom. Bili su svesni negativnog uticaja koji su nevernici i idolopoklonici mogli izvršiti na izrailjski narod, pošto su videli strašne posledice u toku istorije. Hananska religija širila se kroz Izrailj sve dok Val i Astarota nisu bili obožavani na svakom visokom brdu. Štaviše, uticaj koji su neznabožačke supruge vršile na izrailjske porodice bio je štetan. Valam je savetovao Moavce da pošalju svoje žene Izrailjcima, siguran da će se Izrailjci okrenuti od Boga kada ih upoznaju. Nažalost, bio je u pravu. Ne samo da bračni drugovi utiču jedni na druge, već je i vera njihove dece izložena tom uticaju.

Šta će Jezdra i Nemija učiniti u vezi sa brakovima koje su Izrailjci sklopili sa pripadnicima drugih naroda? Da li će pustiti da stvari idu svojim tokom ili će se suprotstaviti toj pojavi? Ove sedmice proučavaćemo o tome kako su ove vođe pristupile ovom spornom pitanju.