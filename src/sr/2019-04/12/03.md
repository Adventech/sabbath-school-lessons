---
title:  Nemijin ukor
date:   16/12/2019
---

`Pročitajte tekst Nemija 13,26.27. Šta ovi stihovi govore o tome koliko je biblijska istorija važna s obzirom da iz nje saznajemo o opasnostima koje prete ukoliko odstupimo sa pravog puta?`

Solomun je pao dublje u greh zbog odluka koje je doneo. Bilo bi ispravno reći da je Solomun prouzrokovao ličnu propast ne poštujući Božju zapovest upućenu izrailjskim carevima: »I da nema mnogo žena, da se ne bi otpadilo srce njegovo.« (5. Mojsijeva 17,17) Solomunov život se koristi kao negativan primer: on ne samo da je stupio u brak sa više žena, već, što je značajno, kao što Nemija ističe, izabrao je žene koje nisu služile Bogu.

`Zašto je Nemija bio u pravu što je ukorio narod zbog stupanja u brak sa neznabošcima? 1. Mojsijeva 6,1–4; 1. Mojsijeva 24,3.4; 1. Mojsijeva 28,1.2; 5. Mojsijeva 7,3.4; 2. Korinćanima 6,14.`

Zapovest da se ne stupa u mešoviti brak nije se ticala nacionalne pripadnosti, već idolopoklonstva. Ljudi u Bibliji ženili su se ženama koje nisu bile Izrailjke. Mojsije se oženio Seforom, Madijankom; Voz Rutom, Moavkom. Pitanje mešovitog braka u ovim zapovestima odnosi se na brak sa nekim ko je druge vere ili je neveran. Problem je bio u tome što narod u Jezdrino i Nemijino vreme nije stupao u brak sa onima koji veruju u Boga. Ričard M. Dejvidson u knjizi Flame of Yahweh (Peabody, Mass.: Hendrickson Publishers, 2007) kaže: »Edemski plan za brak... podrazumevao je komplementarnu celovitost dva partnera u veri kao i u drugim značajnim vrednostima.« (str. 316) Žene neznaboškinje u ovom izveštaju nisu donele odluku da se odreknu idolopoklonstva. Nemija je otuda bio možda više ožalošćen odlukama naroda nego gnevan, budući da je to prema njegovom mišljenju bio pokazatelj nedostatka prave posvećenosti Bogu.

Biblija nam daje obrasce prema kojima treba da postupamo, koji će nas utemeljiti u Bogu i uvećati našu radost. Na isti način, zapovest da stupimo u brak sa vernom osobom treba da nam pomogne da živimo boljim životom i da podstakne zajedničku posvećenost Bogu.

`Kakva načela danas možemo usvojiti iz ovih izveštaja, a koja nam mogu pomoći da zaštitimo svoju veru i veru svoje porodice? `