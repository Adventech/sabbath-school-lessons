---
title:  Brak danas
date:   19/12/2019
---

Iz onoga što smo zapazili u Jezdrinoj i Nemijinoj knjizi o pitanju mešanih brakova, jasno je da Bog shvata brak ozbiljno i da i mi na taj način treba da mu pristupimo. Mi treba uz molitvu da razmišljamo o mogućem bračnom drugu i da u donošenje te odluke uključimo Boga. Treba da odlučimo da budemo verni Božjim načelima koja nas mogu zaštititi od tuge i nesreće.

`Pogledajte kako se Pavle postavio prema ovom pitanju kada hrišćanin ima nevernog bračnog druga. Pažljivo proučite tekst 1. Korinćanima 7,10–17. Kako danas treba da pristupimo brakovima u kome nisu oba supružnika verna?`

Pošto u Bibliji nemamo preciznu zapovest o tome šta da činimo kad je reč o brakovima u kojima je jedan supružnik veran a drugi nije, bilo bi nerazumno i suprotno nameri teksta i njegovih načela da insistiramo da je razdvajanje od nevernog bračnog druga ispravan pristup i da se, na osnovu ovog Jezdrinog izveštaja, preporučuje. Prilike u kojima su se našli Jezdra i Nemija bio je jednokratan događaj, po Božjoj volji (Jezdra 10,11), zato što je budućnost i služenje Bogu cele izrailjske zajednice bilo ugroženo. Gubili su svoj identitet kao oni koji se klanjaju živom Bogu.

Znamo da su prilikom naseljavanja Jevreja u Elefantini u Egiptu (u Jezdrino i Nemijino vreme), vođe dozvolile mešane brakove i ubrzo ustanovile mešanu religiju koja je obuhvatala i Jahvea i paganskog boga, boginju Anatu. Takođe, mesijanska linija bila je u opasnosti. Prema tome, jednokratan događaj ne treba uzeti kao pravilo za raskidanje braka i porodica kad god verna osoba stupi u brak sa nevernom. Umesto toga, zapazimo da izveštaj prikazuje da Bog pripisuje veliku vrednost braku u kome su oba supružnika verna. Sotona se raduje kada sklopimo brak sa osobom koja ne neguje posvećenost Bogu, zato što zna da će supružnici biti snažniji u svom misionskom radu za Boga ukoliko oboje imaju ista uverenja, nego ako je samo jedno verno.

Iako Biblija jasno savetuje da se ne ulazi u brak sa nevernom osobom (2. Korinćanima 6,14), takođe pronalazimo tekstove u kojima se blagodat izliva na one koji su doneli drugačiju odluku. Bog pruža snagu onima koji sklope brak sa nevernom osobom da budu verni Njemu i svom bra­čnom drugu. Bog nas ne napušta čak i kada donesemo odluku suprotnu Njegovoj volji. Ako Ga zamolimo za pomoć, On će je pružiti. To ne znači da treba da činimo šta god poželimo, a onda da očekujemo od Boga da nas ipak blagoslovi, već znači da nas On uvek čuje kada Mu priđemo poni­zna srca iznoseći svoju potrebu. Bez Božje blagodati ne bi bilo nade za bilo koga od nas, jer smo svi grešnici.