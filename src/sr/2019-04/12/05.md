---
title:  Jezdra deluje
date:   18/12/2019
---

`Pročitajte: Jezdra 10. Kako su Jezdra i glavari prionuli na rešavanje pitanja mešovitih brakova?`

Ceo zbor zajedno je odlučio da otpusti žene tuđinke. Neverovatno je da su se čak i oni koji su bili oženjeni njima složili s tim planom, osim četiri osobe spomenute po imenu u tekstu Jezdra 10,15. Jevreji su obećali da će otpustiti svoje žene i bilo je potrebno tri meseca da se ovaj plan izvrši. Na kraju, 113 Jevreja otpustilo je svoje supruge (Jezdra 10,18–43). Zanimljivo je da poslednji stih (Jezdra 10,44) kaže da su pojedini supružnici iz ovih mešanih brakova već imali decu. Slanje majki iz porodica zajedno sa decom nama se ne čini razumnim niti ispravnim. Međutim, ne smemo zaboraviti da je ovo bilo posebno vreme kada je Bog iznova započinjao odnos sa jevrejskim narodom i, u određenom smislu, oni sa Njim. Slediti Boga u potpunosti zahtevalo je radikalne mere.

Posebne reči upotrebljene u tekstu Jezdra 10,11.19, »odvojte se« (badal) i »pustiti« (yatza’), više se nigde ne koriste u Pismu kad je reč o razvodu. Jezdra je znao koji se izraz obično koristi za razvod, ali je odlučio da ga ne upotrebi. Prema tome, očigledno je da Jezdra te brakove nije smatrao punovažnim nakon što je otkriveno da je njima prekršena zapovest iz Tore. Drugim rečima, brakovi su bili poništeni, jer su se suprotili zakonu. Čitav taj postupak predstavljao je raspuštanje nevažećih brakova. Međutim, nije nam rečeno šta se dogodilo ženama i deci i kakav je uticaj ovaj postupak imao na zajednicu. Prema običaju toga vremena, bivši supružnici postarali bi se za odlazak bivših supruga i dece. Žene su obično odlazile u dom svoga oca.

Međutim, s vremenom pojedini Jevreji ponovo su se počeli ženiti nevernim ženama, a možda su se neki čak i vratili suprugama koje su otpustili. Prolazna priroda rešenja može se pripisati ljudskoj prirodi i stalnom smenjivanju uspona i padova kad je reč o posvećenosti Bogu. Čak i oni među nama koji sebe smatraju snažnim vernicima moraju da priznaju da su prošli kroz razdoblja manje posvećenosti Bogu, kada bi se nastojanje da hodamo sa Njim tačnije moglo opisati kao nedovoljno. Nažalost, ljudi se bore s tim da stave Boga na prvo mesto.

`Kakvo je vaše iskustvo sa trenucima »slabije posvećenosti Bogu«? Šta ste naučili iz tih iskustava? `