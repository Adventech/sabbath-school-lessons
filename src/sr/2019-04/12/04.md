---
title:  Jezdra reaguje
date:   17/12/2019
---

`Pročitajte tekst Jezdra 9. Kako Jezdra reaguje na vest o mešovitim brakovima Izrailjaca. Tekst Jezdra 9,1.2 kaže da se narod »nije odvojio«. Jevrejska reč za »odvojiti« koristi se, takođe, u sledećim stihovima: 3. Mojsijeva 10,10; 3. Mojsijeva 11,47; 2. Mojsijeva 26,33; 1. Mojsijeva 1,4.6.7.14.18. Šta upotreba ove reči podrazumeva u vezi s pitanjem da vernik stupa u brak sa nevernom osobom? `

Narod je sam prišao Jezdri zbog pitanja mešovitih brakova. Izrazi koje su koristili nabrajajući narode uključene u gadna dela pokazali su da poznaju Toru, pošto je spisak uzet neposredno iz biblijskih izveštaja. Zanimljivo je to da su građanski glavari doneli vest Jezdri da su čak i duhovne vođe naroda, sveštenici i Leviti, krivi zbog tog prestupa.

»Proučavajući uzroke koji su doveli do vavilonskog ropstva, Je­zdra je shvatio da se otpad Izrailja u velikoj meri može pripisati mešanju s neznabožačkim narodima. Video je da su mogli izbeći mnoga žalosna i ponižavajuća iskustva da su poslušali Božju naredbu da ostanu odvojeni od okolnih naroda. Sada, kada je saznao da se uprkos iskustvima iz prošlosti istaknuti glavari usuđuju da prekrše zakone koji su bili dati da budu brana protiv otpada, njegovo srce se uskolebalo. Pomislio je na Božju dobrotu koja je narodu ponovo dala uporište u rodnoj zemlji i ispunio se pravednim gnevom i žalošću zbog njihove nezahvalnosti.« (Elen Vajt, Istorija proroka i careva, str. 620. original)

Reč »odvojen« koristi se kada je reč o različitim entitetima. U stvari, ona označava potpunu suprotnost. Ovom izjavom narod je priznao da je ranije znao za Božju zapovest da se kloni lažnih religija i da ju je razumeo. Razumeli su da niko ne može da tvrdi da će on/ona stupiti u brak sa supružnikom čija suprotna verovanja neće imati uticaja na bračni odnos ili način podizanja dece. Uvideli su koliko su prilike postale ozbiljne.

``Šta možemo učiniti da veru održimo živom u svom domu i porodici, čak i ako smo doneli pogrešne odluke u prošlosti?`