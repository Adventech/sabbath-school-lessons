---
title:  Cilj i revnost
date:   25/12/2019
---

`Šta sledeći tekstovi uče o pokretačkoj sili u životu Jezdre i Nemije? Nemija 2,1–10; Jezdra 7,8–10`

U svemu što su činili, Jezdra i Nemija težili su da se Božja volja ispuni u životu Njegovog naroda. Da, narod je počinio grešku i bio je kažnjen zbog toga. Međutim, Bog, veran svojim obećanjima o povratku, omogućio je svom narodu da se vrati u Obećanu zemlju i da, ukoliko bude veran, ispuni ciljeve koje je postavio za njih. Gospod je u svojoj mudrosti izabrao dva posvećena čoveka, donekle nalik Mojsiju, da odigraju važnu ulogu prilikom povratka, kao što je nekoliko naraštaja ranije upotrebio Mojsija za poseban zadatak.

Velike vođe poput ova dva čoveka imaju cilj. Oni u svom životu imaju svrhu koja upravlja svakim njihovim postupkom. Mogli bismo reći da su i Jezdra i Nemija imali određenu svrhu u životu. Imali su viziju o tome gde žele da se nalazi Božji narod, a zatim su uložili sve u ostvarivanje tog cilja.

Jezdra je to učinio proučavajući Pisma i poučavajući narod Reči. Nemija je ohrabrivao narod da čini što je ispravno i da hrabro usta­ne za Gospoda. Obojica su želela da vide obnovljen Jerusalim, ali ne samo u materijalnom smislu. Želeli su, takođe, da vide probuđenje i reformu u duhovnom životu njegovih stanovnika. Zato su ih isprav­ljali, ukoravali i ponekad zahtevali određeni način postupanja. Velike vođe veruju u nešto uzvišenije od običnog i osrednjeg. Jezdra i Nemija verovali su u moćnog Boga punog ljubavi, Boga koji može da čini čuda – i želeli su da svi uspostave duboku zajednicu sa Njim.

Počevši od prvog poglavlja Knjige Nemijine, čitalac je oduševljen Nemijinom posvećenošću Božjem delu i njegovom žalošću zbog stanja sopstvenog naroda. U prvom poglavlju on plače kada saznaje o nevoljama Izrailjaca u Judeji. On ide na kolena i obećava da će učiniti sve što ga Bog poziva da učini. Čini se da je Nemija vođen mi­šlju da izvrši uticaj na svet. Bio je čovek od akcije, akcije za Boga. Nemija nije odlučio da izvrši uticaj zarađujući najvišu moguću platu ili sticanjem istaknutog položaja (iako je oba imao u Persiji), već odlaskom u Judu, među ne tako prosperitetan narod, gde se na svakom koraku suočavao sa protivljenjem. On je iskoračio u veri bez obzira na prepreke koje su bile pred njim.