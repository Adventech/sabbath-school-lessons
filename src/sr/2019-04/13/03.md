---
title:  Zlo u Gospodnjim očima
date:   23/12/2019
---

**Pročitajte sledeće tekstove. Šta govore o vođama i njihovom uticaju na narod kojim su vladali?**

`1. O carevima 15,26.34.`

`2. O carevima 13,1–3.`

`Jovan 11,46–53.`

Otrežnjujuća je misao za mnoge od nas koji zauzimamo položaj vođe u bilo kom svojstvu, da naše rukovođenje ima potencijal da ljude duhovno obori ili podigne. U svim prethodnim slučajevima, uticaj je bio negativan i razoran.

Naročito naš karakter i posvećenost Hristu utiču na one sa kojima dolazimo u dodir. Duhovne vođe usmeravaju druge, ili prema Bogu, ukoliko oni sami traže Boga, ili prema zlu, ukoliko Ga ne traže.

Suprotno primerima o kojima smo danas čitali, činjenica da su Jezdra i Nemija imali snažnu zajednicu sa Bogom je neosporna. Mera u kojoj su postili i molili se, što je zabeleženo u knjigama koje govore o Jezdri i Nemiji, prevazilazi ono što Biblija izveštava o drugim velikim vođama. Narod je hodao sa Bogom pod njihovim vođstvom, mada nije sve bilo savršeno. Njihov pravac u životu bio je usmeren prema Bogu. S druge strane, činjenica da je bilo onih koji se nisu promenili pod uticajem Jezdre i Nemije svedoči da ničija vera osim naše lične na kraju ne može da unese promenu u naš život. Uostalom, pogledajte ljude koji su imali priliku da vide Isusa u telu, da čuju Njegove propovedi, čak i da svedoče i slušaju o Njegovim čudima, a koji su Ga ipak na kraju odbacili. Da, mi imamo određenu ulogu, bez obzira na naš položaj u životu, i možemo da vršimo uticaj na dobro ili zlo; ali, na kraju, pred Bogom svaka osoba moraće da dâ odgovor za sebe.

`Razmislite o osobama koje se nalaze u vašem krugu uticaja. Na koje načine možete poboljšati svoj uticaj?`