---
title:  Poniznost i istrajnost
date:   26/12/2019
---

`Pročitajte tekst Jezdra 8,21–23.31.32. Da li Jezdrinu odluku da ne razgovara sa carem smatrate nerazumnom ili hrabrom? Kako su Jezdra i narod pokazali poniznost?`

Nešto vremena kasnije, Nemija je prihvatio carevu pratnju radi zaštite; ali kad je o Jezdri reč, verovao je da Bog može najbolje da se proslavi ako ništa ne traže od cara. Dakle, kada su stigli u Judu bez poteškoća, taj uspeh bio je pripisan Njihovom Bogu. Možda se u određenim prilikama previše oslanjamo na druge ljude, a nedovoljno Bogu pružamo priliku da se proslavi. Jezdra je odlučio da dozvoli Bogu da deluje u ovoj situaciji i pokaže caru da je Bog zaista moćan Bog.

Međutim, Jezdra nije postupao oholo. Skupio je narod da poste i mole se za prilike koje vladaju. Nisu započeli svoje putovanje dok nisu proveli ozbiljno vreme sa Bogom. Došli su ponizno pred Boga, moleći Ga da Njegova zaštita postane znak Njegove sile, i Bog je usli­šio molitvu.

`Pročitajte: Nemija 5,14–19. Kako je Nemija pokazao poniznost?`

Prave vođe moraju biti spremne da se ponize i postanu sluge. Sposobne vođe ne zahtevaju »titulu« i ne treba im »titula« da bi stekli čast. Nemijina vrata bila su svakom otvorena. Bio je velikodušan prema svom narodu. Pokazao je svoju veru u Boga, a njegova neverovatna posvećenost Bogu bila je primer narodu. Imao je snažnu ličnost i čvrst karakter, ali nije sebe uzdizao iznad drugih kao da je superiorniji. Imao je najviši položaj u jevrejskom narodu u to vreme, pa ipak je bio neumoran u radu. Na ovaj način odražavao je Isusov život i učenja, koji nas je učio da je najbolji način da vodimo ukoliko služimo drugima. Isus je tako činio i zato mi, bez obzira na svoj položaj, treba da činimo isto.

`»I sjedavši dozva dvanaestoricu i reče im: koji hoće da bude prvi neka bude od sviju najzadnji i svima sluga.« (Marko 9,35) Čemu nas uče ove Isusove reči o tome šta znači biti pravi vođa u Božjim očima?`