---
title:  Pouka za učitelje
date:   27/12/2019
---

### Ključni tekst:  Nemija 8,8.12.

### Središte proučavanja: Jezdra 7; Jezdra 8; Nemija 1–3; Nemija 4,7–23; Nemija 5,14–19.

Jezdra i Nemija pokazali su šta znači biti vođa koji služi Bogu. Bog ih je postavio na uticajne položaje (Jezdru kao sveštenika, a Nemiju kao upravitelja), ali na njima je ležala odgovornost za obavljanje dužnosti. Obojica su svoj posao shvatala ozbiljno, jer su bili svesni Božjeg poziva, bili su Mu posvećeni i voleli su Božji narod. Shvatili su da imaju uticaj na narod sa kojim su se susreli. Svoj položaj koristili su da čine dobro. Iznad svega, pokazali su ljubav prema Bogu koja je bila očigledna. Ljudi iz njihove okoline znali su da vole Boga i da su Mu u svom životu izuzetno posvećeni. Ta odanost nadahnula je izrailjski narod da ostvari blisku zajednicu sa Njim.

Jezdra i Nemija pokazali su hrabrost. Nisu se plašili da učine ono što su drugi izbegavali, kao što je vraćanje grupe izgnanika u Jerusalim, iako su znali da će život na tom mestu biti težak. Takođe su ohrabrivali i osposobljavali narod, poveravajući im odgovornosti umesto da sve učine sami. Kao vođe imali su cilj, imali su viziju da se izrailjski narod ponovo vrati i ojača. Prema tome, bili su spremni da učine sve što je bilo neophodno da se taj san ostvari. Ove vođe pokazale su i poniznost. Bili su voljni da služe narodu, a ne samo da njima služe. Nisu očekivali, niti su želeli, da prime mnogo novca za svoj rad. Njihovi životi i vođstvo pružaju nam načela kako danas vođe treba da postupaju kao sluge. Što je najvažnije, navike koje su razvili i praktikovali su te iz kojih možemo da učimo i koje možemo da primenimo u svom radu za Boga.

**KOMENTAR**

Ključ uspešnog vođe su navike koje on ili ona razvija. Ako vođa u svom načinu života neguje poštenje, transparentnost, otvorenost i postojanost provodeći vreme u proučavanju Božje Reči, proširivanju vidika čitanjem i rastu putem obrazovanja, on ili ona imaće mnogo veći duhovni uticaj na ljude i svet nego neko ko, suprotno tome, provodi vreme u „praznim“ aktivnostima: na primer, ubijajući vreme praznim razgovorima, svakodnevnim višečasovnim gledanjem televizije ili igranjem video igrica. Način na koji razmišljamo, i na šta se usredsređujemo, određuje naše ponašanje. Navike koje razvijamo i praktikujemo definišu koliki ćemo uticaj imati na druge i u kojoj meri nas Bog može upotrebiti i raditi kroz nas.

I Jezdra i Nemija razvili su navike iz kojih možemo da učimo. Ako želimo da budemo vođe koje imaju uticaj na svet, bilo bi dobro da učimo od njih, čak i da oblikujemo svoje navike prema njihovim. Dobra životna načela koja su negovali vredna su da se ugledamo na njih. Svakodnevna rutina je ta koja unosi promene, ne velike stvari koje samo ponekad uradimo. Šta je bila Jezdrina i Nemijina uobičajena praksa? Šta iz izveštaja zabeleženim o njima možemo reći o njihovim svakodnevnim navikama?

**Jezdra: duhovni vođa**

Iako je Jezdra pokazao mnoge osobine vođe, možda se najviše ističe po dvema navikama: 1) pomnom proučavanju Pisma i 2) iskrenoj molitvi i postu. Čini se da je Jezdra razvio ove navike još kao mlad i da nikada nije odstupio od njih. Opisan je kao „književnik vješt zakonu Mojsijevu“ (Jezdra 7,6). Reč prevedena kao „vešt“ je mahir i predstavlja nekoga ko je iskusan u poslu. On je marljivo učio u istom školskom sistemu kao Danilo i njegova tri prijatelja u Jerusalimu. Primio je najbolje obrazovanje u zemlji. Izraz mahir veoma je svojstven i najverovatnije upućuje na to da je Jezdra bio predstavnik jevrejske vere na persijskom dvoru. Bio je vešt književnik Mojsijevog zakona, što ukazuje na učenja jevrejske Tore (pet knjiga Mojsijevih) i Božja učenja, uopšte, ne samo Deset zapovesti, kako obično pomislimo kada čujemo reč „zakon“.

Međutim, Jezdra je bio književnik koji se nije samo obrazovao u skladu sa biblijskim poukama, već koga je poznavanje zakona i promenilo. Poznavanje pravog, živog Boga preobrazilo je njegov život. Znamo da je Jezdra to doživeo jer tekst Jezdra 7,10. glasi. „Jer Jezdra bješe upravio srce svoje da istražuje zakon Gospodnji i da ga izvršuje i da uči Izrailja uredbama i zakonima.“ Izjava da „Jezdra bješe upravio“ (kun: odlučiti, čvrsto prionuti, utvrditi) svoje srce je veoma važna. Srce se odnosi na um, misli i osećanja. Prema tome, njegovo „celo biće“ bilo je čvrsto upravljeno i posvećeno Božjem zakonu. Božji zakon je sinonim za Boga, čiji karakter predstavlja. Dakle, Jezdra je čvrsto odlučio da proučava Božju Reč i da bude otvoren za njen preobražavajući uticaj. On se posvetio tome da ga svesrdno sledi, a zatim i da druge poučava. Jezdra je shvatio da je njegov poseban poziv u životu da proučava i naučava Božju Reč – Njegova uputstva. Jezdrine navike obuhvatale su primenjivanje dubokog shvatanja jevrejskog Pisma koje je stekao na svoj lični život. Šta god je čitao, on je primenjivao. Bio je Isusov učenik koji je bio poslušan onome što mu je Bog otkrio.

Druga navika, molitva i post, takođe se jasno uočava u izveštajima o Jezdrinom vođstvu. Kada se narod skupio na reci Avi (Jezdra 8,15) pre nego što su pošli na svoje putovanje u Jerusalim, Jezdra je čitav skup pozvao da posti. Znao je da im treba zaštita na putovanju, jer su ih u svakom trenutku mogli napasti razbojnici. Takođe je postio i molio se kada se suočio sa pitanjem mešovitih brakova u narodu (Jezdra 9, Jezdra 10). Prema tome, očigledno je da je sledio običaj koji je postao njegova navika kad god bi se suočio sa teškim prilikama. Prvo se okretao Bogu univerzuma koji sve drži u svojim rukama, pre nego samo ljudskim savetnicima i pravljenju planova.

**Nemija: vođa kao sluga**

Jedna od Nemijinih navika takođe su bili molitva i post. Kada je čuo da je narod sprečen da nastavi obnovu gradskog zida zbog protivljenja neprijatelja, seo je, plakao i danima tugovao, posteći i moleći se. Preklinjao je Boga da pokaže milost prema svom narodu i da deluje. Bog je uslišio njegove molitve i poslao ga u Jerusalim kao vođu naroda (Nemija1; Nemija 2).

U radu koji je obavljao kao upravitelj zapažamo druge Nemijine navike. Gajio je istrajnost. Nije ga odvratilo protivljenje niti obeshrabrenost Izrailjaca. Svoju pažnju stalno je usmeravao na ono što sledeće treba da učini, između ostalog da vapi Bogu za pomoć, a zatim da ponovo prione na posao. Naoružao je Izrailjce da bi se mogli braniti i da bi zastrašili sve spoljašnje neprijatelje (Nemija 4). Mogao je odustati zbog ozbiljnih pretnji po njegov život, ali njegova postojanost proistekla je iz još jedne navike – da ima poverenja u Boga. Čak je i poverenje u Boga navika koju treba da praktikujemo. Ako gajimo naviku da sumnjamo i da ne verujemo Bogu, onda možemo otići čak i dalje i okriviti Boga kada se u našem životu pojave novi izazovi i problemi. Sa druge strane, kada negujemo poverenje i veru u Božja obećanja, činićemo to čak i kada naiđu teški trenuci.

Još jedna navika koju je Nemija pokazao je velikodušnost. U tekstu Nemija 5,14.19. vidimo da se Nemija starao o svojim slugama i drugim ljudima koji nisu imali mnogo sredstava, ni mesto na kome bi svakoga dana imali obrok. Kao upravitelj u Izrailju nije čuvao platu koju je primao, već je svoju zaradu davao narodu. Bila je to navika koju je praktikovao godinama. Bio je ozlojeđen kada je saznao da su izrailjske vođe i bogati uzimali od svojih dužnika (Nemija 5,1–13). Prirodno sklon velikodušnosti, svaka nepravda koja nije bila u skladu sa tim pokretala je brzu reakciju u njegovom saosećajnom srcu.

Na kraju, nije samo Jezdra provodio vreme proučavajući Božju Reč. Upravitelj je, takođe, bio primer u tom pogledu (Nemija 8,9). Da bi Nemija održao svoju ljubav prema Bogu i viziju koju je imao za narod, morao je da gaji naviku da provodi vreme proučavajući Pismo (Nemija 8). Posvećenje Bogu mora da se neguje i gaji. Traženje Boga bez kolebanja je sklonost koja se razvija samo ukoliko svakoga dana provodimo vreme sa Bogom. To je neposredni rezultat molitve i čitanja Biblije. Boga treba neposredno da slušamo kroz Njegovu Reč. Nemija se pobrinuo da narod čuje Pismo na svom jeziku i da mu ono bude objašnjeno. On se zauzeo, sarađujući sa Jezdrom, i Levitima, za poučavanje naroda. Dobar vođa će prepoznati darove svog naroda. On će ih zatim pokrenuti da rade u skladu sa svojim mogućnostima. Nemija je imao dar da motiviše druge. Koristio je ovaj dar da nadahne svoj narod da se ujedini i naporno radi uprkos izazovima. Iznad svega, nadahnuo ih je da hode sa Bogom.

### PRIMENA U ŽIVOTU

**Proučavanje Pisma**

1. Kakva je vaša navika kada je reč o proučavanju i čitanju Pisma? U želji da učite jedni od drugih, podelite sa svojim razredom šta činite?

2. Razmislite o tome šta vaša crkva može da učini da ohrabri vernike da proučavaju Bibliju.

**Molitva i post**

1. Izdvojte dan za post i molitvu u vezi sa pitanjem za koje vaša crkva treba da se moli. Zatim se okupite i provedite vreme moleći se za to pitanje. Podelite iskustvo molitve i posta sa nekim.

**Velikodušnost**

1. Razmislite o načinima na koje vaša crkva može biti velikodušna prema nekome u vašoj zajednici?

2. Šta možete da učinite da razvijete nesebično davanje u svom životu?

**Postojanost**

1. Podelite sa članovima razreda one situacije u kojima ste bili u iskušenju da odustanete od rada za Boga ili zajednicu. Kako možete da ohrabrite druge da nastave dalje i da život posvete Bogu?

2. Na kakva obećanja iz Biblije možete da se pozovete da biste ostali čvrsti i da biste imali poverenje u Boga, bez obzira šta se događa?