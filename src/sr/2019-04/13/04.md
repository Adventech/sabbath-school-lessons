---
title:  Hrabrost i osposobljavanje
date:   24/12/2019
---

`Pročitajte: Nemija 4,7–23. Na koje načine je Nemija pokazao hrabrost? Šta mu je ulilo tu hrabrost?`

Nemija se suprotstavio neprijateljima jevrejskog naroda koji su pokušali da ih zastraše. On je odgovorio preuzimajući inicijativu i spremajući narod za borbu. Nemija nije samo rekao: »U redu, Bože, Ti sve učini.« Umesto toga, pomogao je narodu da učini svoj deo. Uzeli su mačeve i drugo oružje dok su u isto vreme gradili zid. Jevreji, pod Nemijinim vođstvom, nisu ustuknuli od straha, već su hrabro uzeli oružje i branili se. Nemija je hrabrio narod, verovao u njih, radio sa njima i ulio im odgovornost da deluju. Osposobio ih je da obavljaju posao dok im je on poveravao i dodeljivao odgovornosti. Međutim, Nemija nije samo rekao narodu šta da čini, a zatim se sakrio u svojoj sobi. Stajao je uz njih i obavljao težak posao koji je trebalo izvršiti.

U određenim trenucima u Bibliji Bog je rekao narodu da mirno stoji i posmatra kako se On bori za njih, a sa druge strane postoje mnogi drugi primeri kada je Bog rekao: »Pripremite se da delujete i ja ću vam dati pobedu.« Mi moramo uraditi svoj deo ako želimo da vidimo Božje izbavljenje i blagoslove.

»U Nemijinoj čvrstoj odanosti Božjem delu i u njegovom isto tako čvrstom oslanjanju na Boga nalazi se razlog neuspeha njegovih neprijatelja da ga podvlaste svojoj moći. Nemarna duša pada kao lak plen isku­šenja, dok u životu koji pred sobom ima plemeniti cilj, zlo teško nalazi uporište. Vera onoga koji stalno napreduje ne slabi; jer iznad, ispred i iza sebe on prepoznaje Beskrajnu ljubav koja čini sve da doprinese ostvarenju Njegovih dobrih namera. Božje prave sluge rade s odlučnošću koja neće promašiti, jer je Presto milosti njihov stalni oslonac.« (Elen Vajt, Istorija proroka i careva, str. 429; str. 660. original)

Na kraju krajeva, Nemija je crpio svoju hrabrost iz razumevanja stva­rnosti i Božje sile. Pa ipak, kao što smo videli, njegovo poznavanje Boga navelo ga je da deluje u skladu sa verom.

`Iako je kontekst drugačiji, kako ono što smo zapazili u Nemijinom iskustvu odražava sledeći tekst: »No može ko reći: Ti imaš vjeru, a ja imam djela. Pokaži mi vjeru svoju bez djela svojijeh, a ja ću tebi pokazati vjeru svoju iz djela svojijeh« (Jakov 2,18)?`