---
title:  Deseci i darovi
date:   10/12/2019
---

Nemijine reforme službi u Hramu obuhvatale su i izvršavanje naloga u vezi sa desecima i darovima.

`Pročitajte sledeće tekstove: 4. Mojsijeva 18,21–24; Malahija 3,10; Matej 23,23; 1. Korinćanima 9,7–14; 2. Korinćanima 9,6–8; Jevrejima 7,1.2. Šta ovi tekstovi uče o važnosti desetaka i darova, ne samo u službi u Hramu, već i za nas danas?`

Bez prikupljanja desetaka i darova u Hramu nije mogla da se obavlja služba. Kada su deseci bili uskraćeni, služba u Hramu je prestala i ceo sistem bogosluženja bio je ugrožen. Kada su službenici Hrama otišli da potraže druge poslove da bi prehranili svoje porodice, nisu mogli da se usredsrede na staranje o Hramu. Samim tim, obožavanje Boga bilo je prisutno u manjoj meri.

»Sistem desetka je veličanstven u svojoj jednostavnosti. Njegova pravičnost otkriva se u njegovom srazmernom zahtevu i od bogatih i od siromašnih. U onolikoj srazmeri koliko nam je Bog dao da kori­stimo Njegovu svojinu, toliko treba da Mu vratimo u desetku.

Kada Bog zahteva desetak (Matej 3,10), On se uopšte ne poziva na zahvalnost ili velikodušnost. Iako zahvalnost treba da bude deo svih naših obraćanja Bogu, mi dajemo desetak zato što je Bog to naredio. Desetak pripada Bogu i On traži da Mu ga vratimo.« (Adventistički hrišćani veruju, str. 343)

Kao što se dogodilo izrailjskom Hramu, naša Crkva bi propala bez podrške vernika koji prilažu svoje desetke i darove. Službe u našoj Crkvi ne bi mogle nastaviti sa radom bez ljudi koji su plaćeni da ulože vreme u kvalitetnu službu, planiranje i vođenje Božje crkve. Služba Bogu bila bi slabijeg kvaliteta. Što je najvažnije, bez desetaka i darova evanđeoski rad ne bi postojao.

Štaviše, mi dajemo desetke zato što je Bog uspostavio takav si­stem u svojoj Reči. Postoje trenuci kada Bog ne mora da objašnjava zašto je nešto utvrdio. Očekuje od nas da verujemo da On u svemu upra­vlja. Mi treba da saznamo i da budemo obavešteni o tome kako sistem deluje, a zatim da ga poverimo u Njegove ruke.

`Zašto je davanje desetka toliko važno za našu duhovnost i zašto predstavlja merilo našeg poverenja u Boga? `