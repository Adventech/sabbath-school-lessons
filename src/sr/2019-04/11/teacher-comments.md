---
title:  Pouka za učitelje
date:   13/12/2019
---

### Ključni tekst:  Nemija 13,22.

### Središte proučavanja: Nemija 13,1–22.

Poglavlje počinje kratkom napomenom o zabrani zabeleženoj u Mojsijevim knjigama, koja se odnosi na to da se Amoncima i Moavcima ne dozvoli da učestvuju u okupljanju Izrailjaca prilikom gozbi i svečanih sabora. Prema Nemijinim rečima kada je narod čuo taj zakon o nemešanju sa idolopoklonicima (5. Mojsijeva 23,3), „odlučiše od Izrailja sve tuđince“ (Nemija 13,3). Takav je uticaj zakon imao na um i srce naroda.

Poglavlje se zatim okreće opisivanju reformi koje je Nemija uspostavio kada se vratio iz Vavilona. Car Artakserks ga je pozvao da se vrati u Persiju, ali mu je kasnije dao dozvolu da ponovo otputuje u Izrailj. Dakle, posle određenog odsustva, Nemija se vratio u Jerusalim. Možda je čuo glasine o sumornim prilikama u Izrailju koje su zavladale otkako je otišao i o iskvarenim vođama koje su preuzele vlast.  Zaista, nakon što je Nemija stigao u Jerusalim, saznao je da je Elijasiv, poglavar sveštenički, dopustio Toviji, Amoncu, da boravi u jednoj od prostorija Hrama. Prva reforma koju je Nemija sproveo bila je da izbaci Toviju i prostoriji vrati prvobitnu namenu, da se u nju odlažu darovi u vidu žita i tamjana. Druga reforma ticala se Levita i pevača koji nisu primali desetak i darove koji su im pripadali. Možda je narod obeshrabrila loša uprava Hramom, pa iz tog razloga nisu davali svoje desetke i darove. Nemija je obnovio sistem desetka i postavio nastojnike nad određenim delovima Hrama tako da iskvareni prvosveštenik nije imao kontrolu nad tim. Na kraju, Nemija je uspostavio ispravno svetkovanje Subote. Naložio je da se kapije grada Subotom zatvore da bi zaustavio trgovinu i zapretio je onima koji su i dalje kupovali i prodavali izvan zidova Jerusalima. Njegova revnost prema ispravnom svetkovanju Subote predstavlja primer do današnjeg dana.

**KOMENTAR**

**Desetak**

Jedan od elemenata koji je Nemiji bio izuzetno važan bio je davanje desetka. On je obnovio tu praksu u Izrailju, jer službe u Hramu nisu mogle pravilno da se obavljaju bez njega. Zašto se Nemija tako snažno zalagao da vrati davanje desetka?

Kada se spomenu deseci i darovi, često se na osnovu teksta Malahija 3,10. usredsređujemo na nagradu koju ćemo primiti. U ovom tekstu Bog kaže Izrailjcima da Ga „okušaju“ kad je desetak u pitanju, jer ukoliko Mu daju desetak, On će ih blagosloviti. On lično kaže: Ja ću vam „otvoriti ustave nebeske i izliti blagoslov na vas da vam bude dosta“ (Malahija 3,10). Prema tome, ohrabrujmo druge da daju Bogu da bi primili blagoslov koji Bog obećava.

Međutim, davanje desetka i darova ne treba da zavisi od blagoslova koje primamo. U stvari, davanje desetka naziva se „vraćanjem“ desetka, jer sve što imamo već predstavlja blagoslov od Boga, budući da smo sve od Njega primili. Mi dajemo iz zahvalnosti za ono što On čini: stvorio nas je, krepi nas, brine o nama, umro je za nas i nastavlja da nas ponovo stvara. Stav zahvalnosti ispoljen davanjem desetka naročito vidimo u izveštajima o Avramu i Jakovu.

U tekstu 1. Mojsijeva 14 čitamo o bici u Hananu. Četiri mesopotamska cara (senarski, elasarski, elamski i gojimski carevi) borila su se protiv pet hananskih careva, koji su vladali u gradovima Sodom, Gomor, Adam, Sevojim i Valak. Mesopotamski carevi osvojili su bitku i prigrabili plen i zarobljenike. Pošto je Lot živeo u toj oblasti, bio je zarobljen. Kada je Avram saznao da je njegov rođak odveden, naoružao je 318 svojih obučenih slugu i pošao za mesopotamskom vojskom. Njegova mala grupa ratnika sustigla je Mesopotamljane, napala i savladala. Bog je podario Avramu neverovatnu pobedu. Povratio je sve što je bilo uzeto, uključujući i Lota.

U povratku, Avram je doživeo iznenadni susret sa carem salimskim, koji je bio „sveštenik Boga Višnjega“. Melhisedek je blagoslovio Avrama, a Avram mu je tada dao „desetak od svega“ (1. Mojsijeva 14,20). Tekst Jevrejima 7,2.4. posebno napominje da je Avram dao desetak od onoga što je imao. Avram je vratio deseti deo Bogu, jer mu je Bog podario izuzetnu pobedu. Bio je dirnut velikim i moćnim Bogom koji je išao sa njim i borio se za njega. Njegovo srce bilo je puno zahvalnosti, te je iz zahvalnosti dao desetak.

Jakov je imao slično iskustvo kada su ga roditelji poslali ujaku Lavanu da se oženi ženom koja sledi Boga, bolje nego Hananejkom, i da ga zaštite od brata Isava, koji je odlučio da ga ubije. Bežeći u Haran, Jakov je zaspao, a Bog mu je dao san u kome je video lestve koje vode do neba i anđele koji se njima penju i silaze, a „na vrhu stajaše Gospod“ (1. Mojsijeva 28,13). Bog mu se obratio, obećao da će biti sa njim i blagoslovio ga. Kada se Jakov prenuo iz sna, uzviknuo je: „Kako je strašno mjesto ovo! Ovdje je doista kuća Božja, i ovo su vrata nebeska.“ (1. Mojsijeva 28,17) Jakov se zatim zavetovao da ukoliko Bog zaista bude sa njim, kao što je obećao u snu, onda ne samo da će Gospod biti njegov Bog, već će Bogu davati deseti deo svega što mu bude dao (1. Mojsijeva 28,20-22). Još jednom vidimo osobu koja je zadivljena onim ko je Bog i šta čini, a zatim iz zahvalnosti obećava da će verno davati desetak.

Prema tome, mi vraćamo desetak iz srca punog zahvalnosti: ne prvenstveno zato što ćemo čineći tako primiti blagoslov, već zato što je Bog veran i dobar, što se svakog dana brine i stara o nama. Nemija je svojim postupcima pokazao da je davanje desetka izuzetno važno, ne samo zato što time podržavamo Božje delo, već zato što nam ono pomaže da priznamo da sve potiče od Njega. Mi dajemo, jer Bog daje nama. Na ovaj način, učestvujemo u Njegovoj službi za čovečanstvo.

**Subota**

Drugi aspekt kojim se Nemija bavi u ovom poglavlju je dan bogosluženja, Subota. Izrailjci su Subotom obavljali poslove sa ljudima iz okolnih mesta umesto da služe Gospodu (3. Mojsijeva 23,3). Nemija se snažno usprotivio načinu na koji su držali Subotu.

Nemija je bio upravitelj zemlje, a pošto je bio snažan, pobožan čovek, želeo je da se postara da i narod sledi Božja uputstva. Smatrao je da mora da preduzme stroge mere da bi narod uvideo da Subota stvarno treba da bude sveta. Treba da bude dan počivanja u Gospodu, kada Božji narod provodi vreme sa porodicom i prijateljima i, što je najvažnije, sa Bogom. Obavljajući poslove Subotom, Božji narod oduzimao je sebi priliku da ostvari zajedništvo sa Bogom i uskraćivao je priliku da pokaže međusobnu ljubav i brigu.

Bog Stvoritelj smatrao je Subotu izuzetno važnom, inače je ne bi stvorio kao poseban dan. Ako je sve što je bilo potrebno bilo završeno za šest dana, Bog onda ne bi stvorio sedmi: ali jeste, da bi nam podario poseban dan kao podsetnik da je On naš Stvoritelj, da smo stvoreni da ostvarimo zajednicu sa Njim i da se oslonimo na Njega. Takođe, ovog dana kada odmaramo od svakodnevnih poslova, naša snaga se obnavlja i što je najvažnije, kada ovaj dan učinimo svetim, poštujemo Božji vid proslavljanja života. Subota nije kao svi ostali dani; ona je sveti dan. Sveti znači „odvojen“ za posebnu namenu i „izdvojen“ za aktivnosti koje uzdižu. Prema tome, ono što činimo treba da se razlikuje od onoga što činimo ostalim danima u sedmici. Isus je lično ostao u grobu u Subotu i bio vaskrsnut u nedelju. Na taj način je svetkovao Subotu čak i u vreme smrti, što pokazuje koliko je Subota važna Bogu.

Bog kroz celu Bibliju pokazuje koliko je Subota vrlo zanačajna poučavajući nas da se okrenemo od poslova i uobičajenih aktivnosti i da proslavljamo Gospodara Subote. On nas podstiče da prepoznamo Subotu kao „milinu“, kao „sveti dan Gospodnji“, i da Ga poštujemo ne postupajući onako kako želimo, ispunjavajući lična sebična zadovoljstva, i izgovarajući svetovne reči. Bog ponovo obećava blagoslov (Isaija 58,13.14). Kao što obećava da će nas blagosloviti kada dajemo desetak, On, takođe, obećava blagoslov kada provodimo Subotu po Njegovoj volji, ne usredsređujući se na svoje želje, već slaveći Boga u svemu što činimo. Međutim, da ponovimo još jednom, kao što je bilo rečeno u vezi sa desetkom, ne treba Subotu da držimo svetom da bismo primili blagoslove. Treba da je držimo svetom, jer je to dan koji nam je dat kao dar da bismo se usredsredili na Gospodnju dobrotu.

### PRIMENA U ŽIVOTU

**Desetak**

1. Kakvo načelo se krije iza desetka? Zašto Bog traži da Mu se vrati deseti deo?

2. Navedite pouke koje možemo usvojiti iz davanja desetka.

**Subota**

1. Šta mislite zašto u Bibliji nije posebno spomenuto šta treba i šta ne treba da činimo Subotom?

2. Pročitajte sledeće tekstove koji govore o svetkovanju Subote: 2. Mojsijeva 16,22–30; 2. Mojsijeva 34,21; 2. Mojsijeva 35,3; Isaija 56,2; Isaija 58,13; Jeremija 17,21. Zapišite na osnovu ovih tekstova načela kako Bog želi da provodimo Subotu na sveti način.

3. Osvrnite se na sledeće izveštaje u Bibliji o svetkovanju Subote: Marko 2,23–28; Marko 3,1–6; Luka 13,10–17; Jovan 5,1–12. Razmišljajte o ovim narativima i odgovorite na sledeća pitanja:

Šta Isus uči o Suboti što narod/vođe nisu shvatili?

Kakva načela o držanju Subote učimo iz ovih izveštaja?