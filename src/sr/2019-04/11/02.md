---
title:  Iskvareno vođstvo Hrama
date:   08/12/2019
---

Trinaesto poglavlje Nemijine knjige započinje pitanjem u vezi sa strancima/idolopoklonicima Amoncima i Moavcima u njihovoj sredini (Nemija 13,1–3). Ovi stihovi ne govore o odvajanju pojedinaca iz drugog naroda ili druge rase koji slede Boga, već se odnose na slanje onih koji su druge vere – ne obraćenika, već idolopoklonika. (Videti, takođe: 5. Mojsijeva 23,3–6)

`Pročitajte tekst Nemija 13,1–9. Ko su bili Elijasiv i Tovija? Zašto je to što su učinili bilo neprihvatljivo? Pogledajte sledeće tekstove: Nemija 2,10.19; Nemija 3,1; Nemija 12,10.22; Nemija 13,28.`

I Elijasiv i Tovija poznate su ličnosti u Knjizi Nemijinoj. Elijasiv je bio prvosveštenik naroda i bio je, takođe, zadužen za Hram. Tovija se spominje kao Nemijin amonski neprijatelj koji se žestoko protivio njegovom radu u Jerusalimu. Odnos Elijasiva i Tovije ukazuje na vezu uspostavljenu putem bračne zajednice.

Iako izveštaji o bračnoj povezanosti nisu sačuvani, znamo da je Tovija imao jevrejsko ime (koje znači »Gospod je dobar«), i da je, prema tome, najverovatnije došao iz jevrejske sredine. Porodica njegove supruge, naslednici Arahovi, iako neimenovani, veruje se da su bili u rodbinskoj vezi sa Elijasivovom porodicom. Pored toga, Sanavalat Oronjanin, drugi Nemijin protivnik, imao je kćer koja se udala za Elijasivovog unuka. Prema tome, krug intriga oko Nemije mora da je bio snažan budući da su najviši službenici u zemlji bili u srodstvu i ujedinjeni protiv Nemijinog vođstva.

U toku upraviteljevog odsustva, prvosveštenik je dao Toviji jednu od odaja u Hramu namenjenu za čuvanje desetaka, darova i prinosa. Toviji je bio dozvoljen stalni boravak u Hramu, što je bio način da se postavi kao jedan od vođa naroda. Nemijini neprijatelji konačno su postigli ono što su sve vreme želeli: da uklone Nemiju i preuzmu vlast. Na sreću, Nemija nije imao nameru samo da sedi i ništa da ne preduzme.

`Da li je Božji narod u toku svete istorije – bilo Jevreji u starom Izrailju ili hrišćani nakon njih u toku ili posle novozavetnih vremena – tako lako dopuštao da bude zaveden? Kako možemo izbeći njihove greške? `