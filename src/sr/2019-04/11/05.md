---
title:  Gaženje grožđa u kacama Subotom
date:   11/12/2019
---

`Pročitajte: Nemija 13,15.16. Kakvim pitanjem se Nemija ovde bavi?`

Nije lako stati na Božju stranu kada ste u manjini. Pošto je Bog rekao da je Subota sveti dan na koji niko ne treba da obavlja nikakav posao, Nemija je imao nameru da se postara da se ova zapovest poštuje u Jerusalimu. Nema sumnje da je osećao moralnu obavezu da zauzme položaj koji je zauzeo i da deluje u skladu s tim.

Subota je bila storena na vrhuncu sedmice stvaranja zato što je bila poseban dan kada je trebalo da ljudi budu obnovljeni i preporođeni, provodeći vreme sa Bogom onako kako nisu mogli kada su bili zaokupljeni svojim zanimanjima ili obavljali druge svetovne poslove.

Rečeno je: »Više nego što je Izrailj čuvao Subotu, Subota je čuvala Izrailj.« Suština je da je sedmi dan Subota bio, i dalje je, moćno sredstvo koje pomaže da se vera održi živom u onima koji Božjom blagodaću teže da je svetkuju i uživaju u fizičkim i duhovnim preimućstvima koje nudi.

`Pročitajte: Nemija 13,17–22. Šta Nemija čini da bi zaustavio »kupovinu i prodaju« Subotom?`

Pošto je Nemija upravitelj Judeje, on smatra da je njegova uloga da sprovede zakonske odredbe. Pošto su se odredbe u Judeji temeljile na Božjem zakonu, on postaje čuvar Zakona, uključujući i zapovest o Suboti. Da su se možda knezovi Judini usprotivili izopačenosti koju je uveo prvosveštenik, Nemija se ne bi našao u takvoj situaciji. Međutim, glavari i knezovi možda su već zamerali Nemiji jer ih je ranije primorao da vrate određena sredstva siromašnima; prema tome, činilo se da se nisu usprotivili promenama koje su Elijasiv i Tovija uneli.

Nemija prvo ukorava glavare, a zatim naređuje da se kapije zatvore i postave sluge na kapijama da ih čuvaju. Kada se mesto trgovine pro­sto pomera izvan grada, on preduzima još drastičnije mere i preti da će dići ruku na trgovce sledeće Subote. Nemija je sigurno bio čovek od reči, jer su trgovci poslušali i nadalje se klonili tog mesta.