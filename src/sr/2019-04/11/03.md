---
title:  Leviti na njivama
date:   09/12/2019
---

`Pročitajte: Nemija 13,10–14. Šta Nemija nastoji ovde da ispravi?`

Pevači, čuvari vrata i drugi radnici u Hramu morali su da se vrate radu na svojim njivama da bi prehranili svoje porodice, jer Božje delo nije bilo podupirano. Čitav sistem desetaka i darova koji je tako brižno uspostavljen sada je bio urušen. Nemija je morao da započne sve ispočetka. Izbacivanjem svega iz odaje pokazao je svoje očajanje.

»Ne samo da je Hram bio obesvećen, već su i prilozi bili upotrebljavani u zabranjene svrhe. Sve je to obeshrabrivalo narod u velikodušnom prilaganju, tako da je izgubio revnost i vatrenost i počeo da okleva u davanju desetka. Riznice Božjega doma su bile nedovoljno snabdevene; mnogi pevači i drugi ljudi u službi Hramu, koji nisu dobijali dovoljnu hranarinu, napustili su Božje delo i zaposlili se na drugom mestu.« (Elen Vajt, Istorija proroka i careva, str. 435; str. 670. original)

Zanimljivo je videti da se cela Judeja ponovo ujedinila i izgradila ono što je bilo uništeno. Narod je bio na Nemijinoj strani protiv Tovije i Elijasiva, jer su sigurno uvideli da Nemija čini sve što može za dobro naroda. Pored toga, Nemija je poverio položaj nastojnika nad spremama Hrama ljudima koje je smatrao vernima i pou­zdanima. Poveren im je zadatak da prikupljaju desetke i darove, da se staraju da roba bude na odgovarajući način čuvana i da dele sredstva određenim osobama. Drugim rečima, Nemija je došao i gotovo istovremeno iskorenio iskvareni način upravljanja.

Iako je Nemija postavio verne ljude nad poslovima u Hramu, iskvareni prvosveštenik, Elijasiv, nije izgubio svoj položaj, jer mu je prenet u nasleđe kao Aronovom potomku. Njegov rad u Hramu bio je ograničen Nemijinim merama i postavljanjem drugih osoba za neke od prvosvešteničkih odgovornosti, ali je i dalje bio prvosveštenik.

`Nemija se molio: »Pomeni me, Bože moj, za to, i nemoj izbrisati dobara mojih koja učinih domu Boga svojega i službi njegovoj.« (Nemija 13,14) Šta je bilo toliko ljudski u vezi sa ovom molitvom?`