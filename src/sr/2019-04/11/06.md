---
title:  "»Nisu li tako činili oci vaši?«"
date:   12/12/2019
---

Nemijina revnost za Subotu je zadivljujuća. Bio je toliko vatren u vezi sa ispravnim držanjem Subote da je čak obećao da će dići ruku na trgovce iz drugih naroda. Drugim rečima, on bi se lično umešao da ih je u Subotu ponovo zatekao u gradu ili kraj kapija. Kao upravitelj imao je zvaničnu odgovornost da se postara da se ova zapovest ispravno poštuje.

»Nemija ih je neustrašivo ukorio zbog zanemarivanja dužnosti. Strogo je rekao: ‘Kakvo je to zlo koje činite i skvrnite Subotu? Nisu li tako činili oci vaši, te Bog naš pusti na nas i na ovaj grad sve ovo zlo? I vi još umnožavate gnev na Izrailja skvrneći Subotu!’ Zapovedio je tada da se ‘kada dođe sen na vrata jerusalimska uoči Subote’, vrata zatvaraju i da se ne otvaraju sve dok Subota ne prođe; imajući više poverenja u svoje momke nego u ljude koje će postaviti jerusalimske vlasti, namestio ih je kod vrata da nadziru sprovođenje njegovih naredaba.« (Elen Vajt, Istorija proroka i careva, str. 435.436; str. 671.672. original)

Nemijine opomene o obesvećenju Subote, zajedno sa drugim opomenama o njenom kršenju, očigledno su odjekivale kroz vekove čak do Isusovog vremena. To znamo jer Jevanđelja često prikazuju Isusa kako se bori sa verskim vođama u vezi sa ispravnim držanjem Subote.

`Pročitajte sledeće tekstove: Matej 12,1–8; Marko 3,1–6; Luka 6,6–11; Jovan 5,5–16. Šta je u ovim tekstovima sporno pitanje i kako nam shvatanje istorije starog Izrailja pomaže da objasnimo zašto je došlo do sukoba?`

U svojoj revnosti, mada pogrešno usmerenoj, da Subota ne bude »oskvrnjena«, ove verske vođe bile su toliko zaslepljene da su optužile Isusa, »Gospodara Subote« (Luka 6,5), da je krši. Ironično je to što dok su mnogi od ovih ljudi izražavali veliku zabrinutost za Zakon, zaboravili su šta je »najpretežnije« u Zakonu: »pravda i milost i vjera« (Matej 23,23).

`Kako možemo kao pojedinci i kao Crkva da budemo pažljivi da ne učinimo istu grešku koju su ovi ljudi učinili, bilo u vezi sa Subotom ili nečim drugim za šta verujemo da je važno za veru? `