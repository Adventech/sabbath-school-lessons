---
title:  Obustava rada
date:   22/10/2019
---

`Šta su prema tekstu Jezdra 4,6–24. »neprijatelji« učinili da bi zaustavili radove u Jerusalimu?`

»Narod zemaljski« uputio je pisma, u kojima optužuje Jevreje i njihov rad, prvo Dariju (Jezdra 5; Jezdra 6), zatim caru Kserksu (Asviru), kao i Artakserksu. Činili su sve što je bilo u njihovoj moći da prekinu radove u Jerusalimu.

Pripadnici okolnih naroda tvrdili su da će car, ukoliko se grad ponovo izgradi, izgubiti svoju vlast nad njim, jer je Jerusalim u prošlosti uvek bio mesto pobune i neprilika. Nažalost, car Artakserks poverovao je da su Jevreji gradili samo zato što su želeli da steknu nezavisnost i samim tim izazovu sukob. Naredio je da se radovi prekinu, a okolni narodi poslali su vojsku da spreči dalju gradnju grada. Ovakva primena sile obustavila je rad za Boga.

`Pročitajte: Jezdra 4,23.24. Zašto su Jevreji prestali da grade? Zar nisu znali da Bog želi da ponovo sazidaju grad? Ša im je zasmetalo na putu?`

Očigledno je da su Jevreji shvatili da ih je Bog pozvao da ponovo izgrade grad i Hram, ali je snažno protivljenje u njima izazvalo strah. Možda su pronalazili izgovore kao što su: »Sada sigurno nije pravo vreme«, ili »Ako je ovo zaista ono što Bog želi od nas, On bi pronašao način da se to ostvari«, ili »Možda uopšte nije trebalo da se vratimo«. Kada radeći ono što verujemo da nas je Bog pozvao da učinimo naiđemo na protivljenje, skloni smo da dovodimo u pitanje Božje vođstvo i da sumnjamo u Njega. Lako možemo sebe uveriti da smo pogrešili. Strah može da parališe naš um, a naše misli mogu da se pretvore u očaj i bespomoćnost umesto da se usredsredimo na Božju silu.

`Da li ste doživeli nešto slično, da ste prvo bili uvereni da vas je Bog pozvao da učinite nešto, a onda da ste počeli da gajite sumnje kada su prilike postale teške? (Razmislite, na primer, o Jovanu Krstitelju.) Šta ste naučili iz tog iskustva? `