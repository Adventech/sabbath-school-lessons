---
title:  Za dalje proučavanje
date:   25/10/2019
---

Pročitajte sledeća poglavlja u knjizi Elen Vajt Istorija proroka i careva: »Graditelji zidova«, »Ukor iznuđivačima« i »Zavere neznabožaca«, str. 413–429; str. 635–660. original.

»Protivljenje i obeshrabrenje s kojima su se graditelji u Nemijino doba suočavali ili od strane neprijatelja ili od strane lažnih prijatelja tipične su pojave u iskustvu koje će i danas sticati oni koji rade za Gospoda. Hrišćani će biti kušani, ne samo neprijateljevim gnevom, prezirom i surovošću, već i ravnodušnošću, nedoslednošću, mlakošću i podmuklošću takozvanih prijatelja i pomagača.« (Elen Vajt Istorija proroka i careva, str. 418; str. 644. original)

»U Nemijinoj čvrstoj odanosti Božjem delu i u njegovom isto tako čvrstom oslanjanju na Boga nalazi se razlog neuspeha njegovih neprijatelja da ga podvlaste svojoj moći. Nemarna duša pada kao lak plen iskušenja, dok u životu koji pred sobom ima plemeniti cilj, zlo teško nalazi uporište. Vera onoga koji stalno napreduje ne slabi; jer iznad, ispred i iza sebe on prepoznaje Beskrajnu Ljubav koja čini sve da doprinese ostvarenju Njegovih dobrih namera. Božje prave sluge rade sa odlučnošću koja neće promašiti, jer je Presto milosti njihov stalni oslonac.« (Elen Vajt Istorija proroka i careva, str. 429; str. 660. original)

**Za razgovor:**

`1. Stavite se na mesto Zorovavelja, Isusa i drugih vođa kada su ti ljudi došli da im ponude pomoć. Kada se osvrnemo, vidimo da su ispravno postupili, jer nisu prihvatili njihovu ponudu. Kako kao adventistički hrišćani možemo znati kada treba, a kada ne treba da sarađujemo sa drugima koji nisu naše vere? Kako odlučujemo da li je to ispravno ili pogrešno? Kakvih merila možemo da se držimo?`

`2. U celoj biblijskoj istoriji vidimo kakve opasnosti prete ukoliko pravimo ustupke svetu kad je vera u pitanju. Zaista, celokupna istorija starog Izrailja, sve do ropstva u Vavilonu, bila je snažan primer tog kompromisa. U isto vreme, šta se događa kada ljudi idu u krajnosti pokušavajući da izbegnu tu opasnost? Kada je lično Isus bio optužen da krši Subotu (videti: Jovan 9,14–16), zar nemamo snažan primer da su oni koji su Ga optuživali otišli u drugu krajnost? Kako možemo pronaći ravnotežu? `