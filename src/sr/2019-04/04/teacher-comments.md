---
title:  Pouka za učitelje
date:   25/10/2019
---

### Ključni tekst:  Jezdra 5,5; Nemija 4,20.

### Središte proučavanja: Jezdra 4,4–24; Jezdra 5; Jezdra 6; (videti , takođe, Nemija 3; Nemija 4; Nemija 6,1–14. radi potpunije slike); Danilo 10,12.13.20.

Ova lekcija obuhvata izveštaje o protivljenju sa kojim se svaka grupa povratnika suočila dok su obnavljali Hram, grad i zidove, prvo u vreme upravitelja Zorovavelja, zatim Jezdre, sveštenika, i na kraju upravitelja Nemije. Iako izveštaji nisu uvek pisani po hronološkom redu (pojedini delovi knjige tematski su spojeni), možemo sastaviti sled događaja na osnovu careva koji se spominju u svakom pismu i žalbama upućenim protiv Jevreja.

Uprkos činjenici da je rad bio obustavljen nekoliko puta zato što se narod plašio pretnji okolnih naroda i careva, i zato što su izgubili veru u Božju zaštitu, Gospod je uvek slao vođe koji su ohrabrivali narod da nastave gradnju. Ponekad je prolazilo i po nekoliko godina pre nego što bi nastavili posao, ali nisu trajno odustajali od njega. Bog je želeo da se Izrailjci vrate u Obećanu zemlju, i bio je sa njima i pored protivljenja, poniženja i, s vremena na vreme, nasilnog ophođenja prema njima. Samo zato što je nešto teško ne znači da nas Bog nije pozvao da to učinimo. Bog traži velika dela od običnih ljudi, ali On lično pruža šta je potrebno da bi se ona ostvarila. U Knjizi Jezdrinoj i Nemijinoj, Bog je nadahnuo vođe i proroke da ostanu čvrsti kada se suoče sa neprijateljstvom.

Bog uvek traži verne ljude, koji i pored složenih prilika imaju poverenja u Njega, da bi mogao da deluje u njihovu korist i izvrši svoje delo. Bog nagrađuje zajednički rad, spremnost da se nastavi dalje i odlučnost da se ispuni poveren zadatak.

**KOMENTAR**

**Hronologija radova u Knjizi Jezdrinoj**

*Pod upraviteljem Zorovaveljem*

537–535. godine p. n. e. – obnova oltara i temelja Hrama (Jezdra 3)

535–520. godine p. n. e. – rad obustavljen zbog snažnog protivljenja (Jezdra 4–6)

520–515. godine p. n. e. – rad ponovo započet u vreme proročke službe Ageja i Zaharije

515. godina p. n. e. – završen Hram (Jezdra 6,13–22)

*Pre Jezdre*

465–464. godine p. n. e. – protivljenje da se ponovo izgradi Jerusalim (Jezdra 4,7–23) – Artakserks zaustavlja radove u svojim ranim godinama

*Jezdra*

457. godina p. n. e. – Jezdra dolazi u Jerusalim (Jezdra 7) u vreme kada je rad obustavljen

U 3. poglavlju Knjige Jezdrine spominje se ponovna izgradnja oltara i temelja Hrama, 537–535. godine p. n. e., kao rezultat Kirovog edikta (Jezdra 1,1–2,70). Posle početnog slavlja (Jezdra 3,10–13), rad je bio obustavljen (Jezdra 4,1–5) zbog snažnog protivljenja, koje je počelo oko 535. godine p. n. e. i trajalo do 520. godine p. n. e. (detalje pogledati: Jezdra 4,24–6,12). Tekst Jezdra 4,6. ukratko opisuje smetnje u gradnji u vreme cara Kserksa (486–465. godine p. n. e.). Zatim, u tekstu Jezdra 4,7–23, čitamo o protivljenju u toku rane vladavine cara Artakserksa. Knjiga Jezdrina sadrži i pisma poslata carevima, Artakserksu i Dariju. Pisma su uvrštena na aramejskom jeziku, dok je ostatak Knjige napisan na jevrejskom, što znači da su pisma bila zvanični dokumenti sačuvani na jeziku koji se u to vreme koristio za javna dokumenta. (Aramajski je tada bio univerzalni jezik, kao što je engleski danas.) Godine 520. p. n. e., posle 15 godina snažnog protivljenja, prorok Agej podstakao je narod da nastavi obnovu Hrama (pročitajte njegovih pet kratkih, snažnih propovedi u Knjizi proroka Ageja). Prorok Zaharija ga je podržao u tome, što je za manje od pet godina dovelo do završetka Hrama i njegovog posvećenja u martu 515. godine p. n. e. (Jezdra 6,13–18), nakon čega je mesec dana kasnije usledila proslava Pashe (Jezdra 6,19–22).   

**Danilo 10,12.13.20.**

Bog je pripremio sve što je potrebno da Njegov narod nakon povratka iz vavilonskog ropstva može ponovo da izgradi Hram u Jerusalimu. On se lično postarao da ukloni prepreke i omogući ovo pobožno delo. Prema 10. poglavlju Knjige proroka Danila, anđeo Gavrilo i Mihailo (drugo ime Isusa Hrista) borili su se za um persijskih careva, Kira i njegovog sina Kambiza, da bi ih podstakli da nastave izgradnju pošto su tamošnji zavidni neprijatelji Izrailjaca naveli ove vladare da obustave obnovu Hrama. Bog se borio sa ovim knezovima nastojeći da pokrene njihov um da Božjem narodu daruju mesto na kome mogu da se klanjaju živom Gospodu. Žalosno je što su se Jevreji obeshrabrili u tom trenutku i prestali da rade, iako je Bog sa svojom silom bio na njihovoj strani. Radovi su nastavljeni kada se prorok Agej pojavio na mestu događaja.

Ova situacija nas takođe upozorava na nedostatak vere i kukavičluk kada treba da sledimo Božje vođstvo, kada nam On priprema put da idemo napred i izvršimo Njegovu volju. Božje proviđenje uvek je bolje od naših najboljih procena i planova: međutim, moramo da se oslonimo na Njegovo vođstvo i da Ga sledimo. Možemo biti uvereni da su Njegovi planovi i uputstva najbolji, i da na umu uvek ima naš napredak.

*Agej i Zaharija*

Proroci Agej i Zaharija stupaju na scenu posle 15 dugih godina protivljenja izgradnji. Narod se obeshrabrio i prestao da radi na obnavljanju Hrama. Bog je pozvao i usmerio ove proroke da se obrate narodu da bi ih nadahnuli da grade uprkos protivljenju neprijatelja. Bog ih je hrabrio da se ne plaše. On je bio sa njima i Njegovo prisustvo im je pružalo podršku.

Bog je pristupio narodu sa pitanjem: „Je li vama vrijeme da sjedite u kućama svojim obloženijem daskama, a ovaj je dom pust?“ (Agej 1,4) Proučite sve primere u kojima se izraz „obložen daskama“ (safun) javlja u Bibliji u vezi sa gradnjom i zapazićete nešto zanimljivo. Svi ti primeri povezani su sa kedrovim drvetom (1. O carevima 6,9; 1. O carevima 7,3; 1. O carevima 7,7; Jeremija 22,14). Dakle, Bog je rekao da su njihove kuće obložene daskama (Agej 1,4), jer nisu bile sagrađene od materijala koji se obično koristio u tom području. Zašto su kedrove daske predstavljale problem? Jevreji su prvobitno naručili kedrovo drvo iz Libana da bi obnovili Hram. Hram je trebalo izgraditi prema uzoru koji je Solomun postavio ređajući kamene blokove i kedrove daske. Planirali su da iskoriste kedar za izradu dasaka za Hram. Međutim, kada ih je protivljenje „primoralo“ da obustave radove na Hramu, drva su ležala svuda unaokolo. Zašto ih ne bi upotrebili? Pošto su drva namenjena za Njegov Hram upotrebili za svoje domove, Bog je pronašao drugo rešenje. Poslao ih je u planine da odande donesu drva i izgrade Njegov dom. Bog ne zahteva najskuplji materijal za svoj dom. On samo želi dom da bi mogao da nastava među svojim narodom.

Što je najvažnije, Bog je želeo da Njegov narod čezne za Njegovim prisustvom, što je i bila svrha Hrama. Veći problem je bilo njihovo neposvećeno srce – nezavršeni Hram bio je samo znak njihove ravnodušnosti. Kada je neko posvećen određenom zadatku ili drugoj osobi, nju ili njega protivljenje neće lako zaustaviti. Neobavljanje posla koji je trebalo završiti ukazivalo je na nedostatak predanosti Božjeg naroda Bogu; pa ipak je Božje ohrabrenje probudilo narod iz njihove letargije i straha i motivisalo ih da ponovo započnu obnovu Hrama. Nakon toga, nisu se kolebali u svom radu. Završili su Hram pet godina kasnije. Ponekad smo previše zaokupljeni zemaljskim pitanjima i udobnostima. Ono što nam je tada potrebno jeste podsetnik šta je u životu važno.

**Hronologija rada u Knjizi Nemijinoj**

445/444. godina p. n. e. – Nemija dolazi u Jerusalim (Nemija 1; 2)

Rad nailazi na protivljenje (Nemija 2,11–20; Nemija 4,1–23; Nemija 6,1–14)

Posle 52 dana (manje od dva meseca) zid je završen (Nemija 6,15–19)

*Nemija 4*

Sanavalat, koji je zajedno sa Tovijom upravljao Samarijom severno od Jude, pretio je Nemiji i Jevreje je izvrgao podsmehu i ruglu. Sa Jevrejima ga je povezivalo srodstvo sa Prvosveštenikom (putem braka) i zato je bio svestan da će se njegova moć nad jevrejskim narodom smanjiti kada se obnovi zid. Smatrao je da Jevreji nisu dovoljno snažni, da su manje vredni i da je zadatak koji je trebalo da ispune bio pretežak za njih. Izjavio je da Jevreji nikada neće ponovo izgraditi zid. Drugi glavari u regionu pridružili su se Sanavalatu i stupili u politički savez u nameri da zaustave Izrailjce. Arapi su bili pod vođstvom Gisema i zauzimali su teritoriju južno od Jude, Amonci su živeli na istoku na persijskoj teritoriji, a Azot se nalazio zapadno od Jude. Prema tome, Juda je u potpunosti bila okružena neprijateljskim snagama. Dok se izrailjski narod plašio, Nemija je to smatrao uvredom za Boga i jevrejski narod. Božje ime i ime izrailjskog naroda bilo je osramoćeno od strane neprijatelja, pa je on zavapio Bogu da „čuje“ i da „obrati rug njihov na njihovu glavu“ (Nemija 4,4). On nije uzvratio istom merom, već je molio Boga da preuzme sve u svoje ruke. Nemija je bio siguran da mu je Bog naložio da vodi izgradnju zida, što je potvrđeno povoljnim carevim odgovorom, kao i odgovorom izailjskog naroda. Budući da su se preteće reči njihovih suseda poigrale njihovom maštom i uplašile ih, Nemija je ohrabrio narod da se „bori“, jer je Bog „velik i strašan“ (Nemija 4,14) i On „vojevaće za nas“ (Nemija 4,20). Nemija je okupio Jevreje i pojedine grupe u punoj borbenoj opremi postavio u svakom otvoru u zidu, što je omogućilo neprijateljima da ih vide. On je pokazao svetu da su spremni za napad.

Strategija je dala rezultate; planovi neprijatelja su propali. Jevreji su ponovo uvideli da mogu da imaju poverenje u Boga i da ne smeju da dozvole da im se neprijatelji učine većim od njihovog Boga. I pored još nekih pretnji koje su im bile upućene, Izrailjci su nastavili da grade, sve dok zid nije bio završen za samo 52 dana rada (Nemija 6,15).

### PRIMENA U ŽIVOTU

Stalno smenjivanje rada i obustavljanja radova bilo je posledica straha šta će im ljudi učiniti. Pretnje neprijatelja, carevi dekreti o zabrani radova, i njihov mali broj, sve je to bio razlog da odustanu od rada.

1. Kako je prorok Agej motivisao narod da uspešno zajedno radi na obnovi Hrama?

2. Šta se događa kada stalno iznova razmišljamo o tome šta bi moglo da se dogodi? To samo pogoršava stvari, zar ne? Možemo se toliko brinuti dok posledice ne postanu strašne i naša nas očekivanja i misli osujete da se oslonimo na Boga i idemo napred. Prepreke nam se čine velikim i zaboravljamo da Bog obećava da „vojevaće za nas“. Kako možemo biti kao Nemija i negovati snažnu veru da će Bog, zaista, biti sa nama?

3. Koje osobine vođe možemo usvojiti od Nemije dok ohrabrujemo ljude oko sebe?

4. Kakvi činioci su vas uplašili i sprečili da vršite Božje delo?

5. Šta možete da učinite da ohrabrite one koji se, pritisnuti životnim poteškoćama, plaše izazova sa kojima se suočavaju i teško im je da poveruju da Gospod „vojevaće za nas“?