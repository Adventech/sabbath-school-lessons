---
title:  "Raditi »veliki posao«"
date:   24/10/2019
---

`Pročitajte: Nemija 6,1–13. Zašto Nemija smatra da je posao koji obavlja u Jerusalimu »veliki posao« (Nemija 6,3)? Šta je u ovom slučaju pretilo da ga zaustavi?`

U 6. poglavlju opisani su mnogi pokušaji da se ugrozi Nemijin život. Sanavalat i Gisem više puta su slali Nemiji poruku pod izgovorom da se sastanu. Međutim, sastanak je trebalo da se održi u polju ononskom, koje se nalazilo na neprijateljskoj teritoriji, što je otkrilo pravu nameru ovog poziva. Sanavalat, Tovija i Gisem uviđaju priliku da nešto preduzmu, priliku koja će trajati samo dok se zid ne završi i kapije ne zatvore. Jevreji imaju zaštitu persijskog cara, i zato njihovi neprijatelji ne mogu da ih pokore izvodeći otvoreni napad. Ali, ako se oslobode vođe, sprečiće dalji napredak i možda čak zauvek zaustaviti Jevreje. Oni ne odustaju. Čak i ako Nemija ne odgovara, oni i dalje pokušavaju. Mora da je bilo uznemirujuće za Nemiju što se na svakom koraku morao boriti sa smetnjama. On im odgovara sledećim rečima: »U poslu sam velikom.« (Nemija 6,3)

Prema zemaljskim merilima Nemija je vršio veliki posao kao carev peharnik, što je bilo prestižno zanimanje, jedno od najuzvišenijih u zemlji u kojoj je služio kao carev savetnik. Ali graditi grad koji je bio u ruševinama, koji nije imao očigledan ovozemaljski značaj? On to naziva velikim poslom? Nemija je rad za Boga smatrao »velikim« i važnijim, jer je shvatio da je u pitanju bila čast Božjeg imena.

Takođe, kada je Bog uveo službu u Svetilištu, On je uspostavio i sveštenstvo. Da bi Svetilište očuvao svetim i posebnim u umu naroda, On je samo sveštenicima dozvolio da izvršavaju dužnosti unutar Hrama. Nama samima teško je da uvidimo Božju svetost; zato je Bog osigurao pomoć Izrailjcima time što su sa poštovanjem dolazili u Njegovu prisutnost. Nemija je znao da su prostorije Hrama bile nemenjene svima, ali ne i unutrašnje odaje. Prema njegovim rečima, u vezi sa sastankom unutar Hrama, Semaja ne samo da se pokazao kao lažan prorok predlažući nešto što se suproti Božjim uputstvima, već se razotkrio i kao izdajica.

`Na koje načine mi danas, kada nema zemaljskog Svetilišta, možemo biti svesni Božje svetosti? Kako nas uviđanje Božje svetosti, suprotne našoj grešnosti, približava krstu? `