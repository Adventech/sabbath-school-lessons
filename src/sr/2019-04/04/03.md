---
title:  Proroci pružaju ohrabrenje
date:   21/10/2019
---

Nažalost, protivljenje od strane okolnih naroda na koje su Jevreji naišli, kao što je opisano u tekstu Jezdra 4–6, probudilo je u njima strah i poljuljalo spremnost da rade na izgradnji Hrama.

Kao što je spomenuto ranije, tekst Jezdra 4,6–6,22. nije napisan po hronološkom redu. Dakle, osvrnućemo se na peto poglavlje pre četvrtog.

`Pročitajte: Jezdra 5,1–5. Zašto Bog Jevrejima šalje proroke Ageja i Zahariju? Šta je rezultat njihovog prorokovanja?`

Jevreji su obustavili izgradnju, jer su se uplašili. Međutim, Bog ih je poslao u Judu da ponovo izgrade Hram i grad. On je imao određeni plan u vezi s tim. Pošto su bili uplašeni, morao je da učini nešto da bi ih ohrabrio. Zbog toga je pozvao dva proroka. Ljudsko protivljenje ne zaustavlja Boga; čak i ako su Jevreji doprineli ovom protivljenju svojim postupcima, Bog ih nije napustio. Delovao je preko proroka da ih nadahne i ponovo pokrene na rad.

`Pročitajte: Agej 1. Kakva poruka je njima upućena i šta možemo usvojiti iz ovog teksta za sebe?`

»Proroci Agej i Zaharija pojavili su se da bi se suočili s krizom. Potresnim svedočanstvima ovi izabrani vesnici otkrivali su narodu uzrok njegovih nevolja. Proroci su objavljivali da je izostajanje zemaljskog blagostanja nastupilo kao posledica zanemarivanja Božjih interesa. Da su Izrailjci proslavili Boga, da su Mu ukazali dužno poštovanje i odali čast prihvatajući se obnavljanja Njegovog Hrama kao svog prvog zadatka, svakako bi uživali u Njegovoj prisutnosti i Njegovim blagoslovima.« (Elen Vajt, Istorija proroka i careva, str. 371; str. 573.574. original)