---
title:  Prvi povratak izgnanika
date:   29/09/2019
---

Pročitajte sledeće tekstove: Jeremija 25,11.12; Jeremija 29,10; Danilo 9,1.2.

`Kada se dogodio prvi povratak izgnanika? Kakvo proročanstvo se ispunilo ovim povratkom?`

Gospod je uticao na Kira da dozvoli prvi povratak čime se ispunilo Jeremijino proročanstvo o 70 godina. Jeremija je zabeležio da će u Judinoj zemlji pod Vavilonom vladati pustoš 70 godina (od 606/605. p. n. e. do 537/536. p. n. e.), ali da će tada Bog omogućiti povratak izgnanika. Dok je Danilo proučavao Jeremijine spise, shvatio je da je došlo vreme za taj obećani povratak.

Danilo je u 9. poglavlju Knjige proroka Danila uznemiren jer je 70 godina skoro isteklo bez očitih promena, a novo Persijsko carstvo se uzdiglo na vlast. Tugovao je i okrenuo se Bogu, moleći za milost i ispunjenje Njegovih obećanja. U istom poglavlju (Danilo 9,24–27), Bog je uverio Danila da se On stara o svemu i da postoje određeni planovi za budućnost, kada će doći Izbavitelj koji će umreti za narod da bi iskupio njihove grehe, doneo pravdu i ispunio žrtveni sistem. Bog je zapravo govorio: »Danilo, ne brini. Pošto će pravi Izbavitelj (Isus) sigurno doći, Ja ću sada, takođe, tebi poslati izbavitelja.« Ubrzo nakon toga, Bog je pokrenuo Kira, persijskog cara, da izda naređenje da se oslobode zarobljeni. Bog je uvek veran svojim obećanjima. (Videti u tekstu Danilo 10 kako je Bog delovao da bi osigurao napredak svog naroda u njihovoj zemlji.)

U prvom poglavlju Knjige Jezdrine zabeležen je Kirov proglas da izrailjski narod može slobodno da se vrati u Jerusalim i izgradi Gospodnji dom. Ovaj nalog dat je između 539. i 537. godine p. n. e. Kir ne samo da im je dozvolio da pođu već se postarao da se vrate sa poklonima i darovima, uključujući i prvobitne sudove iz Hrama, koje je Navuhodonosor uzeo. Ovaj događaj nas podseća na izlazak Izrailjaca iz Egipta koji se odigrao mnogo godina ranije, kada je Bog, takođe, pokrenuo srca ljudi da im daruju poklone na odlasku. Ova prva grupa koja se vratila u Judu sastojala se od 50 000 ljudi, i najverovatnije je obuhvatala i žene i decu iz drugih područja.

`Koja su još istorijska proročanstva ispunjena upravo onako kako je obećano u Reči, i kako iz njih možemo primiti utehu da Bog poznaje budućnost i da možemo verovati Njegovim obećanjima datim nama?`