---
title:  Pouka za učitelje
date:   04/10/2019
---

### Ključni tekst:  Jezdra 1,1–3.

### Središte proučavanja: Jezdra 1; Jezdra 4,1–5; Jezdra 7.

Naš Bog je Gospod istorije. On deluje u korist svoga naroda da bi ispunio svoja obećanja da će ih dovesti u dom. On se starao o Izrailjcima i pobrinuće se i za naše potrebe prema svom nepogrešivom odabiru trenutka.

Knjiga Jezdrina i Nemijina, koje su prvobitno bile celina, započinju poukom o Božjem milostivom delovanju u korist Izrailja preko cara Kira. Knjige se posebno usredsređuju na vreme Zorovaveljove i Jezdrine službe. Prvu grupu izgnanika, koja se vratila u Izrailj 537/536. godine p. n. e., predvodili su Zorovavelj, upravitelj, i Isus, prvosveštenik. Zorovaveljovo iskustvo u vezi s izgradnjom Hrama u Jerusalimu zabeleženo je u tekstovima Jezdra 1 – Jezdra 4,5. U 7. poglavlju Knjige Jezdrine se, zatim, govori o povratku druge grupe izgnanika pod Jezdrinim vođstvom oko 80 godina kasnije.

Lekcija za ovu sedmicu počinje proročanstvima o prvom povratku izgnanika. Ova proročanstva, koja pronalazimo u Knjizi proroka Jeremije i Knjizi proroka Danila, obuhvataju predviđanje proroka Jeremije (Jeremija 25,11.12) o 70 godina izgnanstva i kasniju Danilovu bol u vezi s ispunjenjem proročanstva u 9. poglavlju Knjige proroka Danila. Bog uverava Danila da On brine o izgnanicima i da će ispuniti svoju reč. Medopersijski car Kir ispunjava proročanstvo i nalaže Jevrejima da se vrate i izgrade Hram pod vođstvom Zorovavelja.

Druga grupa povratnika stigla je 457. godine p. n. e., oko 60 godina nakon ponovne izgradnje Hrama u Jerusalimu 515. p. n. e. U 7. poglavlju Knjige Jezdrine, u kome se iznose pojedinosti o njihovom povratku, predstavljen je Jezdra, književnik i poznavalac Gospodnjeg zakona.  Drugim rečima, Jezdra je učitelj Tore i posvećuje svoj život služenju Bogu. On pokušava da probudi zanimanje za Božju Reč među izgnanicima.

**KOMENTAR**

Da bismo shvatili poruku Knjige Jezdrine i Nemijine, važno je da prepoznamo pojednostavljenu književnu strukturu ove dve knjige:

**Književna struktura Knjige Jezdrine (pojednostavljena):**

*I Povratak iz Vavilona u Jerusalim nakon Kirovog dekreta.*

1.	Godine 537/536. p. n. e., Zorovavelj i Isus, pod Božjim vođstvom, vraćaju u Judeju prvu grupu Izrailjaca (Jezdra 1,1–4,5).

2.	Božji hram u Jerusalimu ponovo je izgrađen u vreme vladavine četiri strana cara (Jezdra 4,6–6,22).

*II Povratak iz Vavilona u Jerusalim nakon Artakserksovog dekreta.*

1.	Godine 457. p. n. e., Jezdra, pod Božjim vođstvom, vraća u Judeju drugu grupu Izrailjaca (Jezdra 7,1–8,36).

2.	Jezdrine reforme (Jezdra 9,1–10,44).

**Književna struktura Knjige Nemijine (pojednostavljena)**

*I Povratak iz Vavilona u Jerusalim nakon odobrenja cara Artakserksa.*

1.	Godine 444. p. n. e., Nemija, pod Božjim vođstvom, vraća u Judeju treću grupu Izrailjaca (Nemija 1,1–2,10).

2.	Jerusalimski zid je ponovo izgrađen (Nemija 2,11–7,3).

*II Proučavanje Božje Reči, probuđenje i reforma u Izrailju.*

1.	Povratnici se prebrojavaju. Posvećuju sebe Bogu, proučavanju Njegovog Pisma i izvršavanju Njegove volje. Povratnici slave posvećenje jerusalimskog zida (Nemija 7,4–12,47).

2.	Nemijine konačne reforme (Nemija 13,1–13,31).

Upoznajte se sa ovim strukturama, osnovnim istorijskim događajima i godinama. Ili još bolje, zapamtite ih. Ovi podaci pomoći će vam da izbegnete zabunu u vezi s tri Božja delovanja u korist svoga naroda u nastojanju da ih vrati u Jerusalim. Takođe, pomoći će vam da razumete poruku ove dve knjige. Šta je njihova poruka? Gospod je veran i ispunjava svoja obećanja. Imajte na umu da su pojedini delovi ovih knjiga sastavljeni prema tematici, a ne prema hronološkom redu (naročito Jezdra 4,6–23).

Unutar okvira pojednostavljenih književnih struktura Knjige Jezdrine i Nemijine, zapazite dekrete koji su olakšali tri povratka Božjeg naroda u Jerusalim:

**Tri ključna dekreta medopersijskih careva:**

*1. Kirov dekret, 538. godine p. n. e.,* u kojoj se Jevreji vraćaju iz vavilonskog ropstva i počinju izgradnju Hrama u Jerusalimu.

*2. Darijev dekret, 520. p. n. e.,* u kojoj se Jevreji vraćaju u Jerusalim i nastavljaju izgradnju Hrama (ponovo izgrađen i posvećen 515. godine p. n. e.).

*3. Artakserksov dekret, 457. p. n. e.,* u kojoj je grad Jerusalim ponovo izgrađen, i Jevreji dobili nacionalnu autonomiju.

Treba naglasiti da izazov za Jezdru i Nemiju nije bio da izgrade Hram (on je bio završen i posvećen za službu 515. godine p. n. e, skoro 60 godina pre Jezdrinog dolaska u Jerusalim). Ovi ljudi nastojali su da izgrade Jerusalim i njegovu administraciju, i da izrailjski narod stekne nacionalnu autonomiju.

Sledeća tabela navodi persijske careve i grupe koje su se vratile u Izrailj u vreme njihove vladavine. Pored toga, četvrta kolona posebno navodi rad svake grupe u Izrailju i šta se dogodilo u toku vladavine svakog persijskog cara. Tabela je osmišljena da pruži učiteljima jasniju sliku o sledu događaja.

*Hronologija događaja u vreme vladavine persijskih careva (537–444. godine p. n. e.)*


| Persijski carevi  |	Godina vladavine |	Grupa povratnika i drugi značajni događaji | Izgradnja u vreme svakog cara |
| -------------------- | ----------------------- | ---------------------------------------------------------- | ----------------------------------------- |
| Kir Veliki	| 559–530. p. n. e.	| 537/536. p. n. e. – prva grupa se vraća (Zorovavelj i Isus) |	Počinje  izgradnja Hrama |
| Kambiz II	 | 530–522. p. n. e. |  |  |
| Darije I |	522–486. p. n. e.	| |	mart 515. p. n. e. – Hram dovršen i posvećen |
| Kserks (Asvir) |	486–465. p. n. e. |	Jestira stupa u brak sa Kserksom I i postaje carica |	otpor izgradnji Jerusalima |
| Artakserks I	| 465–425. p. n. e.	 | 457. p. n. e. –  Jezdra se vraća sa drugom grupom; 445/444. p. n. e. –  Nemija se vraća sa trećom grupom |	Počinje najduže proročko razdoblje (Danilo 8,14; Danilo 9,24–27); Protivljenje izgradnji Jerusalima (Jezdra 4,7–23); Izgrađen jerusalimski zid |


**Prvi povratak (537/536. godina p. n. e.)**
Ispunjavajući Jeremijina i Isaijina proročanstva, car Kir je izjavio: „Gospod Bog... mi je zapovijedio da Mu sazidam dom u Jerusalimu.“ (Jezdra 1,2) Ova izjava ne ukazuje na to da je Kir postao Božji sledbenik. Kir je pokušavao da ugodi narodima svoga carstva priznajući njihove bogove i verovanja. Car je odobravao sve bogove, tražeći blagoslov od svih njih, u naporu da zadobije podršku svojih potčinjenih. Nadahnuto pero nam, međutim, ipak kaže: „I sada, upravo u vreme kada je obećao da će biti obnovljen Njegov Hram u Jerusalimu, Bog je delovao na Kira kao na svog slugu da shvati proročanstva koja se odnose na njega, proročanstva koja je Danilo tako dobro poznavao, i osigura slobodu jevrejskom narodu.

Kada je car pročitao reči koje su, više od stotinu godina pre njegovog rođenja, najavile da će Vavilon biti osvojen, kada je čuo poruku koju mu je uputio Vladar svemira... njegovo srce bilo je duboko dirnuto, i zato je odlučio da obavi misiju koju mu je božanska volja odredila.“ (Elen Vajt, Istorija proroka i careva, str. 361; str. 557. original) Prema tome, Kir je izdao dekret da se jevrejski izgnanici vrate u Jerusalim. Prvi povratak nije predstavljao prisilno preseljenje; Jevreji su slobodno mogli da odluče da li će se vratiti u svoju zemlju. Razdor koji je postojao između Severnog i Južnog izrailjskog carstva i jaz među plemenima nisu nestali u vreme izgnanstva. Samo su potomci onih koji su pripadali Južnom judejskom carstvu odgovorili na poziv da se vrate u Obećanu zemlju.
Car Kir imenovao je Sasavasara (čije ime znači „Sin, zaštiti oca“ ili „Šamaše, zaštiti oca“) za vođu ove grupe. Šta nam ime Sasavasar govori o njegovom identitetu? Postoje dve mogućnosti. Ime Sasavasar, pored toga što se spominje kao vođa, javlja se samo na početku povratka iz vavilonskog ropstva. Štaviše, upraviteljem naroda uvek su nazivali Zorovavelja (čije ime znači „seme Vavilona“). Dakle, obično se izvodi zaključak da su Sasavasar i Zorovavelj jedna te ista osoba (oba imena su vavilonska, ali bi drugo moglo biti u verskom smislu neutralnije i zvaničnije). Ili je Sasavasar možda bio upravitelj na početku, ali ga je zbog rane smrti zamenio Zorovavelj.

Zorovavelj je doveo prvu grupu povratnika u Jerusalim i počeo izgradnju Hrama. Međutim, naišli su na veliko protivljenje i u toku nekoliko godina posao su započinjali i prekidali mnoštvo puta. Na kraju, Bog je poslao proroke Ageja i Zahariju, 520/519. godina p. n. e., da ohrabre stanovnike da dovrše obnovu Hrama. Dakle, bilo je potrebno 20 godina nakon dolaska povratnika da se Hram završi i posveti (515. godina p. n. e.).

**Drugi povratak (457. godina p. n. e.)**

U 8. poglavlju Knjige Jezdrine navedeni su izgnanici koji su se vratili sa Jezdrom. Pored sveštenika i pripadnika carskih porodica, spomenuto je i 12 glavara jevrejskih porodica. Povratak izgnanika podseća čitaoca na moćni izlazak iz Egipta. Kao što je 12 plemena putovalo iz Egipta u Obećanu zemlju, sada, još jednom, 12 porodica putovalo je u Izrailj.

Za drugi povratak postarao se car Artakserks, koji šalje pismo po Jezdri, omogućavajući Jevrejima nesmetan prolaz. Još jednom je naglašeno da u Jerusalim može da ide svako ko se dobrovoljno javi. Artakserks priznaje izrailjskog Boga, koji za njega predstavlja regionalnog „boga“. Zanimljivo je to što car potvrđuje Jezdrin razum i posebno spominje njegovu „bogomdanu mudrost“ kada ga postavlja za vođu putovanja. Jezdrin posao bio je da poučava narod Božjim zakonima i da utvrdi versku kulturu svoga naroda. Car, takođe, zapaža svoju ulogu u tom delu. On shvata da slanjem jedne grupe sa Jezdrom olakšava obnavljanje religije Jevreja, kao i njihovog identiteta.

Svojim dekretom, koji nalaže obnavljanje Jerusalima, a ne samo Hrama, car Artakserks ispunjava proročanstvo o 70 sedmica iz teksta Danilo 9,25. Godina 457. p. n. e. polazna je tačka 70 sedmica koje su „odsečene“ od proročanstva o 2300 dana i noći, tako da oba razdoblja započinju te iste godine. Proročanstvo o 70 sedmica završava se 34. godine, koja kulminira kamenovanjem Stefana, koje se podudara sa objavljivanjem Jevanđelja neznabošcima posle Isusovog raspeća 31. godine (sredina sedmice spomenuta u tekstu Danilo 9,27). Razdoblje od 2300 godina završava se 1844. godine, i predstavlja najduži proročki period. Njegov završetak obeležava početak predadventnog suda na Nebu (antitipski Dan pomirenja). Prema tome, vreme Jezdrinog povratka u izrailjsku zemlju ima važnu ulogu u proročanstvu. (Za dalje proučavanje o ovoj temi videti 3. lekciju).

### PRIMENA U ŽIVOTU

Tekst Jezdra 1,1. glasi: „Podiže Gospod duh Kira cara persijskoga“ da izda nalog i dozvoli Jevrejima da se vrate u izrailjsku zemlju. Kir odgovara na delovanje Božjeg Duha, koji podstiče cara da izda proglas da Jevreji obnove Hram u Jerusalimu. Neverovatno, neznabožački car odgovara na Božji podsticaj. Reč „podiže“ potiče od reči ur, koja takođe znači „probuditi ili uspraviti“. Dakle, Kir se, u određenom smislu, budi prilikom Božjeg poziva.

Kada se Bog useli u naš život, mi se budimo za Njegov podsticaj i vođstvo. Takva pozitivna motivacija proističe iz vrednovanja Božjih silnih i milostivih dela u istoriji i našem životu. Ovo vrednovanje Boga osposobljava nas da Ga obožavamo i da Ga sledimo, da istrajemo u zajednici sa Njim i u delu koje nam poverava. Naša najviša dostignuća rezultat su shvatanja ko je Bog, šta je učinio, i saznanja da On s ljubavlju deluje u korist svoga naroda i pokreće ga na rad.

**Za razgovor u razredu:**

Razgovarajte o sledećim pitanjima u razredu nakon što objasnite značenje reči „podići“ ili „probuditi“ (Jezdra 1,1) iz prethodnog teksta:

1. Šta vas motiviše da sledite Božje vođstvo?

2. Na koje načine ste osetili da vas Bog budi ili pokreće da učinite nešto za Njega u svom životu?