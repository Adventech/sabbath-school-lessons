---
title:  "Davanje smisla istoriji: Zorovavelj i Jezdra"
date:   28/09/2019
---

### Tekstovi za proučavanje u toku sedmice:
Jeremija 25,11.12; Danilo 9,1.2; Jezdra 4,1–7; Isaija 55,8.9; Jezdra 7,1–28.

> <p>Tekst za pamćenje</p>
> »Ovako veli Kir car persijski: Sva carstva zemaljska dao mi je Gospod Bog nebeski, i On mi je zapovjedio da Mu sazidam dom u Jerusalimu u Judeji.« (Jezdra 1,2)

Bog je u Jeremijinim spisima obećao da će se Njegov narod vratiti u svoj dom posle 70 godina izgnanstva u Vavilonu. Car Kir bio je Božje oruđe preko kog je ostvaren ovaj povratak. Kir, Božji pomazanik (Isaija 45,1), izdao je dekret oko 538. godine p. n. e. kojim je omogućio Božjem narodu da se vrati u svoju zemlju i ponovo izgradi Hram.

Upravo je Bog nadahnuo Kira da kaže Jerusalimu: »Sazidaćeš se« i Crkvi: »Osnovaćeš se« (Isaija 44,28). Bog je jamčio da će Jerusalim biti ponovo izgrađen. On je, takođe, pokrenuo Kirovo srce da izda dozvolu da se izgradi Hram.

Uvek je ohrabrujuće videti da Božji narod pozitivno reaguje na Gospodnje delovanje: »Tada ustaše glavari porodica otačkih od Jude i Venijamina, i sveštenici i Leviti i svi kojima Bog podiže duh da idu da zidaju dom Gospodnji u Jerusalimu.« (Jezdra 1,5)

U ovom stihu vidimo kako narod pozitivno odgovara na Božja moćna i milostiva dela. Naša najveća dostignuća proističu iz shvatanja ko je Bog i šta čini, i iz saznanja da s ljubavlju deluje u korist svoga naroda.