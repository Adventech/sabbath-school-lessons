---
title:  Artakserksov dekret
date:   02/10/2019
---

`Pročitajte: Jezdra 7,11–28. Šta su bili elementi carevog dekreta? Zašto su ova uputstva bila važna izrailjskom narodu?`

Artakserksov dekret sličan je Kirovom prvom dekretu. Car savetuje sve koji su voljni, naročito pripadnike svešteničke loze, da pođu na put u Jerusalim. Iako je prema istorijskim dokumentima Murašu većina Jevreja na kraju ostala u Persiji (što se vidi u izveštaju o Jestiri), bilo je onih koji su čekali priliku da započnu nov život u domovini svojih predaka. Car je uputio većinu svojih naloga rizničarima s one strane Reke (sa Transeufratske teritorije). Zadatak rizničara bio je da obezbede Jezdri sve što mu je potrebno da obnovi grad i »ukrasi dom Gospodnji u Jerusalimu« (Jezdra 7,27). Na kraju, car je naložio Jezdri da osigura odgovarajuće držanje Božjeg zakona, kao i zakone careva, uspostavljajući sudski sistem. Red i organizacija nastali kao rezulatat ove zapovesti važni su vidovi svakog društva. Štaviše, car je olakšao Jezdri i Izrailjcima da obnove svoju domovinu.

Da li carevo zalaganje za ponovnu izgradnju grada i Hrama ukazuje da je on postao vernik Jezdrinog Boga? Artakserks naziva Boga »Bogom Izrailjevim, kojemu je stan u Jerusalimu« (Jezdra 7,15). Izraze koje car koristi u vezi sa Bogom Izrailjevim ukazuju da je smatrao Gospoda još jednim lokalnim božanstvom koga je trebalo umilostiviti darovima. Nije želeo da ovaj lokalni bog bude gnevan na njega i njegove sinove (Jezdra 7,23). Pored toga, treba da zapazimo da je 457. godine p. n. e. godina egipatske pobune protiv persijske vlasti; prema tome, verovatno je da su carevi predusretljivi postupci bili preduzeti da bi se stekla lojalnost provincije Jude.

Nažalost, uprkos odnosu koji je car uspostavio sa Jezdrom i Nemijom, on nije postao vernik (barem u tekstu ništa ne upućuje da je­ste), što znači da Gospod može da upotrebi čak i neobraćene ljude da izvrše Njegovu volju na Zemlji.

`Kako čak i usred toliko bola i patnje možemo naučiti da imamo poverenja u Božju vrhovnu vlast nad svetom, kao što se vidi u ovom primeru?`