---
title:  Drugi povratak izgnanika
date:   01/10/2019
---

U tekstovima Jezdra 7,1–10. i 8,1–14. vidimo da car Artakserks I dozvoljava Jezdri da se vrati u Jerusalim (457. p. n. e.) i da sa sobom povede sve koji žele da se vrate. Ne zna se mnogo o odnosu između cara i Jezdre, ili šta je Jezdra radio na dvoru. U 8. poglavlju Jezdrine knjige navedeni su glavari porodica koje su se vratile, počevši od povratnika sveštenika, preko carske loze do opšteg jevrejskog stanovništva. Dvanaest porodica je posebno imenovano, što odaje utisak da je u pitanju namerni podsetnik o dvanaest plemena Izrailjevih.

Tekst navodi oko 1500 muškaraca, što bi računajući žene i decu ukupno bilo oko 5000 do 6000 ljudi. Ovo je bila mnogo manja grupa od prve koja se vratila sa Zorovaveljom i Isusom.

`Pročitajte tekst Jezdra 7,1–10. Šta iz njega saznajemo o Jezdri?`

Jezdra je književnik sa svešteničkim nasleđem. Kao sveštenik, on je potomak Arona, Mojsijevog brata, prvog izrailjskog sveštenika. Prema izveštajima zabeleženim u Knjizi Jezdrinoj, kao i u jevrejskoj tradiciji, Jezdrino ime je veoma cenjeno čak i danas. Nije poznato da li je Jezdra služio kao književnik na dvoru cara Artakserksa, tako da se ovo predstavljanje Jezdre kao književnika ili odnosi na njegove prethodne odgovornosti ili na njegove veštine, koje počinje da koristi posle dolaska u Judu. Kako god, Jezdra je sigurno radio u Artakserksovom bliskom okruženju, s obzirom da ga je car poslao kao vođu puta.

U tekstu Jezdra 7,6.10. Jezdra je opisan kao »vešt« i »posvećen« književnik ili učitelj. Reč »vešt« u doslovnom smislu znači »hitar«, upućujući na nekoga ko je brz u razumevanju i sagledavanju određenih pojedinosti. Jezdra je imao pronicljiv um – bio je poznat po svom znanju i mudrosti kad je Božji zakon u pitanju. Štaviše, činjenica da je car izabrao Jezdru da odvede grupu Izrailjaca u Judu svedoči o Jezdrinoj hrabrosti i sposobnostima vođe.

`Zapazite da je Jezdra upravio srce da istražuje »zakon Gospodnji« (Jezdra 7,10). Kako bismo primenili ovo načelo na svoj život danas? `