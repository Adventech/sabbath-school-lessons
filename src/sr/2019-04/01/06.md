---
title:  Važnost obrazovanja
date:   03/10/2019
---

`Pročitajte tekst Jezdra 7,6.10. Šta ovi stihovi uče o važnosti odgovarajućeg verskog obrazovanja?`

Jezdrino iskreno posvećenje Bogu i njegova odluka da proučava, primenjuje i naučava Reč Božju (Jezdra 7,6.10) pripremili su ga za uzvišeniju službu u Izrailju. Biblijski tekst doslovno glasi da je posvetio sebe proučavanju, izvršavanju i naučavanju Gospodnjeg zakona.

Elen Vajt pruža važan uvid u to: »Rođen kao pripadnik Aronovog potomstva, Jezdra je dobio svešteničko obrazovanje. Poznavao je, osim toga, i spise maga, astrologa i mudraca iz Medopersijskog carstva. Međutim, nije bio zadovoljan svojim duhovnim stanjem. Čeznuo je da uspostavi potpuni sklad sa Bogom, čeznuo je za mudrošću koja će mu pomoći da ostvari božansku volju. Zato je ‘upravio srce svoje da istražuje zakon Gospodnji i da ga izvršuje’ (Jezdra 7,10). To ga je navelo da se posveti marljivom proučavanju istorije Božjeg naroda, zapisanoj u spisima proroka i careva. Pretraživao je istorijske i poetske delove Biblije da shvati zašto je Bog dozvolio da Jerusalim bude razoren i da Njegov narod bude odveden u ropstvo u daleku neznabožačku zemlju.« (Istorija proroka i careva, str. 394.395; str. 608. original)

»Jezdrini napori da oživi zanimanje za proučavanje Pisma imali su svoj trajni temelj u njegovom neumornom životnom delu čuvanja i umnožavanja svetih spisa. On je sakupljao sve prepise Zakona do kojih je mogao doći, davao ih na prepisivanje i onda delio ljudima. Čista Reč, tako umnožena i stavljena u ruke mnogim ljudima, širila je znanje koje je imalo neprocenjivu vrednost.« (str. 396; str. 609. original)

Zapazite da je Jezdra, iako je poznavao puteve paganstva, uvideo da nisu ispravni, pa je težio da sazna istinu sa izvora istine, iz Reči Božje i »zakona Gospodnjeg«. Morao je da zaboravi veliki deo onoga što je naučio u svetovnim školama, jer je nesumnjivo većina toga što su naučavale bilo pogrešno. Uostalom, koliko su mu značili »spisi maga i astrologa«?

`Na koje načine, čak i danas, možda treba da zaboravimo ono čemu smo učeni u svetu? `