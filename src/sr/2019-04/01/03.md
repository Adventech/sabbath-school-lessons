---
title:  Opšti pregled careva i događaja
date:   30/09/2019
---

Prva grupa povratnika dobila je zadatak da ponovo izgradi Božji hram. O protivljenju izgradnji Hrama proučavaćemo kasnije. Sada ćemo razgovarati o smenjivanju persijskih careva u vreme duge izgradnje Hrama i obnavljanja Jerusalima. Važno je da znamo istorijsku pozadinu izveštaja o Jezdri i Nemiji jer nam to pruža dublji uvid u njihove poruke.

`Pročitajte tekst Jezdra 4,1–7. Koji su carevi, za čije je vladavine nastalo protivljenje izgradnji Hrama, ovde spomenuti?`

Sledi lista persijskih careva, prema hronološkom redu, koji su povezani sa Knjigom Jezdrinom i Nemijinom. Na početku liste je Kir koji je osnovao Persijsko carstvo i osvojio Vavilon 539. godine p. n. e.

- Kir II »Veliki« (559–530. p. n. e.)
- Kambiz II (530–522. p. n. e.)
- Darije I (522–486. p. n. e.)
- Kserks I (485–465. p. n. e.) (takođe poznat kao Asvir u Knjizi o Jestiri)
- Artakserks I (465–424. p. n. e.)

Dok proučavamo ove knjige, veoma je važno da znamo da ti carevi u Knjizi proroka Jezdre nisu spomenuti hronološkim redom. Na primer, tekst Jezdra 4,6–24. umetnut je pre 5. poglavlja, u kome se nastavlja izveštaj o smetnjama u zidanju Hrama. Zatim, događaj sa pismima upućenim Kserksu I (Asviru) i Artakserksu I iz 4. poglavlja Knjige Jezdrine odigrao se posle događaja zabeleženih u 5. i 6. poglavlju, koji se odnose na Darija I. Ovakav sled može se čitaocima učiniti složenim i može postati razlog zbunjenosti koja vekovima vlada u vezi sa ovim knjigama. Kako tromesečje bude odmicalo, poznavanje sleda događaja pomoći će nam da bolje shvatimo Jezdrine i Nemijine poruke.

`Koliko često ste u Bibliji nailazili na pojedinosti koje su vas zbunjivale? Kako možete naučiti da verujete Bogu i Njegovoj Reči, čak i kada naiđete na nešto nerazumljivo? Zašto je to važno? (Videti: Isaija 55,8.9)`