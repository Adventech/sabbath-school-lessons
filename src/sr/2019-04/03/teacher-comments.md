---
title:  Pouka za učitelje
date:   18/10/2019
---

### Ključni tekst:  Jezdra 7,10,27; Rimljanima 8,28.

### Središte proučavanja: Jezdra 7; Danilo 8,14; Danilo 9,24–27.

Bog poziva Jezdru i Nemiju da izvrše poseban zadatak: da obnove zidove i kapije Jerusalima. Međutim, što je najvažnije, Bog poziva ove ljude da „obnove“ ostatak Božjeg naroda da bi još jednom delovali kao misionari u svetu. Jezdra odgovara na Božji poziv da postane učitelj Njegove Reči. U društvu grupe povratnika, on putuje u Jerusalim da bi narod poučavao o Bogu. Jezdra tamo priprema narod za obnavljanje Jerusalima. Duhovno probuđenje uvek prethodi reformi života; odlučna dela su prirodna posledica takvog probuđenja. Prema tome, Jezdra posvećuje sebe poučavanju naroda o tome ko je Bog, ulažući napore da ih nadahne da u potpunosti ostvare zajednicu sa Njim.

Kada Nemija, preduzimljiv čovek, stupi na scenu, Bog ga posebno poziva da ponovo izgradi Jerusalim, da nadahne narod da se bori za pravdu, da veruje u Božju zaštitu i da unese reformu u građanski život naroda (pravda i staranje o manje srećnima je Nemijin prioritet). On pokazuje kako izgleda život hrišćanina, čiji je svaki dan života posvećen Bogu.

Pored toga, ova lekcija potvrđuje da je dekret cara Artakserksa, iz 7. poglavlja Knjige Jezdrine, početni datum proročanstva o 2300 dana i noći iz teksta Danilo 8,14. i proročanstva o 70 sedmica iz teksta Danilo 9,24–27. O Božjem izboru, u okviru 8. i 9. poglavlja Rimljanima poslanice, takođe će biti reči.

**KOMENTAR**

*Proročko vremensko razdoblje*

Bog poziva Jezdru na početku proročkog perioda od 70 sedmica, opisanog u tekstu Danilo 9,24–27. Početak ovog proročkog razdoblja odgovara Artakserksovom nalogu iz 457. godine p. n. e. da se obnovi grad Jerusalim. Pouka za ovu sedmicu detaljno opisuje šta je proročki period značio i kako odgovara proročanstvu o 2300 godina. Bog kroz proročanstvo posebno pokazuje da On upravlja događajima i da brine o našem svetu. Štaviše, Bog postavlja proroka ili vođu u svom narodu u vreme početka svakog proročkog perioda ili u vreme krize u Izrailju, kao i na kraju svakog razdoblja. Na primer, Mojsije se javlja u vreme izlaska, dok se Isus Navin javlja na kraju putovanja izrailjskog naroda kroz pustinju, kada Božji narod ulazi u Obećanu zemlju. Sledeći kratak pregled prikazuje da su proroci pozivani u ključnim trenucima u istoriji spasenja, koji se podudaraju sa početkom i krajem određenog proročkog razdoblja:

*Noje* – naloženo mu je da služi Bogu pre potopa.

*Avram* – upućen mu je poziv da postane otac Božjeg naroda.

*Mojsije* – izvodi Božji narod iz Egipta i vodi ih do granice Obećane zemlje.

*Isus Navin* – uvodi Božji narod u Obećanu zemlju.

*Samuilo* – sudi na početku monarhističkog perioda.

*Osija i Amos* – proriču pre pada Severnog carstva i Samarije 722. godine p. n. e.

*Jezekilj i Danilo* – započinju proročku službu u vreme vavilonskog ropstva.

*Agej i Zaharija* – služe nakon povratka iz izgnanstva.

*Jezdra i Nemija* – počinju službu Bogu na početku proročanstva o 2300 dana/godina (457. godine p. n. e.)

Jovan Krstitelj – poziva Izrailj da se pokaje pre početka Isusove službe.

*Stefan* – svedoči neznabošcima (u vreme kada se završava proročanstvo o 70 sedmica, 34. godine)

*Elen Vajt* – pozvana na kraju proročanstva o 2300 dana/godina (1844).

Na osnovu ovog kratkog pregleda možemo uočiti obrazac po kome Bog deluje. U Božjem planu otkupljenja postoje posebni pokazatelji proročkog vremena. Kad god nastupi duhovna kriza, Bog šalje svoje proroke, koji ispunjavaju Njegovu misiju time što pozivaju narod da se vrati Bogu i poslušnosti Njegovoj Reči.   

**Vreme za pozivanje pojedinaca**

Izabrati nekoga takođe može da znači uputiti nekome poziv da ispuni poseban zadatak, kao u Jezdrinom i Nemijinom slučaju (i mnogih drugih Božjih slugu; videti: 2. Mojsijeva 3,9–12; Isaija 6,7.8; Jeremija 1,5–9). Mi smo na isti način pozvani da odražavamo Isusov karakter i učinimo nešto određeno za Boga. To može biti posao koji obavljamo za Njega; delo koje nas je nadahnuo da učinimo, kao što je pomaganje drugima; ili posebno zvanje koja traje ceo životni vek.

Svakog od spomenutih vođa Bog je posebno izabrao za „ovakvo vrijeme“ (Jestira 4,14). Oni su pozivali na delovanje, pokajanje i duboku posvećenost Bogu. Jezdra i Nemija imali su određenu ulogu kao vođe Božjeg naroda na početku najdužeg proročkog razdoblja. Oni su, takođe, podsticali narod da svoj život posvete Bogu i da verom i delima pokažu svoju posvećenost. Narod je, vrativši se iz Vavilona, usvojio vavilonski način života i obožavanje mnogih bogova. Na sreću, pored mnogih drugih problema koji su posle ropstva za njih predstavljali izazov u životu, idolopoklonstvo nije bilo jedno od njih. Ipak, njihov verski pluralizam iz prošlosti imao je u izvesnoj meri štetan uticaj. Iako se jevrejska zajednica više nije klanjala idolima, bilo je neophodno da Jezdra i Nemija zbog njihovog ranijeg idolopoklonstva ponovo pouče narod šta znači klanjati se nebeskom Bogu i posvetiti svoj život Njemu. Njihov očigledno strog pristup prilikama (kao što je mešoviti brak u kasnijim poglavljima Jezdrine i Nemijine knjige) ne treba da nas iznenadi, jer su i jedan i drugi vođa želeli da pouče narod šta znači živeti svetim životom i korenito promeniti bezbožan način života. Prema tome, i Jezdra i Nemija pozivali su na iskrenu posvećenost Jahveu, potpunu reformu i revnu službu Bogu.

**Pozvani da izvrše obnovu: zajednički rad**

Nemija je stigao u Jerusalim (445/444. godine p. n. e.) otprilike 13 godina posle grupe koju je Jezdra predvodio. Nemijina misija obnove Jerusalima ne bi bila uspešna bez Jezdrinog rada. Jezdra se bavio poučavanjem naroda o Bogu. Drugim rečima, Bog je koristio Jezdru da duhovno „izgradi“ narod kako bi narod kada dođe Nemija mogao da „gradi“ u fizičkom smislu. Bog je delovao u pozadini, pripremajući srca naroda i dvojice vođa. Zapravo, Bog nije želeo samo obnovljen Jerusalim; želeo je obnovljen narod koji pripada Njemu. Prema tome, Jezdrin i Nemijin najvažniji posao bio je da vrate narod Bogu. Oni ne samo da su nadahnuli narod da prionu na rad koji je trebalo obaviti među ruševinama, već, što je najvažnije, nadahnuli su narod da utvrde revnost za Boga. Jezdra i Nemija oblikovali su tu revnost u svom životu kroz molitvu, post, traženje Boga i postupanje u skladu sa Božjom Rečju.

I Jezdra i Nemija bili su izabrani za poseban zadatak u presudnim trenucima u istoriji. Pozvani su kao vođe, svaki na jedinstven način, na osnovu svojih talenata. Jezdra je bio sveštenik i književnik, pa je tako glavni uticaj vršio poučavanjima iz Tore. Nemija, sa druge strane, bio je carev peharnik i posedovao je izuzetne liderske sposobnosti da motiviše i ujedini narod u obavljanju određenog posla. Jezdra je bio učitelj; Nemija je bio čovek od dela. Obojica su bili vođe, pa ipak su vršili svoju službu na različite načine. Istovremeno, oba oblika njihovog vođstva bila su važna za tadašnju misiju. Oni su nadopunjavali jedan drugog i sarađivali da bi učinili nešto za Boga. Bog je koristio njihove različite ličnosti i težnje da bi izvršio određene promene u narodu.   

U suštini, mi smo odgovorni za ono što činimo u vezi sa zadatkom ili položajem koji nam je Bog poverio. Mi odlučujemo o tome da li ćemo svoj zadatak izvršiti izvrsno ili osrednje. Bog će nam pomoći na svakom koraku na tom putu; međutim, On neće izvršiti posao koji je nama dao da uradimo. Možemo posedovati svaki mogući dar na ovom svetu, ali ako ga ne koristimo u službi Bogu, on je beskoristan. Svako od nas treba da odluči da sve uloži u ono na šta nas Bog poziva da učinimo, uprkos protivljenju. Jezdra i Nemija mogli su odustati, ali nisu. Istrajali su, jer su svoj pogled usmerili prema Bogu. Važnost njihovog poziva nadvladala je njihov strah i negativne posledice koje su proistekle iz činjenice da su na Gospodnjoj strani. Bili su sigurni da je njihova misija toga vredna.

**Predodređenje**

Bog je pozvao, ili predodredio, svoj narod, Izrailj, da bude svetlost svetu. Pavle govori o tom pozivu u tekstu Rimljanima 9–11 u pogledu činjenice da izrailjske vođe nisu prihvatile Isusa Hrista kao svog Mesiju i Spasitelja. Međutim, Božji poziv nije se promenio, već je bio uobličen, jer je Božje vrednosti i dar spasenja trebalo objaviti i neznabošcima. Bog je pozvao poseban narod da izvrši poseban zadatak. Bog je želeo da i verni Jevreji i verni neznabošci budu spaseni i zajedno postanu svetlost, i blagoslov, svetu.

**Predodređenje u Bibliji ima tri osnovna značenja:**

1. Bog je predodredio da postoji samo jedan način spasenja; naime, kroz Isusa Hrista (Jovan 14,6; Dela 4,12). Mi smo izabrani u Hristu za večni život ukoliko Ga prihvatimo kao svog ličnog Spasitelja (Rimljanima 8,29; Efescima 1,3–8). On želi da se svi spasu (1. Timotiju 2,3.4).

2. Bog je predodredio pojedine ljude (i kao pojedince i kao zajednicu vernih) za poseban zadatak, za naročito misiju (kao što je odredio verni ostatak da objavi večno jevanđelje). Božju misiju treba obaviti širom sveta (Isaija 49,6).

3. Bog je predodredio poslednji vrhunac ljudske istorije kada će doći kao Sudija i dati svoju nagradu (Danilo 2; Otkrivenje 22,12). Konačan ishod biće Njegova eshatološka pobeda. Cilj Božjeg izbora i Njegove volje nije spasenje nekolicine, već sabiranje što je moguće većeg broja ljudi između naroda na konačnom eshatološkom skupu (Otkrivenje 21,3).

### PRIMENA U ŽIVOTU

**Sledeća pitanja bave se proročkim razdobljima:**

1. Ponovo pažljivo pročitajte prethodnu listu proroka. Središte pažnje usmereno je na nekoliko imena. Razgovarajte naročito o tome kako je svako od njih primio svoj poziv. Kako su ti proroci znali da su pozvani?

2. Zašto Elen Vajt pripada ovoj listi? Kako ju je Bog upotrebio da bude duhovni vođa Njegovom narodu?

3. Kako su ljudi reagovali na vođe koje je Bog pozvao u toku  istorije? Zašto je prihvatanje vođa koje je Bog izabrao i njihovog vođstva toliko složeno?

4. Šta službu vođa koje je Bog pozvao čini teškim?

**Lično razmišljanje:**

1. Kako osoba prepoznaje Božju volju u svom životu?

2. Za čim težite? Na koji način vas Bog poziva da iskoristite svoje želje i darove u službi Njemu?

3. Kako u crkvi možete sarađivati sa drugim nadarenim osobama koje je Bog pozvao da služe, ali koji se razlikuju od vas? Kako vaše međusobne razlike mogu postati vaša snaga?

4. Kako možete biti sigurni da činite ono što vas Bog poziva da činite?  