---
title:  Sedamdeset sedmica i 2300 dana
date:   15/10/2019
---

Reč »određeno« koju pronalazimo u tekstu Danilo 9,24: »Sedamdeset je sedmica određeno«, doslovno znači: »Sedamdeset sedmica je odsečeno«. Iako se reč prevedena kao »određeno« nigde više ne koristi u Bibliji, nalazimo je u jevrejskoj literaturi gde znači »odvojeno, odsečeno« od nečeg dužeg. Pošto je u 8. poglavlju Knjige proroka Danila prikazano proročanstvo o 2300 godina, čija polazna tačka nije data u tom poglavlju, logično sledi da kada sledeće poglavlje (Danilo 9) govori o 490 godina koje su »određene« ili »odsečene«, one mogu biti »odsečene« samo od 2300 proročkih godina spomenutih u prethodnom poglavlju. Uostalom, od čega ovo razdoblje može biti »odsečeno« osim od drugog, dužeg, vremenskog proročanstva?

`Pročitajte Danilo 8. Koji deo viđenja nije objašnjen (videti naročito Danilo 8,14.26.27)?`

Postoji mnoštvo razloga zašto su proročanstvo o 70 sedmica iz teksta Danilo 9,24–27. i proročanstvo o 2300 dana i noći iz teksta Danilo 8,14. povezani: 1) oba proročanstva su vremenska; 2) povezuju ih posebni izrazi »utvara« i »doznati, razumeti« (Danilo 8,26.27; Danilo 9,23); 3) oba tumačenja proročanstava dao je Gavrilo (videti: Danilo 8,16; Danilo 9,21); 4) jedini deo viđenja koji nije objašnjen u 8. poglavlju Knjige proroka Danila bilo je viđenje o 2300 večeri i jutara (ponekad se prevodi kao »dana«) iz teksta Danilo 8,14; 5) Danilo 8 sadrži viđenje, a zatim njegovo delimično tumačenje, dok je u 9. poglavlju Knjige proroka Danila dato samo tumačenje, u ovom slučaju tumačenje jedinog dela iz Danila 8 koji nije protumačen – što je proročanstvo o 2300 dana iz Danila 8,14, jedinog dela viđenja koji Danilo nije razumeo (videti: Danilo 8,27).

Pojedinosti otkrivene u Knjizi Jezdrinoj popunjavaju delove proročkih predviđanja koji nedostaju u Knjizi proroka Danila: naime, kada u istorijskom smislu započnemo računanje proročkog vremena u vezi sa ključnim vidovima Hristove službe i dela u našu korist.

<img style="max-width:100%" src="https://sabbath-school.adventech.io/api/v1/sr/quarterlies/2019-04/lessons/03/days/prorocanstvo.png" /> 