---
title:  Proročko vreme
date:   14/10/2019
---

U prvoj lekciji u ovom tromesečju, proučavali smo o tome kako je Bog pozvao Zorovavelja (otprilike 538. p. n. e.) i Jezdru (457. p. n. e.) u posebnu službu. U drugoj lekciji, razmišljali smo o Božjem pozivu upućenom Nemiji (444. p. n. e.). Treba da shvatimo da su ti pozivi bili upućeni u skladu sa Božjim predznanjem. Na primer, Zorovavelj je bio pokrenut od strane Boga da izvrši poseban zadatak kao odgovor na kraj 70 godina zatočeništva o kojima je prorokovao Jeremija.

`Koje godine je Jezdra pozvan u službu? Bila je to ista godina u kojoj je car Artakserks izdao dekret. Zašto je ta godina značajna za proročanstvo? Pogledajte: Danilo 9,24–27.`

Tekst Danilo 9,25. kaže da »otkad iziđe riječ da se Jerusalim opet sazida do Pomazanika Vojvode biće sedam sedmica, i šezdeset i dvije sedmice«. Poslednja sedmica ovog proročanstva spominje se u 27. stihu. Budući da jedna sedmica ima sedam dana, proročka sedmica odgovara vremenu od 7 godina (4. Mojsijeva 14,34; Jezekilj 4,5.6). Prema tome, ovo proročanstvo govori o 70 sedmica, što odgovara razdoblju od 490 godina. Pitanje na koje moramo odgovoriti jeste Koja je polazna tačka proročanstva o 70 sedmica? U tekstu se navodi da je u pitanju vreme kada se izda dekret da se obnovi i izgradi Jerusalim.

Ukupno je tri dekreta bilo proglašeno u vezi sa povratkom jevrej­skog naroda. Kir, Darije i Artakserks izdali su zapovesti za povratak. Međutim, samo Artakserksov obuhvata staranje o samom gradu Jerusalimu, i samo je taj dekret povezan sa hvaljenjem Boga za Njegovo delovanje (Jezdra 7,27.28).

Početak proročanstva o 70 sedmica računamo od 457. godine p. n. e., sedme godine vladavine cara Artakserksa I, kako je spomenuto u tekstu Jezdra 7,7–26. Zatim, pošto je 457. godina p. n. e. takođe početak proročanstva o 2300 dana i noći iz teksta Danilo 8,14. (videti odeljak od utorka), ovaj dekret predstavlja polaznu tačku za oba proročanstva. Sedamdeset sedmica završavaju se 34. godine, kada se propovedanje jevanđelja proširilo i jevanđelje bilo odneto i među neznabošce (obeleženo progonstvom Rane crkve i Stefanovom mučeničkom smrću). Sredina poslednje sedmice predstavlja 31. godinu, kada je Isus umro na krstu.

`Proučite proročanstvo iz teksta Danilo 9,24–27. Kako ono otkriva, sa neverovatnom tačnošću, Isusovu službu? Kako nam ovakvo proročanstvo pomaže da učvrstimo svoju veru? `