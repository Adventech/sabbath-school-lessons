---
title:  Poziv upućen Jezdri i Nemiji
date:   13/10/2019
---

Mogli bismo reći da je Jezdra bio izabran iz različitih razloga: 1) bio je spreman da pođe; 2) bio je vođa; 3) bio je vešt književnik i učitelj. Možemo, takođe, pronaći još neke dodatne razloge. Međutim, jedan stih možda na najbolji način prikazuje zašto je Jezdri bio poveren ovaj zadatak.

`Šta tekst Jezdra 7,10. govori o Jezdri? Kako je Jezdra mogao da »pripremi« ili »upravi« svoje srce da istražuje »zakon Go­spodnji« i da to izvrši?`

Reč za »pripremio« ili »upravio« na jevrejskom glasi kun. Ova reč se može prevesti kao »pripremiti, čvrsto prionuti, biti čvrst, čvrsto odlučiti, biti postojan ili nepokolebljiv«. Prema tome, pravo značenje ove izjave čini se da glasi da je Jezdra svojim srcem čvrsto prionuo ili da je čvrsto srcem odlučio da traži Boga.

Nakon dolaska u Jerusalim, Jezdra je pokazao šta znači biti po­svećen Bogu. Naučavao je Božju Reč u Jerusalimu 13 godina. Možda mu se činilo da nije uneo nikakvu promenu u toku tih 13 godina, ali na kraju, kada su zidovi bili završeni, narod je sazvao zbor – ne zato što ih je neko primorao na to, već zato što su želeli. Božja Reč koju su čuli od Jezdre ukorenila se među njima.

`Zašto je Nemija bio izabran? Pročitajte tekst Nemija 1,1–11.`

Nemija je posvetio svoje srce Bogu i narodu. Bio je zabrinut kada je saznao da je rad u Jerusalimu obustavljen. Gajio je ljubav prema tom delu i, poput Jezdre, dobrovoljno je pristupio tom poslu. Bog je uslišio njihove molitve i želje. Ponekad nam se javi misao da ukoliko nešto volimo, to sigurno nije od Boga, jer će nam Bog dati samo teške dužnosti koje možda nećemo želeti da izvršimo. Međutim, ako hodamo sa Bogom, On često daruje želju da učinimo ono što volimo. Bog želi da gajimo žar prema onome što činimo za Njega.

`Na koje načine ste iskusili stvarnost da vas Bog poziva da učinite za Njega ono što volite?`