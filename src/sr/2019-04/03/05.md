---
title:  Božji izbor
date:   16/10/2019
---

Mnogo se govori o tome da nas Bog bira da učinimo nešto. Mnogi imaju različite ideje o tome šta taj izbor predstavlja. Šta Biblija govori o tom izboru?

`Pročitajte tekst Rimljanima 8,28.29. Na šta nas Bog poziva? Za šta nas bira?`

Ovaj tekst posebno kazuje da je Bog predodredio da ljudi budu jednaki obličju Njegovog Sina. Tekst ne kaže da Bog predodređuje da budemo spaseni ili osuđeni, ili da nemamo pravo izbora kad je o tom pitanju reč. Drugim rečima, izbor se tiče naše promene. Treba da se promenimo da bismo odražavali Božjeg Sina. Ovo preobraženje je obećano u sledećem stihu (Rimljanima 8,30) u kome Pavle, pisac ove Poslanice, izjavljuje da one koje Bog poziva takođe i opravdava (čini pravednima) i proslavlja (posvećuje). Dakle, nismo ostavljeni da se menjamo sami, već nam Bog obećava da će svojom silom izvršiti promenu.

`Pročitajte tekst Rimljanima 8,28.29. Kakav je oblik Božjeg izbora ili poziva opisan u ovom poglavlju?`

U 9. poglavlju Rimljanima poslanice Pavle govori o Božjem izboru za poseban zadatak. Izrailjci su bili izabrani da svetu odnesu Radosnu vest o Bogu. Tekst »Jakov mi omilje, a na Isava omrzoh« (Rimljanima 9,13) obično se pogrešno shvata u smislu da je Bog voleo samo jednog od braće. Međutim, Pavle u okviru ovog teksta kaže da je Jakov bio izabran, a Isav nije. Za šta je Jakov bio izabran? Da bude otac izrailjskog naroda. Prema tome, postoje dve vrste izbora/biranja koje Bog vrši. Prvo, Bog bira svakoga od nas za spasenje i želi da budemo preobraženi u Isusovo obličje. Drugo, Bog bira različite ljude za posebne dužnosti.

`Zašto je ohrabrujuće znati da smo predodređeni za spasenje? Zašto to, međutim, ne znači da naše odluke ne mogu uticati na gubitak spasenja koje Bog nudi? `