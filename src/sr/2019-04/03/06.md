---
title:  Naša odgovornost
date:   17/10/2019
---

Ako nas je Bog pozvao, još uvek imamo slobodu izbora da prihvatimo ili odbacimo taj poziv, kao što imamo slobodu izbora u prihvatanju ili odbacivanju spasenja koje nam On svima nudi. On može da nas stavi u određeni položaj, ali mi možemo izabrati da ne sledimo Njegove naloge. Da, On želi da izvršimo određeno delo za Njega, isto toliko koliko nas poziva da budemo nalik Njemu. Božji izbor za poseban zadatak je deo Njegovog plana za naše spasenje. Čineći ono na šta nas je pozvao, u svom životu otkrivamo stvarnost spasenja koje nam je dao.

Car Saul bio je postavljen za cara. Nažalost, on nikada nije potpuno predao svoje srce Bogu, uprkos poverenoj dužnosti. Samo zato što je nekoga Bog pozvao da učini nešto posebno za Njega ne znači da će ta osoba prihvatiti Boga. Naša slobodna volja ostaje odlučujući činilac, i ako ne sledimo Božje vođstvo, možemo sve izgubiti.

`Pročitajte: 3. Mojsijeva 3 i 4. Čemu nas ova poglavlja uče povodom toga šta se događa kada Gospod poziva nekoga da izvrši određeni zadatak?`

Naš odgovor može biti sličan Jezdrinom i Nemijinom, koji su pošli bez postavljanja pitanja, ili možemo biti poput Mojsija, koji je prigovarao i izgovarao se. Mojsije je na kraju pošao, ali ne bez nastojanja da to izbegne. On je prigovarao, tvrdeći da nije dovoljno dobar, da je beznačajan, da ne zauzima važan položaj. Pitao se kako će ga faraon uopšte saslušati. Takođe je bio zabrinut da mu jevrejski narod neće poverovati ili ga saslušati, i da će posao biti uzaludan. Pored toga, žalio se da nije osposobljen – »nego sam sporijeh usta i sporog jezika« (2. Mojsijeva 4,10) – i da nema potrebne veštine. Na kraju, on je otvoreno tražio od Boga da pošalje nekog drugog. Pa ipak, dok čitamo izveštaj o Mojsiju, saznajemo kakav je moćan vođa Mojsije postao, iako je činio greške. On je verno obavljao dužnost na koju ga je Gospod pozvao.

`Kakve izgovore obično nalazimo koji nas sprečavaju da činimo ono što znamo da Gospod želi da učinimo?`