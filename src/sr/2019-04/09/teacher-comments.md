---
title:  Pouka za učitelje
date:   29/11/2019
---

### Ključni tekst:  Nemija 10,29.

### Središte proučavanja: Jezdra 2; Jezdra 8; Nemija 7; Nemija 10; Nemija 12

U devetoj lekciji analiziraćemo nekoliko spiskova i rodoslova koje pronalazimo u Knjizi Jezdrinoj i Nemijinoj. Spiskovi obuhvataju: rodoslove onih koji su se vratili u Judu sa Zorovaveljom (Jezdra 2, Nemija 7), a zatim sa Jezdrom (Jezdra 8), kao i nabrajanje sudova i predmeta koje je Sasavasar (Zorovavelj) vratio u dom Gospodnji (Jezdra 1,7–11) nakon što ih je Navuhodonosor odneo u Vavilon. U 12. poglavlju Knjige Nemijine navodi se spisak sveštenika i Levita da bi se pokazalo da se pravo bogosluženje može nastaviti. Pažnja posvećena takvim detaljima svedoči o Božjem staranju čak i kad su sitnice u našem životu u pitanju. Štaviše, svaki od ovih spiskova uči nas određenim poukama. Nabrajanje sudova iz Hrama vraća nas na Valtasarovu gozbu, koji namerno vređa Boga koristeći ove svete predmete na svojoj gozbi (Danilo 5). Sa druge strane, Kir poštuje Boga i Njegov narod šaljući predmete po narodu nazad u Jerusalim. Spiskovi rodoslova podsećaju čitaoca da Bog ne zaboravlja svoj narod, da On čuva njihove porodice, i da svaka porodica ima određenu ulogu u Božjem delu. Nažalost, nabrajanje takođe pokazuje da se malo Izrailjaca vratilo u Izrailj. Većini je bilo udobno u novim domovima i kulturi i nisu želeli na krenu na putovanje u Obećanu zemlju. Oni koji su se vratili ispoljili su hrabrost i poverenje u Božje vođstvo, uprkos nesigurnim uslovima u kojima se zemlja obnavljala.

**KOMENTAR**

**Rodoslovi**

U tekstovima Jezdra 2 i Nemija 7 navodi se ista grupa povratnika. Ponavlja se nabrajanje svih ljudi koji su se na kraju vratili u Izrailj i koji su pripadali grupama koje su došle sa Zorovaveljom i Jezdrom. Konačan broj cele grupe koja se vratila u Izrailj iznosi 42 360 (Jezdra 2,64; Nemija 7,66). Međutim, ova cifra je zbunjujuća, jer je znatno veća od zbira cifara datih u ta dva poglavlja:

| Lista izgnanika |	Jezdra 2 | Nemija 7 |
| ---------- | --------- | ---------- |
| Izrailjski narod |	24144	| 25406 |
| Sveštenici | 4289	| 4289 |
| Leviti, pevači, vratari |	341 |	360 |
| Sluge u Hramu (potomci Solomunovih slugu) | 392	| 392 |
| Ljudi koji nisu imali dokazano poreklo | 652 | 642 |
| Ukupno |29818 |	31089 |

U oba teksta, Jezdra 2 i Nemija 7, konačan broj je isti (42 360), ali ukoliko se broji malo drugačije. Kako možemo objasniti ovo neslaganje? Postoji nekoliko mogućnosti. Moguće je da ukupan broj obuhvata sveštenike nepoznatog porekla (Jezdra 2,61–63) i da, takođe, još neke grupe nisu spomenute. Međutim, krajnja poruka je potpuno jasna: Bog poznaje svoje i nikoga neće zaboraviti (2. Timotiju 2,19).

U tekstovima Jezdra 2 i Nemija 7 navode se različite kategorije ljudi koji su se vratili i utvrđuju se imena porodica, njihovih starešina i predstavnika. Koje posebne kategorije ljudi su navedene? Sveštenici, Leviti, pevači, Netineji (sluge u Hramu), vratari, sinovi Solomunovih slugu, kao i oni koji nisu mogli dokazati da su Izrailjci, ali su bili prihvaćeni u narodu, samo nisu bili deo sveštenstva (Jezdra 2,59-63). Različite grupe naročito ukazuju na različite uloge koje su Jevreji imali radeći za Boga. Svakome od nas dati su drugačiji darovi i zadaci na osnovu snage, darova i talenata koje nam je Bog dao. Svakoga od nas je drugačije stvorio da bismo zajedno činili jedno celovito telo vernika. Pevači su bili isto toliko važni kao i sveštenici, jer su vodili narod u bogosluženju. Sluge u Hramu imale su važan posao da Hram održavaju čistim i uređenim. Takođe su pomagali Levitima u njihovim dužnostima.

**Spisak životinja**

Zanimljivo je da su životinje takođe nabrojane na ovom spisku ljudi koji su se vratili iz vavilonskog ropstva: 736 konja, 245 mazgi, 435 kamila i 6 720 magaraca (Jezdra 2,66.67). Ovo nabrajanje mogli bismo protumačiti kao snažan dokaz da Bog brine i o životinjama. Bog u celoj Bibliji pokazuje svoje zanimanje za sva živa bića. Bog je spasao životinje u Nojevoj barci (1. Mojsijeva 7,2.3.8). Odlučio je da ne uništi Nineviju ne samo zato što su se ljudi pokajali, već zato što su i životinje tamo živele (videti: Jona 4,11). Štaviše, Bog je prilikom stvaranja ljudima dao svečanu odgovornost da Ga predstavljaju i staraju se o svetu koji je stvorio (1. Mojsijeva 1,28). Iste reči ponovljene su posle potopa, mada uz određene poteškoće (1. Mojsijeva 9,2), jer je sada u životinje bio usađen strah od ljudi.

**Spisak sveštenika**

U 8. poglavlju Knjige Jezdrine, Jezdra književnik beleži rodoslov onih koji su sa njim napustili Vavilon. Samo se oko 5 do 6 hiljada ljudi vratilo sa Jezdrom. Jezdra je najviše bio zainteresovan za rodoslov sveštenika, s obzirom da je i sam bio sveštenik, ali i zato što su sveštenici imali važnu ulogu u tačnom obavljanju službi u Hramu. Prema tome, on započinje izveštaj prateći Finesove (Eleazarov sin) sinove i Itamarove, koji potiče od Arona, prvosveštenika. Zatim, prati političku liniju cara Davida preko Hatusa, a zatim se u ostatku izveštaja osvrće na obične građane. Spomenuto je tačno 12 plemena, što čitaoce podseća na 12 plemena Izrailjevih. Iako se 12 plemena nije vratilo u celini, mali broj Jevreja koji je to učinio bio je podjednako važan kao da je 12 plemena i dalje bilo netaknuto. Jedna od pouka ovog rodoslova je da će Bog bdeti nad povratnicima kao što nikada nije napustio 12 izrailjskih plemena.

Nakon što Jezdra okuplja narod na reci Avi da bi otpočeli putovanje u Jerusalim, postaje žalostan jer Leviti nisu došli. Oni koji su trebalo da poučavaju narod o Bogu i koji su imali najveću ulogu u obnavljanju naroda u njihovom „hodu sa Bogom“ nisu nameravali da se vrate u izrailjsku zemlju. Zato Jezdra preduzima određene korake. On poziva devet glavara i još nekoliko ljudi koji su predstavljeni kao „učitelji“ (Jezdra 8,16) i nalaže im da odu k čoveku po imenu Ido u Kasifiji i i da od njega zatraže da im pošalje Levite i pojedine Netineje. Ne zna se mnogo o Idu ili mestu Kasifija, osim da je bilo mesto gusto naseljeno Jevrejima. Jezdra tada hvali Boga jer je Ido poslao 38 Levita i 220 Netineja, koji su bili postavljeni da služe Levitima i pomažu u Hramu. Grupa sveštenika odgovorila je na podsticaj Svetog Duha i odlučila da se pridruži skupu na reci Avi.   

U tekstu Nemija 12 zabeležena su imena sveštenika i Levita od vremena prvog povratka iz Vavilona pa sve do vremena Jezdre i Nemije. Da ponovimo još jednom, zapisivanje imena ukazuje na značaj svešteničkih porodica. Izveštaj o posvećenju jerusalimskog zida sledi odmah nakon nabrajanja sveštenika i Levita, jer pre samog izveštaja mora biti utvrđeno da narod ima dovoljno službenika potrebnih za posvećenje, koji su posvećeni i pobožni.

**Spisak zlatnih i srebrnih predmeta**

Pre nego što su otišli u Jerusalim, Jezdra je proglasio post i vreme molitve. Nije želeo da traži pratnju od cara; umesto toga proveo je vreme na svojim kolenima. Znao je da im treba zaštita na putovanju i da ih Bog izbavi od razbojnika i pljačkaša. Pre polaska u Jerusalim, Jezdra je podelio predmete i darove za Hram između 12 glavara svešteničkih. Spisak ovih predmeta zabeležen je u tekstu Jezdra 8,24-30. Srebrni i zlatni predmeti bili su dragovoljni darovi Bogu. Kada su primili predmete, Jezdra im govori: „Vi ste sveti Gospodu i ovi su sudovi sveti.“ (Jezdra 8,28) Koncept svetosti bio je ključan u Knjizi Jezdrinoj, jer su povratnici trebalo da posvete svoj život Bogu i postanu Njegovi predstavnici na Zemlji. Jezdra i glavari želeli su da isprave rđava dela koja su njihovi očevi učinili. Izvršavali su misiju za Boga i nameravali su da to ostvare potpunom posvećenošću Njemu.

**Spisak životinja za žrtvu paljenicu**

Još jedan spisak nalazimo na kraju ovog izveštaja kada izgnanici stižu u Jerusalim. Spisak se sastoji od životinja koje su bile prinete Bogu kao žrtve paljenice nakon što su sigurno stigli u svoj novi dom (Jezdra 8,35). Narod prinosi 12 junaca, 96 ovnova, 77 jaganjaca i 12 jaraca. Neverovatan broj životinja prinesenih na žrtvu paljenicu ukazuje na zahvalnost povratnika. Bili su zahvalni za Božju zaštitu, jer su shvatili da nije slučajno to što su sigurno stigli u Jerusalim. Radovali su se budućim danima. Pošto se Bog pobrinuo za njih na putu, znali su da je imao plan o napretku Izrailja.

### PRIMENA U ŽIVOTU

1. Osvrnite se na spiskove koji su prethodno spomenuti i razmislite kakve još pouke možemo naučiti iz svakog od njih.

a) Odgovorite na sledeća pitanja:

1. Zašto je književnik smatrao da je važno da zabeleži spiskove?

2. Zašto je Bog sačuvao ove izveštaje?

3. Šta oni znače za vas danas?

4. Kakve još Božje osobine možete zapaziti u njima, osim da se stara o nama i obraća pažnju na detalje?

2. Svetost je bila važna misao sveštenstva, kao i izrailjskog naroda. U celini, to je razlog zašto je bilo neophodno sačuvati izveštaje o svim sveštenicima i Levitima. U celom Starom zavetu Bog poziva svoj narod da bude svet jer je On svet (3. Mojsijeva 19,2). Biti svet jer je Bog svet znači brinuti o moralnoj čestitosti.

a) Da li je svetost i sveto življenje i danas važno? Ako jeste, zašto?

b) Da li se moralno čestita osoba izdvaja u današnjem svetu?

c) S obzirom da mi nemamo starozavetni Hram i sveštenstvo, šta možemo da učinimo da bismo bili sigurni da smo mi, kao adventistički hrišćani, potpuno posvećeni Bogu i da živimo svetim životom?  