---
title:  Ponizni pred Bogom
date:   27/11/2019
---

`Pročitajte tekst 5. Mojsijeva 30,1–6. Kakvo obećanje je ovde dato jevrejskom narodu? Šta mora da je ovo obećanje, među ostalim obećanjima poput njega, značilo ljudima kao što su Jezdra i Nemija?`

Jezdra i Nemija poznavali su proročanstva. Znali su da će Bog vratiti narod iz zarobljeništva. Videli smo u 9. poglavlju Nemijine knjige da su oni shvatali svoju istoriju i razloge svojih nevolja. U isto vreme, uprkos svojim gresima, poznavali su isto tako Božju dobrotu i vođstvo.

Prema tome, oslanjali su se na Gospoda da će povratak iz zarobljeništva učiniti uspešnim. Ta obećanja, međutim, nisu značila da se neće suočiti sa mnogim izazovima na tom putu. U velikom delu ovog tromesečja do sada, posmatrali smo iskušenja i nevolje s kojima su se suočavali i pored Božjih obećanja.

`Pročitajte tekst Jezdra 8,16–23. Šta je predstavljao izazov u ovom tekstu i kako su odgovorili na njega?`

Uprkos obećanjima, Jezdra je znao koliko je putovanje bilo opasno. Prema tome, post i poniznost pred Bogom bili su načini da priznaju koliko njihov uspeh zavisi od Gospoda. U to vreme, uz toliko mnogo opasnosti koje su ih očekivale, Jezdri se javila misao da zamoli cara za pomoć i zaštitu. Međutim, na kraju je odlučio da to ne čini, za razliku od Nemije (Nemija 2,9) kome je pratnja pružila zaštitu. Jezdra je očigledno smatrao da će ukoliko pita cara osramotiti Gospoda, jer je već rekao caru: »Ruka je Boga našega na dobro nad svima koji Ga traže, i jačina je Njegova i gnjev na sve koji Ga ostavljaju.« (Jezdra 8,22) Ovom prilikom sve je proteklo dobro, jer je kasnije napisao (Jezdra 8,31) da ih je Gospod zaštitio i da su sigurno stigli na svoje odredište.

`Naravno, treba da imamo poverenja u Boga u svemu. Istovremeno, u kojim trenucima pozivamo čak i one koji nisu naše vere da nam pomognu? Zašto u mnogim slučajevima to nije pogrešno, već mo­žda čak i prikladno? `