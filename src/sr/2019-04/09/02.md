---
title:  Bog istorije
date:   24/11/2019
---

`Pročitajte sledeće tekstove: Jezdra 1,9–11; Danilo 1,1.2. Kako nam tekstovi iz Knjige proroka Danila pomažu da shvatimo na šta je Jezdra ukazivao?`

Zapazite kako su u Jezdrinoj knjizi dati detalji, dok je u Knjizi proroka Danila predstavljena široka slika. Međutim, ovi tekstovi zajedno pokazuju da Gospod upravlja u svemu.

»Istorija naroda i danas nam govori. Svakom narodu i svakom pojedincu Bog je odredio mesto u svom velikom planu. I danas se ljudi i narodi kušaju viskom u ruci Onoga koji nikada ne greši. Svi oni svojom odlukom određuju svoju sudbinu, a Bog ih sve svagda nadglasa radi ispunjenja svojih namera.« (Elen Vajt, Istorija proroka i careva, str. 345; str. 536. original)

`Pročitajte: Danilo 5. Šta ovi stihovi uče o sudu izrečenom nad Valtasarom?`

Vavilon je pao u oktobru 539. godine p. n. e., kada ga je osvojio Kir, car medopersijske vojske. Valtasar, pogrešno se oslanjajući na svoje uspehe, raskoš i slavu, bio je toliko ohol da je priredio razvratnu gozbu u noći koja će se završiti njegovom smrću. Božanska ruka napisala je na zidu palate da su njegovi dani izbrojani i da mu se bliži kraj. Iako je poznavao sudbinu i iskustvo obraćenja moćnog cara Navuhodonosora, on nije usvojio pouke za sebe. Uvek je tragično kada ne slušamo Božje opomene i ne sledimo Njegova uputstva.

Prorok Danilo je bio prisutan, ali se niko nije obazirao na njega. Kada izgubimo svest o Božjoj svetosti i Njegovom prisustvu u životu, koračamo stazom na kojoj nas čekaju složene prilike, problemi i tragedije, koje se na kraju završavaju smrću.

`Nakon što je caru izneo izveštaj o Navuhodonosoru, Danilo je rekao: »A ti, Valtasare, sine njegov, nijesi ponizio srca svojega premda si znao sve ovo.« (Danilo 5,22) Kako možemo biti sigurni da mi, u svom okviru, ne činimo istu vrstu greške poput Valtasara? Kako stvarnost krsta uvek može da nas čini poniznima pred Bogom?`