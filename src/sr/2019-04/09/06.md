---
title:  U svetom gradu
date:   28/11/2019
---

`Pročitajte: Nemija 11,1.2. Šta se događa u ovom tekstu? Zašto su morali da bacaju žreb da bi videli ko će živeti u Jerusalimu, a ko u drugim gradovima?`

Čemu nas uči 11. poglavlje Nemijine knjige? Od pridošlica koji su se vratili u zemlju posle izgnanstva bilo je neophodno izabrati nove stanovnike Jerusalima.

Očigledno je da je bilo lakše živeti na selu nego u gradu. Narod je imao svoju zemlju, koju su nasledili od predaka. Napustiti je i otići živeti u Jerusalimu predstavljalo je žrtvu i mnogi su mogli s pravom smatrati da će propasti ukoliko to učine. Život je donosio nove izazove jer se gradski način života razlikovao od života u ruralnoj sredini. Odlazak u novu, nepoznatu sredinu uvek je težak.

Koliko je izazovno preseliti se u novi grad ili zemlju gde je potrebno širiti jevanđelje? Misija u gradovima zahteva spremnost da se preduzmu novi poduhvati, kao i suočavanje s novim nevoljama.

»Naši radnici se ne zalažu onako kako bi trebalo. Naši vodeći ljudi nisu svesni dela koje se mora izvršiti. Kad mislim na gradove u kojima je tako malo učinjeno, u kojima živi toliko hiljada duša koje treba upozoriti na skori Spasiteljev dolazak, onda osećam snažnu želju da ljudi i žene pristupaju radu u sili Duha, ispunjeni Hristovom ljubavlju prema dušama koje propadaju. « (Elen Vajt, Testimonies for the Church, 7. sveska, str. 40)

`Zašto je dug spisak sveštenika i Levita spomenut u tekstu Nemija 12,1–26? Kakva je povezanost između njih i osvećenja zida u Jerusalimu opisanog u drugom delu istog poglavlja (Nemija 12,27–47)? `

Bog želi da sve bude učinjeno na odgovarajući način. Pre nego što se veliki poduhvati mogu ostvariti, potrebni su posvećeni i revni ljudi. Ove svešteničke porodice pomogle su Nemiji u izgradnji zida da bi bez opasnosti mogli da se klanjaju živom Bogu u Hramu bez spoljašnjeg mešanja. Zidovi su bili važni radi sigurnosti, ali bez posvećenih sveštenika pravo bogosluženje bilo bi u opasnosti. Otuda je ceo narod, u svojim različitim obavezama, imao sopstvenu određenu ulogu.