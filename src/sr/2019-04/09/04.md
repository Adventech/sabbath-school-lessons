---
title:  "Gde su sveštenici?"
date:   26/11/2019
---

Nema sumnje – kao što smo videli u odeljku od ponedeljka, zadivljujuće ispunjenje proročanstva vratilo je Jevreje iz Vavilona.

Međutim, kao u svemu u šta su ljudi uključeni, postojale su određene poteškoće. Jedan od velikih problema bio je taj da, uprkos svim divnim obećanjima o povratku posle izgnanstva, mnogi Jevreji nisu želeli da se vrate u zemlju svojih očeva. Odnosno, više su želeli da ostanu u Vavilonu.

Zašto je bilo tako?

`Pročitajte: Jezdra 8,1–15. Posebno se usredsredite na 15. stih. Šta je u ovom tekstu uzrok velike zabrinutosti, i zašto bi neko ko je želeo da ponovo utvrdi izrailjski narod u njihovoj prethodnoj domovini bio zabrinut?`

Činjenica je da nisu svi Jevreji u Vavilonu, uključujući i pojedine Levite, želeli da se vrate. Nekoliko činilaca moglo je biti razlog tome. Mnogi od njih rođeni su i odgajani u novoj zemlji, i i život u njoj bilo je sve što su poznavali. Možda nisu želeli da pođu na dugačko i nesumnjivo opasno putovanje nazad u zemlju koju, pre svega, nisu ni poznavali. Mada znamo da je na kraju, uprkos izazovima, pošlo dovoljno Levita da služe u Hramu (videti odeljak od četvrtka).

»Do tog trenutka, Jevreji koji su ostali u zemlji izgnanstva proveli su tamo skoro jedan i po vek. Iskopavanja u Nipuru iznela su na svetlost dana brojna dokumenta koja pokazuju da su mnogi bogati Jevreji u toku vladavine cara Artakserksa I živeli u tom području Mesopotamije. Otuda su Jezdra i ostale vođe sigurno imale težak zadatak da ubede toliki broj ljudi, koliko mu se na kraju pridružilo, da se vrate. Ovi povratnici mogli su u početku očekivati samo težak život u svojoj staroj domovini, sa mnogo manje udobnosti nego u Vavilonu. S obzirom na ovakve prilike, iznenađuje što je Jezdra uspeo da ubedi skoro 2000 porodica da se pridruže svojoj braći u prvobitnoj domovini.« (The SDA Bible Commentary, 3. sveska, str. 376)

`»I da nam kroz mnoge nevolje valja ući u carstvo Božije.« (Dela 14,22) Šta nam ovaj stih govori o realnosti iskušenja i nevolja u životu onih koji žele verno da služe Gospodu?`