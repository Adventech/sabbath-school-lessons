---
title:  U njihovim gradovima
date:   25/11/2019
---

`Proučite spiskove navedene u tekstovima Jezdra 2 i Nemija 7. Šta zapažate u vezi s njima?`

Drugo poglavlje Jezdrine knjige (spisak onih koji su se vratili iz vavilonskog ropstva sa Zorovaveljom i Isusom) namerno je ponovljeno u 7. poglavlju Nemijine knjige. Da ponovimo, ovi spiskovi mogu nam se učiniti nezanimljivima, ali oni otkrivaju nešto važno a to je da Bog brine o detaljima o kojima mi možda ne brinemo.

Zidovi Jerusalima sada su bili završeni, i biblijski pisac namerno želi da pokaže da je Jezdrin i Nemijin naraštaj povratnika doprineo velikom poduhvatu, iako im je sam Bog podario taj uspeh. Sadašnji naraštaj oslanjao se na dela prethodnog, ali i pored toga zadatak je bio složen, prepun prepreka i nije bio dovršen kada su želeli.

Vođstvo Jezdre i Nemije bilo je cenjeno, ali je i narod obavio svoj posao. Svaka grupa učestvovala je u različitim zadacima izvedenim u različito vreme, ali rezultat je bio upečatljiv. Početak (Jezdra 2) je povezan sa krajem (Nemija 7), i ne samo da je izgrađen drugi Hram već je i Jerusalim obnovljen i dobro utvrđen.

`Pročitajte tekst Nemija 7,73. Šta nas on uči o tome koliko su bili uspešni u želji da izvrše Božju volju?`

»Sav Izrailj u svojim gradovima.«

Na mnogo načina, celokupan povratak i ponovna izgradnja bili su zadivljujući. Narod čiji je grad mnogo godina ranije bio razoren, Hram uništen i zemlja opustošena, sada se vratio u tu istu zemlju i taj isti grad i sve ponovo izgradio, čak i Hram. Sigurno im se sve činilo čudesnim, kao i okolnim narodima. Sve se to dogodilo, međutim, prema Božjoj volji i obećanjima.

`Šta se u vašem životu sada čini beznadežno, ali ipak još imate poverenja u Gospoda da će vas provesti kroz to?`