---
title:  Protiv duha zakona
date:   28/10/2019
---

`Pročitajte: Nemija 5,6–8. (Videti, takođe: 2. Mojsijeva 21,2–7) Zašto je Nemija gnevno reagovao?`

Ma koliko bilo teško da danas shvatimo, ropstvo je predstavljalo kulturološku normu u starom svetu. Ili je roditelj postajao rob ili je prodavao svoje dete. Društveno i zakonski, roditelji su imali pravo da prodaju svoje sinove i kćeri. Međutim, pošto je Bogu svojstveno da daje slobodu, On je uredio praksu u Izrailju po kojoj se od zajmodavaca zahtevalo da oslobađaju svoje robove svake sedme godine. Tako je Bog zaštitio narod od trajnog ropstva i pokazao svoju želju da budu slobodni.

Iako je pozajmljivanje zakonom bilo dozvoljeno, naplaćivanje kamate nije bilo (o biblijskim propisima protiv zelenaštva videti: 2. Mojsijeva 22,25–27; 3. Mojsijeva 25,36.37; 5. Mojsijeva 23,19.20): pa ipak, kamata koju su zajmodavci naplaćivali bila je mala u odnosu na kamate koje su uzimali okolni narodi. Od njih je traženo da plaćaju 1 posto svakog meseca. U mesopotamskim tekstovima iz sedmog veka spominje se kamata od 50 procenata za srebro i 100 procenata za žito godišnje. Prema tome, 12 procenata kamate godišnje bilo je nisko u poređenju sa običajem zemalja u Mesopotamiji. Sve u svemu, prema Božjoj Reči, jedino što su zajmodavci pogrešno činili bilo je što su naplaćivali kamatu (Nemija 5,10) i, što je zanimljivo, narod to čak nije ni spomenuo kada su iskazivali svoje nezadovoljstvo. Sve ostalo bilo je unutar društvenih normi kao i u okviru zakonskih odredaba. Zašto se Nemija onda »rasrdio vrlo«?

Izvanredno je to što on ne reaguje odmah, već prvo ozbiljno razmišlja o tom pitanju.

Činjenica da se Nemija tako odlučno bavi ovim problemom vredna je divljenja. On ne zanemaruje nepravdu samo zato što se njome te­hnički ne krši zakon ili je društveno prihvatljiva, čak i »dobra« u poređenju sa običajima u drugim zemljama. U ovom slučaju bio je prestupljen duh zakona. Naročito u vreme ekonomskih nevolja, du­žnost naroda bila je da međusobno pomažu jedni drugima. Bog je na strani potlačenih i nevoljnih, i On je morao da naloži prorocima da govore protiv zla i nasilja koje se vršilo nad siromašnima.

`Na koje načine, čak i nenamerno, možemo slediti slovo zakona dok istovremeno kršimo njegov duh? (Vidi: Mihej 6,8)`