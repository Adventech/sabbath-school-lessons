---
title:  Nemijin primer
date:   31/10/2019
---

`Pročitajte tekst Nemija 5,14–19. Kakve razloge Nemija navodi za to što ne traži »hrane upraviteljske« (Nemija 5,18) od naroda?`

Nemija je najverovatnije napisao izveštaj zabeležen u ovim stihovima kada se posle 12 godina upravljanja Judom vratio na dvor cara Artakserksa. Iako su upravitelji imali pravo da primaju prihode od svojih podanika, Nemija nikada nije zahtevao to pravo, već je sam sebe izdržavao. Ne samo da je plaćao svoje troškove, već se starao i o svojoj porodici kao i za čitav dvor. Zorovavelj, prvi upravitelj, jeste jedini drugi upravitelj čije ime znamo. Kada Nemija kaže »pređašnji upravitelji«, najverovatnije da upućuje na one koji su vršili tu du­žnost između Zorovavelja i njega. Kao posledica takvog postupanja, do trenutka kada je završio svoj mandat, verovatno je ostao bez novca. On nije sticao bogatstvo, kao što bi neko očekivao od osobe na pre­stižnom položaju, već je verovatno izgubio bogatstvo i imovinu. Nemija je bio bogat, što mu je omogućilo da svakoga dana obezbedi hranu mnogim ljudima. Bio je velikodušan u obilnom snabdevanju drugih (Nemija 5,17.18).

Iako nije isto kao ono što je Avram učinio nakon spasavanja ljudi koje su okolni narodi zarobili (videti: 1. Mojsijeva 14), ono što Nemija ovde čini svakako otkriva isto ključno načelo.

`Pročitajte: Nemija 5,19. Šta on ovde govori i kako razumevamo njegove reči u smislu jevanđelja?`

Ono što vidimo u Nemijinom iskustvu jeste primer osobe koja je stavila Gospoda i Gospodnje delo iznad svoje lične dobiti i prednosti. To je dobra pouka za sve nas, bez obzira na naše prilike. Lako je raditi za Gospoda kada nas taj rad ne košta mnogo.

`Pročitajte tekst Filibljanima 2,3–8. Na koje načine, upravo sada, u svom životu možete pokazati načela samoodricanja prikazana u ovom tekstu? `