---
title:  Nezadovoljstvo naroda
date:   27/10/2019
---

`Pročitajte: Nemija 5,1–5. Šta se događa u ovom tekstu? Zašto se podigla vika naroda?`

Jevrejska zajednica bila je ujedinjena pod Nemijinim vođstvom protiv spoljašnjih pritisaka. Međutim, unutar naroda koji se protivio progonstvu i branio od napada stranih naroda nije bilo sve u redu. Uprkos spoljašnjoj čvrstini i jedinstvenim naporima protiv neprijatelja, zajednica je bila slaba iznutra. Glavari i bogati zloupotrebljavali su siromašne i ugrožene radi svoje koristi. Prilike su bile toliko rđave da su porodice vapile za pomoć. Pojedine porodice su govorile da nemaju hrane da prehrane svoju decu; neke su se žalile da su zbog gladi založile svoju imovinu i da ništa nemaju; druge porodice su jadikovale da su morale da pozajme novac kako bi isplatile persijski porez i da su čak i njihova deca postala robovi.

Čini se da je glavni krivac njihove nevolje, koji je nagnao siromašne porodice da potraže pomoć od svojih suseda, bila glad i plaćanje poreza. Persijska vlast je od provincije Jude zahtevala porez u iznosu od 350 talanata srebra godišnje. Ukoliko osoba nije mogla da plati određeni iznos obaveznog poreza, porodica bi obično založila svoju imovinu ili prvo pozajmila novac. Međutim, ako sledeće godine ne bi uspeli da zarade novac, morali su onda da učine nešto u vezi s tim dugom. Obično je dužničko ropstvo bila sledeća mogućnost. Već su izgubili svoju zemlju, a sada je trebalo da pošalju nekog člana porodice, obično decu, da služi zajmodavcima da bi odradio dug.

Postoje trenuci u životu kada se nađemo u nevolji zbog posledica svojih postupaka; postoje, isto tako, trenuci kada se razbolimo ili se nađemo u finansijskom tesnacu, a da tome nismo doprineli svojom greškom. Prethodni izveštaj govori o vremenu kada je vlast svojim načinom upravljanja ugrožavala narod, dovodeći do sve većeg siromaštva. Bili su uhvaćeni u vrtlog sve dubljeg siromaštva bez ikakvog izlaza.

`Zanimljivo je da su se ljudi tada, kao i sada, borili sa ekonomskim ugnjetavanjem. Kakvu poruku bi trebalo da izvučemo iz činjenice da je ovo tema o kojoj se u Bibliji često govori?`