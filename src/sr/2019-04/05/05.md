---
title:  Zakletva
date:   30/10/2019
---

`Pročitajte tekst Nemija 5,12.13. Zašto Nemija izgovara prokletstvo protiv onih koji se ne budu držali svog dela dogovora?`

Iako su se vođe složile da nadoknade i vrate što su oduzele, Nemija se nije zadovoljio samo rečima. Potreban mu je bio čvrst dokaz; zato se postarao da daju zakletvu pred sveštenicima, što je tom postupku dalo zakonsku pravosnažnost u slučaju da je kasnije morao da se pozove na taj dogovor.

Međutim, zašto je izgovorio kletvu? Nemija vrši simboličan čin skupljajući svoju odeću kao da nešto drži u njoj, a zatim istresajući je kao znak da je nešto izgubio. Prema tome, oni koji prekrše ovu zakletvu sve će izgubiti. Bilo je uobičajeno da se izgovaranjem kletvi drugima naglasi značaj određenog zakona ili propisa. Narod je, takođe, bio manje sklon da se suprotstavlja zakonu kada je kletva bila povezana sa njegovim kršenjem. Nemija je očigledno smatrao da je to toliko važno pitanje da je potrebno da učini nešto drastično kako bi povećao verovatnoću uspeha.

`Čemu nas sledeći tekstovi iz Starog zaveta poučavaju povodom toga koliko je ovom narodu svetost zakletve bila važna? (4. Mojsijeva 30,2; 5. Mojsijeva 23,21–23; Propovednik 5,4.5; 3. Mojsijeva 19,12; 1. Mojsijeva 26,31)`

Govor je moćan dar koji je Bog darovao ljudima; korenito je drugačiji od onoga što je životinjama dato. Sila leži u našim rečima, sila čak i na život i smrt. Zato treba da budemo veoma pažljivi šta govorimo, šta obećavamo da ćemo učiniti i na šta se usmeno obavezujemo. Takođe je važno da su naša dela u skladu sa našim rečima. Koliko ljudi je bilo odbijeno od hrišćanstva zbog onih čije su reči zvučale hrišćanski, ali čija dela to nisu bila?

`Razmišljajte o tome koliko vaše reči imaju uticaja na druge. Kako možemo biti pažljivi u vezi s tim šta govorimo, gde govorimo i kako govorimo?`