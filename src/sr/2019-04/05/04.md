---
title:  Nemijino delovanje
date:   29/10/2019
---

Čini se da ukor upućen knezovima i vladarima – »Vi mećete bremena svaki na brata svojega« (Nemija 5,7) – nije doneo željene rezultate. Međutim, Nemija se tu nije zaustavio. Nastavio je da se bori za potlačene u narodu. On je jednostavno mogao reći da je pokušao da pouči knezove i vladare, ali da nije vredelo, i da je primoran da odustane. Uostalom, bogati i moćni u zemlji su bili ti kojima bi se suprotstavio. Ali, on nije bio zadovoljan sve dok nije rešio taj problem, iako je stekao moćne neprijatelje u tom nastojanju.

`Pročitajte: Nemija 5,7–12. Kakve argumente Nemija iznosi protiv onoga što se događa? Čime uverava narod šta je ispravno, a šta pogrešno?`

Nemija saziva veliki zbor – ceo izrailjski narod se okupio da reši ovo pitanje. On je najverovatnije računao na mogućnost da će vođe biti posramljene u prisustvu celog naroda, možda čak i uplašene da nastave dalje ugnjetavanje.

Nemijino prvo obrazloženje tiče se ropstva. Mnogi Jevreji, među kojima je najverovatnije bio i Nemija, kupovali su slobodu za druge Jevreje koji su robovali strancima. On sada pita knezove i vladare da li smatraju da je prihvatljivo da kupuju ili prodaju svoje sunarodnike. Da li ima smisla da Izrailjci kupuju Jevreje i pružaju im slobodu da bi na kraju postali robovi pripadnicima svog naroda?

Vođe ne daju nikakav odgovor jer uviđaju da je to obrazloženje razumno; zato Nemija nastavlja. On im postavlja pitanje: »Ne treba li vam hoditi u strahu Boga našega da nam se ne rugaju narodi, neprijatelji naši?« (Nemija 5,9) Nemija tada priznaje da je on lično pozajmljivao narodu novac i žito. Izjavljujući: »Oprostimo im taj dug« (Nemija 5,10), on je potvrdio zakon koji zabranjuje ovakvu praksu u odnosu sa sunarodnicima Jevrejima, i pokazao da bi voleo da pod njegovom upravom pripadnici naroda budu brižni jedni prema drugima. Zadivljujuće je što su svi dali jednodušan odgovor. Vođe su se složile da sve vrate narodu.

`Da li ste nekome učinili nažao? Većina nas, ako smo iskreni, odgovorila je potvrdno. Šta vas sprečava da čak i sada nadoknadite što je potrebno, u bilo kojoj mogućoj meri?`