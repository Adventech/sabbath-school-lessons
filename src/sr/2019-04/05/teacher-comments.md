---
title:  Pouka za učitelje
date:   01/11/2019
---

### Ključni tekst:  Nemija 5,11.15.16.

### Središte proučavanja: Nemija 5

U petom poglavlju Knjige Nemijine opisuje se kako se Nemija bori sa nepravdom među izgnanicima. Dok grade jerusalimski zid, ujedinjeni da se bore protiv neprijatelja, među ljudima različitog položaja ne vladaju dobri odnosi. Glad u zemlji ostavila je pojedine porodice bez novčanih sredstava i mogućnosti da plate persijske poreze ili kupe hranu.

Jevreji iz tog razloga zalažu svoje domove, polja i vinograde. Kada zalaganjem imovine ne uspeju da poboljšaju svoju finansijsku situaciju, moraju da pronađu druge načine da plate poreze i obezbede hranu. Pošto je dužničko ropstvo bilo uobičajena pojava u to vreme, Izrailjci, držeći se običaja, prodavali su svoju decu ili sebe svojim rođacima da bi mogli da odrade dug. Kada Nemija saznaje da Izrailjci kupuju svoje sunarodnike da bi obezbedili te porodice, njegov gnev raste. Iako je ovaj običaj bio dozvoljen zakonom, Nemija mu se protivi jer ga smatra nepravednim. Suprotstavlja se nekim od najuticajnijih Jevreja i vođa. Postavlja pitanje da li je pravedno da narod sada, kada je stekao slobodu u Izrailju, ponovo izgubi slobodu od ruku svoje braće i sestara. On konačno uverava vođe da je njihovo ponašanje etički pogrešno i oni vraćaju sve što su uzeli od siromašnih. Nemija je primer zalaganja za ono što je ispravno, čak i kada uticajni ljudi čine napravdu. Njihov položaj i ugled ne sprečavaju Nemiju da podigne svoj glas protiv onoga što je pogrešno.

**KOMENTAR**

**Struktura 5. poglavlja Knjige Nemijine**

Nemija 5 ima jasnu tematsku strukturu i može se podeliti na sledeće delove:

1. Nevolje naroda, njihove žalbe i Nemijino odlučno delovanje (Nemija 5,1–13)

a) Razlozi nezadovoljstva naroda (Nemija 5,1–5)

b) Nemijin gnev i ukor (Nemija 5,6.7a)

c) Nemija saziva zbor i optužuje vođe (Nemija 5,7b–8a)

d) Vođe ćute (Nemija 5,8b)

e) Nemija opominje vođe da hode u strahu Božjem, da vrate imovinu narodu i nadoknade gubitke (Nemija 5,9–11)

f) Pozitivan odgovor vođa (Nemija 5,12a)

g) Zakletva vođa, Nemijin simboličan postupak, narod zahvalno hvali Gospoda (Nemija 5,12b–13)

2. Nemijina dvanaestogodišnja revna i nesebična služba (Nemija 5,14–16)

3. Nemijino svakodnevno velikodušno deljenje hrane brojnim ljudima i posetiocima (Nemija 5,17.18)

4. Nemijina molitva za milost (Nemija 5,19)

**Nemija se suočava sa tlačenjem/nepravdom**

Usred napornog rada za Gospoda, protiv poglavara Božjeg naroda izraženo je veliko nezadovoljstvo. Siromašni su bili potlačeni, gladovali su, deca su im postajala robovi, polja i vinogradi su im oduzimani.

Kada je Nemiji rečeno šta se događa među Jevrejima, on se „rasrdi vrlo“. Reč prevedena kao „rasrditi“ glasi kharah i znači „biti ljut“ ili „goreti od gneva“. Kharah ukazuje na snažnu i gnevnu reakciju. Ova reč često se javlja u Bibliji. Na primer, na nju nailazimo na početku Biblije. Upućuje na Kainov gnev kada shvata da njegova žrtva nije prihvaćena, ili na Mojsijev gnev kada ugleda kako narod pleše i klanja se teletu (2. Mojsijeva 32,19.22). Međutim, reč kharah koristi se, takođe, da označi Božji gnev, koji raste kada izrailjski narod čini zlo (2. Mojsijeva 4,14; 2. Mojsijeva 32,10.11; 4. Mojsijeva 11,1.10.33).

Isti izraz „rasrdi se vrlo“ javlja se i u sledećim tekstovima. U tekstu 1. Mojsijeva 34,7. nailazimo na ovaj izraz kada je Dina osramoćena. Njena braća (Jakovljevi sinovi) postaju veoma gnevni i na kraju se svete stanovnicima Sihema ubijajući sve muškarce u gradu. U tekstu 2. Samuilova 13,21. car David se gnevi kada čuje da je njegov sin Amnon obljubio sestru Tamaru (mada, on ne čini ništa u gnevu u vezi sa ovom nepravdom). Ovaj izraz se treći put upotrebljava u tekstu Nemija 4,7. kada neprijatelji Jevreja saznaju da Izrailjci obnavljaju zidove. Neprijatelji osećaju veliki gnev jer plan obnove smatraju ozbiljnom pretnjom njihovoj vlasti u zemlji. Dva teksta tiču se veoma ozbiljnog prestupa obljube, što nam daje povoda da izveštaj o nepravdi u Knjizi Nemijinoj sagledamo, takođe, kao ozbiljan prestup. Nemija je isto toliko ljut zbog onoga što čuje kao oni koji su saznali za obljubu svoje sestre ili kćeri. Nemija stavlja nepravdu i neetičko ponašanje u istu ravan. On i tlačenje posmatra u istom svetlu. Otrežnjujuća je pomisao da je ugnjetavanje u Nemiji probudilo toliko snažna osećanja gneva. On je na ugnjetavanje Jevreja lično reagovao kao da su članovi njegove porodice bili ugroženi.

Međutim, Nemija ne postupa naglo, već „smišlja u srcu“ o tamošnjim prilikama. Reči upotrebljene u ovom izrazu su malakh i levav. Malakh ima dva glavna značenja: 1) „vladati kao car“ ili „postati car“ i 2) „razmišljati“ ili „pažljivo razmotriti“. Levav znači „srce“. Izraz doslovno glasi „u mom srcu“. Kada spojimo reči, izraz kaže da je Nemija pažljivo razmotrio to pitanje u svom srcu. Budući da su srce i um sinonimi u jevrejskoj misli, to znači da Nemija razmišlja i pažljivo procenjuje šta treba učiniti u vezi sa ugnjetavanjem i nepravdom među Jevrejima. Prema tome, još jedna važna pouka koju možemo naučiti od Nemije u ovom izveštaju jeste da na nepravdu ne treba da reagujemo u gnevu, već da odvojimo vreme da razmislimo kako bi bilo najbolje da postupimo.

Dobro je i važno pokazivati snažna osećanja protiv nepravde; međutim, to ne opravdava svaki gnev. Na primer, Kainov gnev prema bratu Avelju bio je neprimeren. Ravnodušnost prema zlu jedan je od najgorih greha. Kada ljudi vide nepravdu i okrenu glavu kao da nije njihov problem u pitanju, oni pokazuju svoju nezainteresovanost i gubitak osećaja prema grehu. Veoma je opasno kada smo emocionalno hladni i ne reagujemo na nepravdu. Naš Bog je Bog pravde; On je uvek na strani potlačenih. Često su proroci ukoravali Božji narod što nisu zaustavili nepravdu. Proroci su podsticali narod da se dobro ophode prema siromašnima i da im pomažu, poučavajući narod da budu milostivi prema udovicama, siročadi i strancima (na primer, videti: 5. Mojsijeva 10,18; 5. Mojsijeva 14,29; 5. Mojsijeva 24,19; 5. Mojsijeva 27,19; Zaharija 7,10).

Nakon ukoravanja jevrejskih knezova i poglavara, koji su ćutali i ništa nisu odgovarali, Nemija saziva „veliki zbor“ da bi se vođe suočile sa teškim posledicama svog bezobzirnog ponašanja i sa tim kako je ono uticalo na mnoge ljude. Štaviše, veliko mnoštvo delovalo je zastrašujuće, i postojala je veća mogućnost da će se vođe složiti sa njegovim zahtevima. Što je najvažnije, Nemija apeluje na njihovu odgovornost pred Bogom. „Ne treba li vam hoditi u strahu Boga našega da nam se ne rugaju narodi, neprijatelji naši?“ (Nemija 5,9) Nemija nekoliko puta u knjizi (Nemija 5,9.15; Nemija 7,2) koristi izraz „bojati se Boga“ ili „strah od Boga“.

Misao o „strahu od Boga“ trebalo je da podseti Jevreje na njihovu želju da „hodaju“ sa Bogom, da donose odluke u skladu sa Njegovom voljom, i da svoj život posvete Njemu. Zato su se Jevreji vratili u Jerusalim; došli su da bi živeli kao „odgovoran Božji narod“. Uvideli su da su njihovi očevi napustili Boga, i želeli su to da promene. Nemijin ukor ih je ućutkao, jer su konačno shvatili da nisu besprekorno živeli i da su se vratili navikama kojima su naučeni u prošlosti ili koje su usvojili od okolnih naroda. Oni ne mogu biti svetlost drugim narodima ako se ponašaju isto (čak i u manjoj meri) kao ranije, ugnjetavajući radi ličnog dobitka one koji imaju manje sreće.

Nemija nije izražavao nezadovoljstvo zbog pozajmljivanja, jer je i on lično pozajmljivao ljudima pšenicu i novac. On je govorio protiv naplaćivanja kamate. Dakle, on je zahtevao da vođe vrate imovinu koju su oduzeli i kamatu koju su naplatili.

Neverovatno je to što su vođe pozitivno odgovorile i obećale da će sve vratiti. Sveštenici se zatim sazivaju kako bi poglavari izgovorili zakletvu pred njima (Nemija 5,12.13). „I učini narod po toj riječi.“ (Nemija 5,13) Tekst ukazuje da je posle ove zakletve sav narod – plemići, službenici i ostalo stanovništvo – radilo zajedno, utvrđujući nove poslovne metode koje su podržavale prava naroda.

**Nemijino staranje o drugima**

Poglavlje se završava odlomkom koji objašnjava da je Nemija bio upravitelj Jude. Iako je imao svako pravo da zahteva porez od naroda kojim je upravljao, on je živeo po savesti i nije dodavao teret već napaćenom stanovništvu koje je moralo da šalje porez Persijancima. Umesto toga, Nemija je koristio svoj novac (platu koju je dobijao od Persijanaca) da se stara o ljudima u svom domaćinstvu i svima onima kojima je bio potreban obrok. Velikodušno je nudio drugima ono što je imao. On nije obavljao svoj posao da bi se obogatio, već da služi. Nemija je u svom životu primenio sledeće reči: „Koji hoće da bude veći među vama, da vam služi. I koji hoće prvi među vama da bude, da bude svima sluga.“ (Marko 10,43.44) On je podsticao pravdu i poniznu službu.

### PRIMENA U ŽIVOTU

**Iskoristite sledeća pitanja kao uvod u lekciju za ovu sedmicu:**

Šta je, ili šta je bilo, najteže što ste ikada morali da učinite da biste se postarali za svoju porodicu ili voljene? Podelite to sa svojim razredom.

Kao učitelj budite spremni da podelite svoja lična iskustva. Kada vi kao vođa to učinite, ohrabrujete i druge u tome. Deljenje iskustava dovešće do veće bliskosti u razredu. Kao što je Nemija brinuo o ljudima, mi takođe pokazujemo brigu kada međusobno delimo iskustva kao braća i sestre. Svi prolazimo kroz teške trenutke, i ohrabrujuće je čuti od drugih šta su doživeli i kako su se kao Isusovi sledbenici izborili sa određenim poteškoćama.

**Postavite sledeća pitanja na kraju lekcije kako biste dalje razvili ovu misao i primenu:**

1. Razmišljajte sa svojim razredom šta naročito možete da učinite da biste pomogli siromašnima, odbačenima ili ugroženima u svojoj sredini. Kako možete podsticati različitost? Kakav projekat vaš razerd može da prihvati i unese promenu u nečiji život?

2. Na koje načine možete biti kao Nemija i odlučno se suprotstaviti nepravdi? Razmislite o sledećem:

a) Na koje se načine možete suprotstaviti nepravdi u domu?

b) Na radnom mestu?

c) U školi?

d) U društvu prijatelja?

3. U Nemijino vreme tlačenje je bilo posledica pozajmljivanja i naplaćivanja kamate, i zahtevanja od osoba da postanu robovi. U današnjem svetu (ili u vašem pozivu), čega treba da se čuvamo da bismo izbegli ugnjetavanje drugih?