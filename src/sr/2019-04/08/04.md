---
title:  Struktura zaveta
date:   19/11/2019
---

Proučavaoci Biblije potvrđuju da postoji karakteristična struktura biblijskih zaveta, koja se čak zapažala u zavetima starih Hetita. Odnosno, Bog se obraćao ljudima na način koji su, u svojoj kulturi, mogli naročito razumeti.

Zaveti koji su bili uobičajeni u vreme starog Izrailja sastojali su se iz sledećih delova: uvod (ko je Bog); istorijski prolog (definisan prošli odnos); propisi ili zakoni; blagoslovi i kletve; svedočanstva, posebne odredbe ili znak zaveta. Prema tome, ne treba da nas iznenadi što je Bog još tada koristio nešto slično u obraćanju svom narodu. Koristio je ono što im je bilo poznato.

Na primer, cela 5. Mojsijeva napisana je u obliku zaveta, jer Mojsije poziva Božji narod da uđe u novi zavetni odnos sa svojim Bogom. Zavet je izražen na sledeći način: 1) uvod (5. Mojsijeva 1,1–5); 2) istorijski prolog (5. Mojsijeva 1,6–4,43); 3) propisi i zakoni (5. Mojsijeva 4,44–26,19); 4) blagoslovi i kletve (5. Mojsijeva 27–30); 5) svedočanstva (5. Mojsijeva 30,19); i na kraju 6) posebne odredbe (5. Mojsijeva 31,9–13).

`Pročitajte tekst Isus Navin 24. Kako je ovaj zavetni obrazac prikazan i u ovom poglavlju?`

Isto je i sa obnavljanjem zaveta koji je učinio Isus Navin.

Prvo, u uvodu Bog predstavlja sebe kao »Gospoda Boga Izrailjevog« (Isus Navin 24,2). Zatim sledi dug istorijski prolog u kome Isus Navin podseća narod šta je Bog učinio za njih u prošlosti (Isus Navin 24,2–13). Nakon istorijskog izveštaja, navedeni su propisi ili zakoni (Isus Navin 24,14.15.23), spomenuti su blagoslovi i kletve (Isus Navin 24,19.20), utvrđena su svedočanstva (Isus Navin 24,22.27), i izrečene posebne odredbe (Isus Navin 24,25.26). Ovde je, takođe, bio upotrebljen osnovni oblik zaveta u komunikaciji sa Izrailjem, u nameri da im se pokaže ne samo da ih je Bog vodio u prošlosti, već i šta se tražilo od njih da bi održali svoj deo zaveta.

`Pročitajte: Isus Navin 24,15. Kakvo načelo iz ovog teksta možemo primeniti na sebe danas?`