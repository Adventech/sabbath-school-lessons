---
title:  Pouka za učitelje
date:   22/11/2019
---

### Ključni tekst:  Nemija 9,38; Nemija 10,39c

### Središte proučavanja: Nemija 10

Zavet je bio najviši čin u uspostavljanju odnosa između Boga i Njegovog naroda. Izrailjci su prvo proučavali Pismo, što je dovelo do priznanja krivice i ispovedanja greha (Nemija 8; 9). Nakon priznanja, hvaljenja i molbi Jevreja, izvršeno je obnavljanje zaveta. Nemija ga je prvo potpisao, a zatim 83 glavara iz naroda. Glavari su stavili pečat na dokument, a ostali narod „dođoše te se zakleše i kletvom zavezaše da hodimo po zakonu Božijemu“ (Nemija 10,29). Obećali su potom svoju vernost Bogu dajući četiri zakletve. Zakleli su se 1) da neće sklapati brak sa pripadnicima drugih naroda, 2) da će verno svetkovati Subotu, 3) da će oprostiti sve dugove i 4) da će se starati o Hramu (uključujući davanje desetka i darova).

Drugim rečima, potpisivanje zaveta nije bilo dovoljno. Znali su da mora biti praćeno delima. Njihova posvećenost Bogu morala je biti primetna, pa su zato ponovo kao sveti narod uveli važne aspekte zajednice sa Bogom. Upravo je kroz odnos sa Bogom i odlučnim ponašanjem trebalo da uzrastu kao Božji narod. Odlučujući vid vernosti Bogu i razvijanja ispravnih navika je redovno i istrajno moljenje Boga da nas promeni i da nam pomogne. Uz Njegovu pomoć, i usredsređenošću na Njega, možemo razviti dobre navike i držati se ispravnog puta. Jevreji nisu prepustili svoj rast slučaju, već su marljivo pravili planove određenih aktivnosti koje će ih držati utemeljenima u Bogu.

**KOMENTAR**

**Tematska struktura 10. poglavlja**

1. Glavari pečate zavet (Nemija 10,1–27)

2. Narod obećava da će hoditi po Božjem zakonu (Nemija 10,28.29)

3. Obećanja zaveta (Nemija 10,30–39)

a) Neće ulaziti u mešovite brakove (Nemija 10,30)

b) Svetkovaće Subotu (Nemija 10,31a)

c) Oprostiće dugove (Nemija 10,31b)

d) Služba u Hramu (Nemija 10,32–39)

I Porez za Hram (Nemija 10,32.33)

II Drva (Nemija 10,34)

III Prvine (Nemija 10,35–37a)

IV Desetak (Nemija 10,37b–38)

V Darovi (Nemija 10,39a,b)

VI Sažeta izjava: „Ne ostavljamo doma Boga svojega.“ (Nemija 10,39c)

**Od stvaranja do ponovnog stvaranja**

Biblijski izveštaj o stvaranju počinje u 1. poglavlju 1. Mojsijeve i obuhvata niz od sedam dana. Vrhunac izveštaja o stvaranju, poznat pod nazivom Prvi izveštaj o stvaranju, jeste sedmi dan, Subota. Ovaj narativ govori ljudima da smo stvoreni zavisni od Boga i da treba da živimo u zajednici sa Njim. Drugo poglavlje 1. Mojsijeve opisuje stvaranje iz malo drugačijeg ugla, ali i dalje u okviru niza od sedam, dostižući vrhunac uspostavljanjem horizontalnog odnosa (čovek prema čoveku) kroz brak prvog para. Nažalost, zbog greha, Božje delo stvaranja bilo je narušeno od strane ljudskog roda kada su prekinuli svoju zajednicu sa Bogom kao rezultat pokušaja da žive samostalnim životom. Odbacivanje Božjeg prisustva u životu brzo je uvelo svet u stanje pokvarenosti, sve dok Bog nije bio primoran da se umeša, puštajući potop kako bi zaustavio lavinu zla; u suprotnom, uskoro ne bi bilo nikog koga bi mogao da spase.

Zahvalni smo što kad je Bog u pitanju, koji je veran svojoj Reči, uvek postoji nov početak; On ponovo stvara posle potopa u vreme Nojevo. Bog čuva ostatak i kroz njega će doneti spasenje. Ovaj izveštaj o ponovnom stvaranju, napisan u nizu od sedam, dostiže najvišu tačku činjenjem zaveta (1. Mojsijeva 8,1–9,17). Iako je Bog morao da počne ispočetka mnogo puta (Vavilonska kula, Avram, Mojsije, itd.), zavet je ostao središte odnosa između Boga i ljudskog roda.

Prema tome, zavet između Boga i ljudi važan je element misije ponovnog stvaranja u koju je Bog uključen još od čovekovog pada. Zavet je zakonsko uspostavljanje odnosa između Boga i ljudi. To je pokušaj obnavljanja narušenog odnosa između Boga i ljudskog roda. Neophodan je jer čovečanstvo ne veruje Bogu. Kada ljudi imaju poverenje jedni u druge, nije im potrebna administracija ili pravni sporazumi da bi garantovali jedni drugima da će svaka strana u ugovoru ispuniti svoja obećanja. Međutim, Bog zna da je ljudima teško da Mu veruju. Zato je pronašao način da nam pokaže da je On uvek veran. Zavet je način da nam Bog pokaže da je ozbiljan u vezi sa svojom posvećenošću nama. Bog uvek čini prvi korak. On je inicijator zaveta; On uspostavlja zavet sa nama.  

**Sklapanje zaveta**

Zavet je pravni dokument, sastavljen prema hetitskim ugovorima između dve strane (obično između vrhovnog vladara i njegovih podanika), koji zajednicu čini obaveznom. Najbolji primer kako se zavet sklapao u mesopotamskoj kulturi pronalazimo u 15. poglavlju 1. Mojsijeve, u kome Bog sklapa zavet sa Avramom.

Avram sledi utvrđen običaj uspostavljanja zaveta između dve strane. Doslovni prevod za sklapanje zaveta je „sečenje“ zaveta, jer obuhvata „sečenje“ životinja. U zavisnosti od toga koliko je podanik (sluga) bio bogat, donosio je različite životinje koje su rasecane napola. Podanik je obavljao taj posao rasecanja životinje napola, a zatim je činio zavet sa vladarom. Pošto je Avram imućan, doneo je junicu, kozu, ovna, grlicu i golupče (1. Mojsijeva 15,9). Rasekao je svaku životinju po sredini i postavio delove jedan naspram drugog na zemlju, ostavljajući stazu između njih. Ptice su zbog svoje male veličine ostale cele i postavljene su jedna nasuprot drugoj. Zadatak podanika bio je da sada prođe između rasečenih delova i izjavi nešto što ima sledeći smisao: „Neka se meni učini ono što je učinjeno ovim životinjama ako prekršim zavet.“ Vladar nije prolazio između rasečenih delova, jer je to činila samo ona osoba koja je imala niži položaj u tom odnosu. Dakle, prema običaju, Avram je kao podanik trebalo da prođe između rasečenih delova, mada u tekstu nije posebno spomenuto da je to učinio.

Međutim, iako bismo očekivali da se izveštaj završava ovim postupkom i da je zavet potpun, Bog ne okončava potvrdu zaveta u tom trenutku. Dok Sunce zalazi, Avram iznenada vidi da „peć se dimljaše i plamen ognjeni prolažaše između onijeh dijelova“. U Starom zavetu dim i oganj predstavljaju Boga (dim kao Božje prisustvo spušta se na planinu, a stub od ognja se javlja u pustinji; kasnije, u Novom zavetu, spominju se ognjeni jezici [Dela 2], itd.) Šta to znači? Bog je lično prošao između delova životinja. On nije očekivao da Avram prođe i da zakletvu; sam Bog se zakleo: „Ako prekršim ovaj zavet, neka budem rasečen napola kao ove životinje.“ Ljudi su bili ti koji su stalno iznova kršili zavet. Na kraju, upravo je Bog bio spreman da bude „rasečen“ na krstu i umre za grešne ljude da bi pokazao svoju vernost i neverovatnu ljubav. Bog nikada nije prekršio zavet; ali pošto mi jesmo, On je zauzeo naše mesto i bio rasečen napola; Bog je umro umesto nas.

Bog čini zavet sa nama da bi pokazao svoju posvećenost i dobrotu prema nama. Iako narušavamo zajednicu sa Njim, On neprestano nastoji da je popravi. On želi da nas vrati k Sebi (2. Mojsijeva 19,4; Jovan 12,32).

**Obećanja zaveta**

Jevreji u Nemijino vreme shvataju da je Bog veran. Žele da se obavežu da će biti Božji sveti narod. Glavari potpisuju dokument svedočeći da žele da budu verni Bogu. Zatim se ostatak Izrailjaca slaže sa ovim i daje zakletvu da će slediti Božji zakon. Svesni su da odgovornost hoda sa Bogom leži na njima: ali hod sa Bogom ne može se svesti samo na razgovor; u pitanju su konkretna dela. Narod mora biti poslušan Božjim učenjima.

Prema tome, nakon što je pokazana namera naroda da bude poslušan, ostatak poglavlja posvećen je opisivanju pojedinosti njihovih obećanja Bogu. 1) Neće stupati u mešane brakove sa pripadnicima okolnih naroda i neće davati svoju decu za one koji nisu posvećeni Bogu. 2) Neće kupovati ili prodavati Subotom i smatraće ga svetim danom, drugačijim danom, shvatajući da se kupovina i prodaja obavljaju ostalim danima u sedmici. 3) Takođe, svake sedme godine oprostiće sve dugove i ostaviti da se zemlja odmara, kao što je naloženo u 25. poglavlju 3. Mojsijeve, u vreme jubilarne godine. Konačno, 4) usredsrediće se na obnavljanje službe u Hramu starajući se o Levitima i sveštenicima davanjem desetka i darova i uređujući sve ostale prinose vezane za Hram. Sveštenici trebalo je da primaju desetak od desetka. U ranim danima, kada su Leviti u velikoj meri bili brojniji od sveštenika, ovaj deo predstavljao je veliki iznos: ali do Nemijinog vremena ostala je tako mala grupa ljudi da je desetak od desetka bio nedovoljan. Činjenica da su se sveštenici složili da primaju ovaj deo pokazuje njihovu nesebičnost i ponizan stav. Ono što su zbor i sluge preduzeli u Hramu pokazatelj je svesrdne posvećenosti Bogu.

### PRIMENA U ŽIVOTU

**Zavet sa Avramom**

1. Zamislite prizor sklapanja zaveta između Boga i Avrama koristeći svih pet čula. Sada odgovorite na sledeća pitanja:

a) Kakav miris bi se osećao na tom mestu?

b) Šta biste čuli?

c) Šta biste okusili da ste tamo?

d) Šta biste videli?

e) Kako biste se osećali?

2. Šta mislite o onome što je Bog učinio prolazeći između rasečenih delova životinja u 15. poglavlju 1. Mojsijeve? Šta mislite o čemu je Avram razmišljao dok je Bog „sekao“ zavet sa njim? Šta za vas predstavlja Božje sklapanje zaveta sa Avramom?

**Nemijin zavet**

1. Zašto su Izrailjci posebno dali ta četiri obećanja? Šta je važno u vezi sa svakim od njih?

2. Zajednica se vratila na početak: radovali su se, tugovali i dali obećanje Bogu. Kada je dao ova nova obećanja, izrailjski ostatak se radovao budućnosti, uvek imajući na umu da nam Bog mora pomoći u hodu sa Njim, i dati nam snagu i veću želju da Mu ostanemo posvećeni. Kakva obećanja vi možete dati Bogu? Šta možete učiniti da biste bili sigurni da ispunjavate svoja obećanja dok gledate u budućnost ispunjenu dubljom zajednicom sa Bogom? Kakvu ulogu Sveti Duh ima u vašoj posvećenosti?