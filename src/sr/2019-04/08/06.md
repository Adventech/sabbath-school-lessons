---
title:  Hram
date:   21/11/2019
---

`Osvrnite se ponovo na tekst Nemija 10,32–39. Zašto su običaji u Hramu bili važni za Izrailjce, kao što je prikazano rečima: »Da ne ostavljamo doma Boga svojega« (Nemija 10,39)? Zašto je Hram bio toliko važan za veru u celini? (Videti, takođe: Jevrejima 8,1–7)`

Izrailjci su obećali da će voditi računa o Hramu. Iako su bili mala zajednica, finansijski potlačena od strane careva, shvatili su da je potrebno da daju od onog malo što imaju kako bi Hram napredovao, a ne samo opstajao. Prema tome, odlučili su da svake godine daju trećinu sikla za službu u Hramu, umesto samo u vreme kada se vrši popis, kako je zakon nalagao. Narod je uvideo potrebu da ide korak dalje od onog što je traženo. Pored toga, dodelili su odgovornost određenim porodicama da donose drva za oltar, pošto su uvideli da će bez organizacije ta praksa nestati.

Prvine od rodova, prvenci, deseci i darovi bili su vidovi slu­žbe u Hramu namenjeni za službu sveštenika i Levita. Deseti deo svega trebalo je da pripadne Levitima. Takođe, prvenci su bili otkupljivani novcem, koji se dodavao na iznos koji su Leviti primali. Međutim, deseti deo levitskog desetka odlazio je sveštenicima.

Hram je bio žila kucavica izrailjskog naroda. Bio je u toj meri u središtu njihove vere da se najveća tragedija dogodila kada je Navuhodonosor srušio Hram i odneo svete predmete.

Kada se Hramom upravljalo na odgovarajući način, narodu je to pružalo aktivan duhovan život, jer su ljudi upućivani na konačno rešenje problema greha, koje je trebalo da bude ostvareno smrću jagnjeta. Kada je Isus umro na krstu, rešenje je bilo obezbeđeno (Rimljanima 5,5–10). Štaviše, kroz godišnju službu Dana pomirenja, narod je naučio da Bog ima plan da se zauvek oslobodi zla i greha. Drugim rečima, Hram je služio kao okvir da se narodu otkrije čitav plan spasenja. Pouke koje možemo usvojiti posmatranjem službi u Hramu ogromne su i neophodne da bismo stekli širu sliku o Božjem karakteru i planu spasenja.

`»Istinita je riječ i svakoga primanja dostojna da Hristos Isus dođe na svijet da spase grješnike, od kojijeh sam prvi ja.« (1. Timotiju 1,15) Šta je bila Pavlova nada i kako je, takođe, možemo učiniti svojom nadom? `