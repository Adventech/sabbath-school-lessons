---
title:  Za dalje proučavanje
date:   22/11/2019
---

Pročitajte poglavlje »Posvećenje« , str. 43–48. original, u knjizi Elen Vajt Put Hristu.

»Službe u zemaljskom Svetilištu delile su se u dve kategorije: sveštenici su svakoga dana obavljali službu u svetinji, dok je jednom godišnje poglavar sveštenički obavljao posebno delo pomirenja u svetinji nad svetinjama za očišćenje Svetilišta. Pokajani grešnici iz dana u dan donosili su svoje žrtve do ulaza u Svetilište, i stavljajući ruke na glavu životinje priznavali svoje grehe i tako ih simbolički prenosili sa sebe na nevinu žrtvu. Životinja je zatim bila prinošena na žrtvu.

‘Jer bez prolivanja krvi’, kaže apostol, nema oproštenja greha. ‘Jer je život (duša) tela u krvi!’ (3. Mojsijeva 17,11; Bakotić) Prekršeni Božji zakon zahtevao je život prestupnika. Krv, koja je predstavljala grešnikov izgubljeni život, čiju krivicu sada nosi žrtva, sveštenik je prenosio u svetinju i njome škropio pred zavesom, iza koje se nalazio kovčeg sa Zakonom koji je grešnik prekršio. U nekim slučajevima krv nije bila unošena u svetinju, ali su sveštenici onda morali da jedu meso žrtve, kao što je Mojsije zapovedio sinovima Aronovim, govoreći: ‘Dade vam je Gospod da nosite greh svega zbora!’ (3. Mojsijeva 10,17) I jedna i druga ceremonija na isti način simbolički su predstavljale prenošenje greha od pokajnika na Svetilište.« (Elen Vajt, Velika borba, str. 375; str. 418. original)

**Za razgovor:**

`1. Razmislite o datim obećanjima koja ste prekršili, bez obzira koliko ste bili iskreni i ozbiljni u nameri da ih održite. Šta ste naučili iz tog iskustva što vam možda može pomoći da ne učinite ponovo sličnu grešku?`

`2. Zavet je zakonsko uspostavljanje odnosa. Mi smo ga kršili u svom odnosu prema Bogu, ali On je uvek veran svom delu zaveta, čak i kada mi nismo svom. Kako ovo razumevanje Božje dobrote i vernosti približava ljude bliskoj zajednici sa Njim i na taj način nam pomaže da živimo kako bi trebalo?`

`3. Razmislite koliko puta ste bili neverni Bogu i obećanjima koja imamo u okviru »novog zaveta« (videti: Luka 22,20; Jevrejima 8,13; Jevrejima 9,15). Zašto je onda toliko važno da shvatimo plan spasenja i obećanje o opraštanju koje primamo zahvaljujući Isusovoj žrtvi, čija je krv zapečatila »novi zavet« za nas? `