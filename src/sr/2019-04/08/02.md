---
title:  Ideja zaveta
date:   17/11/2019
---

`Pročitajte tekst Nemija 10,1–29. (i podsetite se teksta Nemija 9,36–38). Ko čini ovaj zavet i zašto su ga sklopili?`

Iako su samo glavari potpisali dokument, tekst jasno beleži da »i ostali narod« »dođoše te se zakleše i kletvom zavezaše da hodimo po zakonu Božijemu« (Nemija 10,28.29). Šta je bilo toliko značajno u vezi sa zavetom da su svi želeli da sklope sporazum sa Bogom? Da bismo odgovorili na to pitanje, moramo se vratiti na sam početak i shvatiti biblijsku ideju zaveta.

Zavet je bio važan zato što je bio deo Božjeg suočavanja sa gre­šnim čovečanstvom i zato što je prikazivao Božju čežnju da uspostavi odnos sa ljudima. Isto tako, omogućavao je ljudima da iskažu svoju želju da se posvete Bogu.

Biblijski izveštaj o stvaranju iz 1. i 2. poglavlja 1. Mojsijeve ne otkriva samo stvaranje prvih ljudi, već i odnos između njih i Boga, kao i njihov međusobni odnos. Međutim, greh se tada pojavio i narušio sve te odnose. Greh predstavlja antitezu stvaranju, i donosi ono što je suprotno stvaranju (smrt).

Adamov rodoslov se na kraju razdvaja, kada Kain bira zlo (1. Mojsijeva 4,8–19), a Sit prihvata Boga (1. Mojsijeva 5,3–24). Kainov rodoslov dostiže vrhunac sa Lamehom (1. Mojsijeva 4,17–19), sedmim kolenom od Adama, koji je uveo poligamiju. Kainovo nasilje i osveta tesno su povezani sa vernim Sitovim rodom. Sitov rodoslov je, takođe, naveden, ali je sedmi u tom nizu Enoh, koji je »hodao sa Bogom« (»živeći... jednako po volji Božjoj«) (1. Mojsijeva 5,24) i bio uzet na Nebo.

Nažalost, svet je više prihvatao zlo nego Boga, i nastupio je trenutak kada je rodoslov vernih bio veoma mali, i ubrzo možda ne bi ostala nijedna porodica preko koje bi Bog mogao ispuniti svoju reč poslavši obećano Seme da spase ljudski rod. U tom trenutku, Bog se umešao puštajući potop. Međutim, potop je bio dalja suprotnost stva­ranju, ukidanje i uništenje života; ipak, Bog je uništio samo ono što su ljudi već razorili (1. Mojsijeva 6,11–13).