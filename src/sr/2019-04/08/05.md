---
title:  Obećanja
date:   20/11/2019
---

`Pročitajte tekst Nemija 10,30–39. Koje su četiri stvari Izrailjci obećali da će učiniti kao deo obnovljenog zaveta?`

Narod je obećao sledeće:

- Neće više biti mešanih brakova (neće stupati u brak sa osobom koja ih može navesti na idolopoklonstvo);
- Istinsko svetkovanje Subote (neće ih ometati obavljanje poslova);
- Opraštanje dugova i poštovanje Subotne godine da bi se postarali za siromašne i dali im slobodu;
- Finansijsko podržavanje Hrama, službe i osoblja donošenjem prvih rodova, prvenaca i desetka, osiguravajući tako nastavak pravog bogosluženja.

Prva tri obećanja ukazivala su na odnose sa drugima (brak i ukidanje dugova) i sa Bogom (Subota), dok se poslednje bavi propisima vezanim za Hram.

Cilj zajednice bio je da pokaže da su posvećeni zavetu i da će zato na praktične načine izgrađivati svoj odnos sa Bogom i drugima. Čak i ako nisu uvek savršeno čuvali zavet, razumeli su da će ispravne navike i običaji uticati na budućnost. Ukoliko je izrailjski narod želeo da nastavi ispravnim putem, morao je da uspostavi običaje i navike koje će biti korisne za ono što žele da postignu. Ako su želeli da ostvare blisku zajednicu sa Bogom, onda su pridavanje važnosti Suboti i vođenje računa o Hramu bili značajni koraci na tom putu.

Nažalost, svoja obećanja nisu u potpunosti održali, kao što je prikazano u poslednjim poglavljima Nemijine knjige. Ipak, iako ih nisu svi održali, pojedini ili mnogi ljudi jesu. Uz Božju pomoć, i usredsređenošću na Njega, možemo razviti ispravne navike i držati se pravog puta.

»Pravilnim vežbanjem volje, u vašem životu može nastupiti potpuna promena. Pokoravajući svoju volju Hristu, sjedinjujete se sa silom koja je iznad svih poglavarstava i sila. Odozgo ćete dobiti silu da se nepokolebljivo držite, i tako trajnim predanjem Bogu, postaćete osposobljeni da živite novim životom, upravo životom vere.« (Elen Vajt, Put Hristu, str. 48. original)