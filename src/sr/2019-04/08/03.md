---
title:  Zaveti u istoriji
date:   18/11/2019
---

Bog je posle potopa počeo ispočetka, sada sa Nojem i ljudima koji su kasnije došli na svet. On je sa njima takođe nastojao da uspostavi zajednicu, u čijem se središtu nalazila ideja o zavetu. U Bibliji nalazimo sedam glavnih zaveta koje je Bog učinio sa ljudima:

- prvi zavet – Adam (1. Mojsijeva 1–3)
- drugi zavet – Noje (1. Mojsijeva 6–9)
- treći zavet – Avram (1. Mojsijeva 12,1–3)
- četvrti zavet – Mojsije i izrailjski narod (poznat kao sinajski ili Mojsijev zavet; 2. Mojsijeva 19–24)
- peti zavet – Fines (4. Mojsijeva 25,10–13)
- šesti zavet – David (2. Samuilova 7,5–16)
- sedmi zavet – novi zavet (Jeremija 31,31–34)

U Bibliji se šesnaest puta koristi izraz »večni zavet«. Od tih šesnaest, trinaest se posebno odnosi na zavete sa Avramom, Izrailjem na Sinaju i Davidom. Svaki od prethodno navedenih zaveta, iako jedinstveni, nose pečat »večnog zaveta«. Kao što je večno jevanđelje prvo objavljeno u tekstu 1. Mojsijeva 3,15, a onda postepeno otkrivano kroz Bibliju, isto važi i za večni zavet. Svaki sledeći zavet služi da razjasni i produbi naše shvatanje večnog zaveta ljubavi, koji je najpotpunije otkriven u planu spasenja. Novi i stari zaveti, kako se često dele, sadrže iste elemente.

*Posvećenje:* »Metnuću zavjet svoj u njih, i na srcu njihovu napisaću ga.« (Jeremija 31,33; uporedite: Jevrejima 8,10)

*Pomirenje:* »Biću im Bog i oni će Mi biti narod.« (Jeremija 31,33; Jevrejima 8,10)

*Misija:* »I neće više učiti prijatelj prijatelja ni brat brata govoreći: poznajte Gospoda; jer će me znati svi od maloga do velikoga.« (Jeremija 31,34; Jevrejima 8,11)

*Opravdanje:* »Jer ću im oprostiti bezakonja njihova, i grijeha njihovijeh neću više pominjati.« (Jeremija 31,34; Jevrejima 8,12)