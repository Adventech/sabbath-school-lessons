---
title:  Pouka za učitelje
date:   08/11/2019
---

### Ključni tekst:  Nemija 8,8; Isus Navin 1,8; Jovan 5,39.40.

### Središte proučavanja: Nemija 8

Ova lekcija usredsređena je na to koliko je važno da provodimo vreme proučavajući Božju Reč. Izrailjske vođe i narod pokazuju izuzetnu ljubav prema Bogu i Njegovoj Reči time što mnoge sate provode slušajući čitanje Pisma. Događaji u ovom poglavlju odvijaju se u sedmom mesecu (Tišri), koji je značajan zbog tri sveta dana i praznika koji su se slavili prvog, desetog i petnaestog dana u mesecu (Praznik truba, Dan pomirenja i Praznik senica). Jezdra i Nemija su prvog dana, zajedno sa drugim vođama, pozvali narod, uključujući i decu, na skup na kome su Leviti čitali i objašnjavali Božju Reč. Narod je satima slušao izveštaje o svom nasledstvu, i o Božjoj silnoj prisutnosti i vernosti prema njima. Čitanje i objašnjavanje (i prevod) od strane Levita duboko su dirnuli narod. Slušanje poruka iz Mojsijevih knjiga uverilo ih je u njihovu grešnost i Božju svetost, što ih je nagnalo da zaplaču.

Nemija i Leviti ohrabrili su narod da ne plače, da ne bude žalostan, već da se raduje u Gospodu zbog Njegove velike ljubavi prema njima. Zahvaljujući dugom čitanju Petoknjižja, narod je saznao da petnaestoga dana tog meseca treba da proslave Praznik senica. Zato su se ponovo skupili da proslave zaboravljeni i zapostavljeni praznik svetkujući sedam dana. Za to vreme živeli su u senicama na krovu, u svojim dvorištima ili na pojedinim mestima u gradu i proučavali Božju Reč. Osmi dan se završio svečanim skupom.

**KOMENTAR**

Pošto je tekst od 8. do 10. poglavlja Knjige Nemijine napisan iz tačke gledišta trećeg lica, umesto iz ugla prvog lica, kao u ostatku Knjige, moguće je da su 8, 9. i 10. poglavlje sastavljeni kao teološko središte koje objašnjava stanje Izrailja i njihovu posvećenost Bogu. Događaji u ovim poglavljima verovatno su se odigrali nakon što je Nemijina grupa stigla u Jerusalim. Vredno je pažnje da se Jezdra javlja u 8. poglavlju, pošto se spominje zajedno sa Nemijom samo u tekstovima Nemija 8,9. i Nemija 12,26. Jasno je da je tema ove literarne jedinice Nemija 8–10 posvećenje Bogu čitanjem Pisma, priznanjem i obnavljanjem zaveta. Jezdra se ponovo javlja u narativu jer je njegova uloga da podstakne narod da proučava Božju Reč, a ne izgradnja u fizičkom smislu. Tekst Nemija 1–6 (kao i Jezdra 1–6) usredsređuje se na građevinske projekte, ali pažnja se zatim usmerava na izgradnju Božjeg naroda (Nemija 7–13; takođe naglašeno u: Jezdra 7–10). Nemija 8 pokazuje da čitanje Reči ima ključno mesto u iskrenom življenju u Božjoj prisutnosti.

**Struktura 8. poglavlja Knjige Nemijine**

A. Čita se Knjiga Zakona (Nemija 8,1.2)

    B. Narod odgovara i klanja se Bogu (Nemija 8,3–6)

      C. Razumevanje pročitanog teksta (Nemija 8,7.8)

         D. Ovaj dan je svet: ne tugujte i ne plačite (Nemija 8,9)

            E. Radost Gospodnja je vaša snaga (Nemija 8,10)

        D’. Ovaj dan je svet: ne budite žalosni (Nemija 8,11.12)

     C’. Prilikom čitanja shvataju da treba da borave u senicama (Nemija 8,13–15)

   B’. Narod odgovara i pravi senice (Nemija 8,16.17)

A’. Čita se Knjiga Zakona (Nemija 8,18)

**Čitanje Božje Reči**

Čitanje Božje Reči važna je misao u 8. poglavlju Knjige Nemijine. Izuzetno je to što je narod satima slušao čitanje, od jutra do podneva (Nemija 8,3), otprilike pet do sedam sati, što pokazuje njihovu otvorenost da poslušaju Boga. Međutim, ovo vreme nije obuhvatalo samo slušanje pročitanih tekstova, već i razumevanje. U stvari, „razumevanje“ predstavlja najvažniju misao u poglavlju.

U poglavlju se reč bin, „shvatiti“ ponavlja šest puta (Nemija 8,2.3.7.8.9.12). Upečatljivo je to koliko se često ta reč i misao javljaju. Pisac namerno stalno iznova ponavlja pojam shvatanja da bi privukao našu pažnju. Pored reči bin, reč sakhal se koristi dva puta i takođe znači „shvatiti“, kao i „biti mudar i razborit“ i „poimati, posedovati mudrost i razboritost“ (Nemija 8,8.13). Na početku poglavlja rečeno je da su se okupili svi koji „mogahu razumjeti“ (Nemija 8,2), misleći na odrasle i decu dovoljno staru da razumeju Pismo. Reč nije trebalo samo da poslušaju i odmah zaborave. Umesto toga, trebalo je da ima značenje i svrhu u njihovom životu, da im pomogne da steknu veću mudrost i da izvrši preobražavajući uticaj. Sticanje znanja se ne svodi na pamćenje lepih pojmova i informacija. Znanje treba da utiče na naše celo biće.

**Odgovor naroda**

Reči su na zadivljujući način izvršile određen uticaj na skup i oni su zaplakali. Ono što su čuli iz Zakona uticalo je na njihovo razumevanje Boga i samim tim promenilo način na koji posmatraju sebe i svet. Slušanje Božje Reči pomaže nam da uvidimo stvari iz Božjeg ugla i sagledamo sebe kao grešnike. Ljudi danas ponekad, dok čitaju Stari zavet, pogrešno smatraju da pojedinci tada nisu mogli da vide Boga punog ljubavi: ali iz ovog teksta iz Knjige Nemijine vidimo da je upravo suprotno. Sati provedeni posvećeni Božjoj Reči, čitanje o Njegovoj milosti i moćnim delima, nije udaljilo narod od Boga, već ga je uverilo u Božju ljubav i milostivo delovanje. Shvatili su da su neverni, a da je Bog veran. Lepota i sila Pisma je u tome što nas Bog kroz njega navodi i poziva da se okrenemo Njemu, pokazujući nam ko je zaista On – Bog koji nas voli i koji čini najviše što može da nas spase i vrati Sebi.

Vreme posvećeno Božjoj Reči vodi ka ličnom i zajedničkom probuđenju. „Jer je živa riječ Božija, i jaka, i oštrija od svakoga mača, oštra s obje strane, i prolazi tja do rastavljanja i duše i duha, i zglavaka i mozga, i sudi mislima i pomislima srca. I nema tvari nepoznate pred Njim, nego je sve golo i otkriveno pred očima Onoga kojemu govorimo.“ (Jevrejima 4,12.13) Čitanje Reči narodu prožima njihovo srce i um i oni odgovaraju dubokim osećanjima. Osećaju žalost jer su svesni svog grešnog stanja; ali, na kraju pokazuju veliku radost zbog saznanja ko je Bog.

Još jedna važna tema koju pronalazimo u ovom poglavlju je uloga vođa u ovom probuđenju. Preobraženje je počelo kada su vođe sazvale zbor kao odgovor na Božje uputstvo iz Njegove Reči. Najverovatnije da su od Jezdre i Nemije učili o Bogu, i da je nepokolebljiva ljubav i posvećenost ovih vođa na njih ostavila snažan utisak. Vođe su iskoristile okolnosti i olakšali prilike. Sledili su Božje naloge, a zatim pripremili plan da dosegnu narod putem čitanja. Nisu stvari prepustili slučaju, već su organizovali ljude koji će čitati, objašnjavati i prevoditi Pismo da bi narod u što većoj meri shvatio ono što se iznosilo.

Želja vođa da uče od Jezdre prikazuje takođe poučljiv duh i stav. Velika je tragedija kada narod smatra da sve zna i da ne treba ni od koga da uči. Nažalost, ovakav stav isključuje spremnost da nas Sveti Duh poučava. Biti otvoren za učenje od drugih, a naročito od Boga, preduslov je za unošenje promena za Boga u svetu.

**Radost Gospodnja**

Prethodno prikazan vrhunac ili središte hijastičke strukture ovog poglavlja je tekst Nemija 8,10, u kome se ponavlja da je „ovaj dan svet“, a zatim objavljuje: „Ne budite žalosni.“ Zašto? „Jer je radost Gospodnja naša sila (ma’oz).“ (Nemija 8,10) Tri puta je narodu rečeno da ne tuguje i ne bude žalostan, već da se raduje. Ma’oz znači „utočište, uporište i tvrđava“. U Pismu se takođe prevodi kao „zaštita“, ali se najčešće prevodi kao „krepost, grad ili utočište“. Na primer, psalmista piše o Bogu kao o Onome ko je ma’oz, naše utočište i krepost (Psalam 31,4; Psalam 37,39; Psalam 43,2; Psalam 52,7). Reč za radost (khedwah) javlja se samo dva puta u Bibliji. Drugi primer nalazi se u tekstu 1. Dnevnika 16,27, u pesmi u kojoj David hvali Boga u vreme kada je kovčeg zaveta smešten u Šator od sastanka: „Slava je i veličanstvo pred Njim, sila i radost u stanu Njegovu.“

Praznik truba započinjao je duvanjem u šofar (ovnujski rog), označavajući početak priprema za Dan pomirenja; bilo je to vreme (10 dana) preispitivanja i pokajanja.

Da, Jezdra i Leviti govore narodu da treba da prestane da tuguje i plače jer je dan svet. Jezdra kaže narodu da je radost koja dolazi od Gospoda njihova krepost, uporište i utočište. Ako žele da budu čvrsto utvrđeni i snažni onda treba da imaju „radost Gospodnju“. Zapazite, takođe, da su svetost i radost nerazdvojne. Radost potiče iz razumevanja da im je Bog oprostio. Ova radost Gospodnja trebalo je da bude ispoljena kroz jelo i piće sa njihovim porodicama, kroz uživanje u jelu i međusobno druženje. Pored toga, trebalo je da dele hranu sa onima koji nisu imali ništa spremljeno za gozbu. Bilo je odvojeno vreme od 10 dana za preispitivanje pre Dana pomirenja. Međutim, Jezdra želi da narod shvati da nije samo pokajanje neophodno. Iskazivanje radosti zbog onoga što je Bog učinio pružajući spasenje podjednako je važno. Nije trebalo da zaborave obećanje o spasenju, već da mu se raduju.

### PRIMENA U ŽIVOTU

Jezdra je poučavao narod da snaga za svakodnevni život potiče iz radosti u Gospodu. Ova pouka skoro da izgleda previše jednostavno. Kako je moguće da je najvažnije rešenje za naše svakodnevne probleme radovanje u Gospodu?

Kada se usredsredimo na radost u Gospodu bez obzira šta se događa u našem životu, verujemo da je On dovoljno velik da reši naše probleme. Ovakvo poverenje u Boga nas podiže i uliva nam hrabrost da se suočimo sa svakim danom. Ne dozvoljava nam da klonemo i sažaljevamo sebe zbog okolnosti u kojima se nalazimo. Umesto toga, pomaže nam da budemo usredsređeni na ono što Bog može da učini, i što je već učinio za nas na krstu.

1. Setite se biblijskih ličnosti koje su se našle u teškim prilikama u svom životu, a ipak su smatrale da ih Bog vodi kroz nevolje. Šta možemo naučiti iz tih primera?

2. Koliko je važan naš stav? Viktor E. Frankl, austrijski psiholog koji je preživeo holokaust je zapisao: „Čoveku sve može biti oduzeto osim jedne stvari: poslednje ljudske slobode – da izabere svoj stav u svakoj datoj okolnosti, da izabere svoj sopstveni put.“ (Man’s Search for Meaning: An Introduction to Logotherapy [New York: Washington Square Press, 1963], str. 104) Da li se slažete sa ovom izjavom? Razgovarajte o tome. Zašto stav toliko mnogo utiče na naš život?