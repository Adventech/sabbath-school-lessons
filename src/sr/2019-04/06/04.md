---
title:  Čitanje i tumačenje Reči
date:   05/11/2019
---

`Pročitajte tekst Nemija 8,4–8. Kako je vršeno čitanje Zakona?`

Postojale su dve grupe od po 13 ljudi koje su stajale pored Jezdre u toku čitanja. Prva grupa od njih 13 (Nemija 8,4) pomagala je u čitanju Božje Reči, dok je druga grupa od njih 13 (Nemija 8,7) pomagala u razumevanju tekstova. Ne znamo nikakve pojedinosti o tome kako je ovaj program tekao na otvorenom trgu; međutim, moguće je da su ljudi koji su pomagali u čitanju držali Toru (jevrejski svici bili su teški i bilo je potrebno da ih neko drugi odmotava), a takođe i čitali iz nje redom, smenjujući se međusobno. Pošto su čitali od jutra do podneva, našli su način da dođu do svih na trgu.

Izraz »razlagahu misao« i »te se razumijevaše što se čitaše« (Nemija 8,8) može da se odnosi ili na tumačenje ili na prevod tekstova. I jedno i drugo je moguće u ovom slučaju. Narod se vratio iz Vavilona, gde su živeli dugi niz godina, i njihov prvi jezik bio je aramejski. Prema tome, mnogima nije bilo lako da razumeju čitanje na jevrej­skom, naročito mlađim naraštajima. Istovremeno, oni koji su čitali Bibliju mogli su imati koristi od objašnjenja i komentara.

Propovedanje i objašnjavanje oživljava tekst i podstiče slušaoce da lično primene ono što saznaju.

`Pročitajte: Dela 8,26–38. Koji događaj podseća na ono što se dogodilo u Jerusalimu u prethodnim tekstovima? Kakve pouke pronalazimo ovde za nas?`

Kao protestanti, shvatamo da svaki vernik pojedinačno mora poznavati Božju Reč za sebe, i da ne smemo slepo prihvatati nečije reči o biblijskoj istini, bez obzira na njihov autoritet. U isto vreme, zar nismo svi primili blagoslove kada nam je neko objasnio značenje određenog teksta? Svako od nas treba da zna u šta veruje, ali to ne znači da ponekad ne možemo biti poučeni učenjima drugih?