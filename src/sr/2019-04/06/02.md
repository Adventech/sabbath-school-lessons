---
title:  Skupljanje naroda
date:   03/11/2019
---

`Pročitajte tekst Nemija 8,1.2. Šta ovaj tekst govori o tome koliko je Božja Reč bila važna narodu?`

Kada su Jevreji konačno završili izgradnju zida i preselili se u Jerusalim, sedmog meseca svi su se skupili na jerusalimskom otvorenom trgu. Sedmi mesec, mesec Tišri, bio je možda najvažniji mesec za Izrailjce, jer je bio posvećen Prazniku truba (priprema za Božji sud, prvi dan u mesecu), Danu pomirenja (dan suda, deseti dan u mesecu) i Prazniku senica (sećanje na Božje izbavljenje iz Egipta i Njegovo staranje u vreme putovanja u pustinji, petnaesti dan u mesecu). Skup se održao prvog dana u mesecu kada se slavio Praznik truba. Glavari su pozvali narod na ovaj poseban skup da bi im čitanjem Zakona pružili priliku da nauče o svom Bogu i svojoj istoriji.

Narod je pozvao Jezdru da donese Mojsijevu knjigu Zakona pred njih i da im čita. Napravili su čak i postolje, govornicu, za ovu priliku. Vođe nisu primorale zajednicu na to. Naprotiv, »oni«, narod, rekli su Jezdri da donese Knjigu. Najverovatnije da je Jezdra čitao iz Mojsijevih knjiga, koje su obuhvatale Zakon dat Mojsiju na gori Sinaj.

`Pročitajte tekst 5. Mojsijeva 31,9–13. Šta im je Gospod rekao na tom mestu i kakve pouke možemo usvojiti za sebe?`

U tekstu 5. Mojsijeva 31,9–13. Mojsije je rekao Izrailjcima da u vreme Praznika senica treba da se skupe i zajedno čitaju Božji zakon. Spomenuto je da treba da se saberu različite grupe ljudi: muškarci, žene, deca i stranci koji žive u gradu.

`Tekst Nemija 8,1. kaže da su se skupili »jednodušno«. Šta nam to govori o važnosti jedinstva među vernicima koji predstavljaju jedno telo? `