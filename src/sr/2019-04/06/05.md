---
title:  Odgovor naroda
date:   06/11/2019
---

Kada je Jezdra otvorio Božju Reč, Toru, narod je ustao. Pre nego što je počeo da čita, Jezdra je blagoslovio Boga. Posle čitanja, narod je jednoglasno odgovorio: »Amin, amin!« (Nemija 8,5.6), podižući ruke prema nebu. Zatim su pognuli svoje glave i poklonili se Bogu licem do zemlje.

`Pročitajte: Nemija 8,9–12. Zašto su vođe rekle narodu »ne tužite ni plačite«?`

»Tako su u kasnijim godinama, kada je Božji zakon pročitan u Jerusalimu, zarobljenicima, koji su se vratili iz Vavilona, i kada je narod plakao zbog svojih prestupa, bile izgovorene ove prijatne reči: ‘Ne plačite... idite i jedite pretilo i pijte slatko i šaljite delove onima koji nemaju ništa zgotovljeno, jer je ovaj dan svet Gospodu našemu. Zato ne budite žalosni, jer je radost Gospodnja vaša sila.’ (Nemija 8,9.10)« (Elen Vajt, U potrazi za boljim životom, str. 168.169; str. 281. original)

Dok je narod slušao Božje reči, postao je svestan svoje grešnosti i počeo je da plače. Kada nam se Bog otkriva i počnemo da shvatamo da je Bog pun ljubavi, dobrote, milosti, i vernosti, naša nedostojnost i neuspeh da budemo ono što bi trebalo da budemo izlazi u prvi plan. Sagledavanje Božje svetosti kroz Njegovu reč podstiče nas da u novom svetlu uvidimo svoje užasno stanje. Ovakvo shvatanje uticalo je na izrailjski narod da plače i tuži, ali nije trebalo da tuguje »jer je radost Gospodnja vaša sila« (Nemija 8,10). Drugim rečima, uprkos svojim padovima, mogli su se osloniti na Božju silu.

Ovo je, takođe, bio poseban dan, sveti dan, Praznik truba (Roš Hašana), na koji je kratko duvanje u trube označavalo važnost pripreme »srca« za Gospodnji sud (Dan pomirenja, koji se slavio desetog dana meseca Tišrija). Duvanje u trube bio je poziv da stanu pred Boga i da se pokaju. Pošto je dan bio određen da podseti narod da se okrene Bogu, plakanje i tugovanje je razumljivo. Međutim, vođe su ih podsetile da ih je Bog čuo kada su se pokajali, pa je prema tome nastupilo vreme da se raduju Božjem praštanju.

`Šta nam činjenica da je Isus zbog greha otišao na krst, jer je to bio jedini način da se reši problem greha i da se nama pruži nada, govori o tome koliko je greh rđav? `