---
title:  Čitanje Reči
date:   02/11/2019
---

### Tekstovi za proučavanje u toku sedmice
Nemija 8,1–8; 5. Mojsijeva 31,9–13; Matej 17,5; Dela 8,26–38; Nemija 8,9–12; 3. Mojsijeva 23,39–43.

> <p>Tekst za pamćenje</p>
> »I čitahu knjigu, zakon Božji, razgovijetno, i razlagahu smisao, te se razumijevaše što se čitaše.« (Nemija 8,8)

Jerusalimski zid bio je završen. Izrailjci su postavljanjem kapija, pod vođstvom Nemije, dovršili glavni zadatak. Kada je izgradnja zida privedena kraju, okolni narodi su se uplašili i prepoznali »da je Bog naš učinio to djelo« (Nemija 6,16). Neprijatelji su shvatili da je Bog Izrailjev stvaran, jer su uprkos izuzetnom protivljenju i mržnji koje su doživeli ipak dovršili započeti posao.

Nemija je nakon završetka zida postavio upravitelja Jerusalima (svog brata Ananija) i zapovednika grada (Ananiju). Obojica su bila izabrana na osnovu poštenja, pouzdanosti i poštovanja prema Bogu (Nemija 7,2) a ne prema rodoslovu. Zid je bio završen u toku meseca Elula (šesti mesec; Nemija 6,15).

Šta je trebalo da bude sledeći posao? Naredna poglavlja iz Knjige Nemijine (Nemija 8–10) opisuju važan niz događaja u mesecu Tišri, sedmom mesecu (Nemija 8,2). U ovim tekstovima videćemo kako su sinovi Izrailjevi bili odlučni da poslušaju Božju Reč i kako su joj se radovali.