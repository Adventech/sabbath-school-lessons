---
title:  Radost Gospodnja
date:   07/11/2019
---

Tekst: »Jer je radost Gospodnja vaša sila« (Nemija 8,10) služi kao podsetnik da je Božja volja da se radujemo i uživamo u životu. Uglavnom nije reč o bilo kakvoj radosti, već radosti koja nastaje jer poznajemo Boga i znamo da je Njegova ljubav stvarna. Uživati u Bogu i Njegovoj dobroti, radovati se zbog svega što nam je Bog pružio nešto je što treba da nastojimo da činimo svakog dana. Štaviše, uživanje u Bogu daje nam snagu da se suočimo sa danom i izborimo sa svim što nam se nađe na putu.

`Pročitajte tekst Nemija 8,13–18. Šta se ovde događa, i šta nam se govori o narodu i njihovim vođama u to vreme?`

Sledećeg dana vođe naroda došle su Jezdri da bi više naučili iz Božje knjige. Ovaj korak koji su vođe preduzele pokazao je njihovu želju da vode zajednicu ka Bogu. Shvatili su da neće povesti narod pravim putem ukoliko lično ne potraže Boga i ne zatraže znanje od Njega.

`Pročitajte: 3. Mojsijeva 23,39–43. Šta je Izrailjcima bilo naloženo da urade i zašto?`

Zapazite da se tekst Nemija 8,15. odnosi na činjenicu da su oni činili onako kako je »napisano«. Ovde vidimo još jedan primer koliko su ozbiljno sada želeli da poslušaju Božju Reč, zato što su posle nekoliko decenija provedenih u ropstvu naučili lekciju o neposlušnosti. Takođe, prema tekstovima iz 3. Mojsijeve trebalo je da slave praznik i »vesele se pred Gospodom Bogom svojim sedam dana« (3. Mojsijeva 23,40). Drugim rečima, dok su se sećali Božjih dela milosti, blagodati i spasenja, narod je trebalo da se raduje onome što je Gospod učinio za njih.

`Razmišljajte o tome šta nam je dato u Isusu, koji je bio predstavljen simbolima u svim praznicima starog Izrailja. Kako možemo naučiti da se radujemo u Gospodu, čak i u poteškoćama i bolnim iskušenjima? Zašto je, naročito u tim trenucima, važno da to činimo? `