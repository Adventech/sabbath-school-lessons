---
title:  Čitanje i slušanje Zakona
date:   04/11/2019
---

Jezdra »donese Zakon« pred zbor da čita. Šta im je čitao? Samo Deset zapovesti stalno iznova pola dana? Upućivanje na Knjigu Zakona treba shvatiti kao upućivanje na pet knjiga Mojsijevih, od Postanja do Ponovljenog Zakona, poznatih kao jevrejska Tora. Izraz »zakon«, prema tome, predstavlja samo deo onoga što je bilo obuhvaćeno čitanjem; bilo bi bolje prevesti ga kao »uputstva«. To su Božja uputstva koja nas osposobljavaju da upoznamo stazu kojom treba da hodamo da ne bismo promašili cilj. Dok je Jezdra čitao, narod je slušao o svojoj istoriji kao Božjeg naroda, počevši od stvaranja preko vremena Isusa Navina. Kroz izveštaje, pesme, poeme, blagoslove i zakone, podsetili su se borbi koje su doživeli sledeći Boga i Božje verno­sti prema njima. Tora obuhvata »zakon«, ali predstavlja i više od toga; ona objedinjuje istoriju Božjeg naroda i naročito ukazuje na Božje vođstvo. Prema tome, otkrila je zajednici njene korene i identitet.

`Pročitajte sledeće tekstove: Nemija 8,3; 5. Mojsijeva 4,1; 5. Mojsijeva 6,3.4; Isus Navin 1,8; Psalam 1,2; Priče 19,20; Jezekilj 37,4; Matej 17,5. Šta ovi stihovi uče o tome kako treba da se odnosimo prema Božjoj Reči?`

Želja naroda da čuje Božju Reč najverovatnije je bila rezultat Je­zdrinog čitanja i naučavanja Reči otkako je pre otprilike 13 godina došao u Jerusalim. Bio je posvećen Božjem delu i odlučan u tome da donese određene promene. Narodu je Božja Reč postala stvarna dok su je slušali od Jezdre. Kao rezultat, doneli su svesnu odluku da slušaju i saslušaju jer su bili zainteresovani da čuju šta Bog želi da im kaže. Dakle, ovom prilikom, pristupili su Tori sa poštovanjem i željom da uče.

Kada svoje misli ispunjavamo Rečju, više čeznemo za Bogom u svom životu.

`Kako se odnosite prema Božjoj Reči? Odnosno, iako tvrdite da verujete u nju, kako se ta tvrdnja ispoljava u vašem životu, u smi­slu kako nastojite da držite ono što ona uči? Koliko bi vaš život bio drugačiji da niste poslušni Bibliji? `