---
title:  "Hristos: Središte Knjige proroka Danila"
date:   29/12/2019
---

`Pročitajte sledeće tekstove: Luka 24,25–27; Jovan 5,39; 2. Korinćanima 1,19.20. U kom smislu je Hristos središte Pisma?`

Nema sumnje da je Isus središte Pisma, a to uključuje i Knjigu proroka Danila. Na primer: Prvo poglavlje pokazuje, mada na ograničen i nesavršen način, da je Danilovo iskustvo slično Hristovom, koji je napustio Nebo da bi živeo u ovom grešnom svetu i suprotstavio se silama tame. Štaviše, Danilu i njegovim drugovima darovana je mudrost sa visine nalik Hristovoj da bi se suočili sa izazovima vavilonske kulture. U drugom poglavlju opisan je kamen koji će se pojaviti u poslednje (eshatološko) vreme i koji ukazuje da će Hristovo carstvo na kraju zameniti sva svetska carstva. Treće poglavlje otkriva da Hristos hodi sa svojim vernim slugama u ognjenoj peći. U četvrtom poglavlju prikazano je da Bog udaljava Navuhodonosora iz njegovog carstva na određeno vreme da bi car shvatio da „Nebesa vladaju“ (Danilo 4,26). Izraz „Nebesa vladaju“ podseća nas da Hristos, kao „Sin Čovečiji“ (Danilo 7,13) prima vlast i carstvo, kako je to opisano u 7. poglavlju Knjige proroka Danila. U 5. poglavlju prikazana je smrt cara Valtasara i pad Vavilona u ruke Persijancima u noći u kojoj su se odali pijančenju i razvratu. Ovaj događaj nagoveštava sotonin poraz i uništenje Vavilona poslednjeg vremena od strane Hrista i Njegovih anđela. Šesto poglavlje govori o zaveri protiv Danila koja podseća na lažne optužbe koje su glavari sveštenički izrekli protiv Isusa. Zatim, kao što car Darije bezuspešno pokušava da poštedi Danila, tako Pilat bezuspešno pokušava da poštedi Isusa (Matej 27,17-24). U 7. poglavlju opisuje se Hristos kao Sin Čovečiji koji prima carstvo i vlada svojim narodom. Osmo poglavlje prikazuje Hrista kao sveštenika u nebeskom Svetilištu, a 9. kao žrtvu čija smrt ponovo potvrđuje zavet između Boga i Njegovog naroda. Tekst od 10. do 12. poglavlja predstavlja Hrista kao Mihaila, glavnog zapovednika, koji se bori sa silama zla i pobedonosno spasava Božji narod čak i od sile smrti.

Imajmo na umu da je Hristos u središtu Knjige proroka Danila. U svakom poglavlju Knjige neko iskustvo ili misao ukazuju na Hrista.

`Kako možemo zadržati Hrista u središtu svog života usred borbi, iskušenja, čak i trenutaka velike radosti i prosperiteta? Zašto je toliko važno da to činimo?`
