---
title:  Apokaliptička proročanstva u Knjizi proroka Danila
date:   31/12/2019
---

Proročka viđenja zabeležena u Knjizi proroka Danila drugačije su prirode od većine proročkih poruka objavljenih od strane starozavetnih proroka. Danilova proročanstva pripadaju kategoriji apokaliptičkih proročanstava, dok većina drugih starozavetnih proročanstava spada u kategoriju klasičnih proročanstava. Razumevanje osnovne razlike između tih vrsta proročanstava veoma je važno za ispravno razumevanje bibilijskog proročanstva.

Apokaliptička proročanstva imaju naročite odlike po kojima se razlikuju od takozvanih klasičnih proročanstava:

Viđenja i snovi. U apokaliptičkom proročanstvu Bog uglavnom koristi snove i viđenja da bi proroku preneo poruku. U klasičnom proročanstvu, prorok prima „Reč Gospodnju“ – koja može da uključuje viđenja – izraz koji se u malim varijacijama javlja oko 1600 puta kod klasičnih proroka.

Složeni simbolizam. Dok se u klasičnom proročanstvu simbolizam javlja u ograničenoj meri, najvećim delom obuhvatajući simbole iz stvarnog života, u apokaliptičkom proročanstvu Bog koristi simbole i slike izvan sveta ljudske realnosti, kao što su hibridne životinje ili nemani sa krilima i rogovima.

Božanska vrhovna vlast i bezuslovnost. Za razliku od klasičnih proročanstava, čija ispunjenja često zavise od čovekovog odgovora u okviru Božjeg zaveta sa Izrailjem, apokaliptička proročanstva su bezuslovna. U apokaliptičkom proročanstvu Bog otkriva uspon i pad svetskih carstava od Danilovih dana do kraja vremena. Ova vrsta proročanstva zasniva se na Božjem predznanju i suverenoj vlasti i ostvariće se bez obzira na čovekove odluke.

`Pročitajte tekst Jona 3,3–10. Da li je ovo klasično ili apokaliptičko proročanstvo? Obrazložite svoj odgovor. Kakvo je proročanstvo zabeleženo u tekstu Danilo 7,6?`

Poznavanje opštih vrsta proročanstava kao što su klasično i apokaliptičko proročanstvo može biti od velike koristi. Prvo, ove vrste pokazuju da Bog koristi različite pristupe da bi objavio proročku istinu (Jevrejima 1,1). Drugo, takvo znanje pomaže nam da više cenimo lepotu i složenost Biblije. Treće, ovo znanje takođe nam pomaže da tumačimo biblijska proročanstva na načine koji su u skladu sa svedočanstvom cele Biblije i ispravno objašnjavaju „reč istine“ (2. Timotiju 2,15).

`Na osnovu tekstova kao što su Osija 3,4.5; Amos 8,11 i Zaharija 9,1, pojedini hrišćani očekuju da se poslednji događaji zemaljske istorije odigraju na Bliskom istoku. Šta je pogrešno u ovom tumačenju? Kako nam poznavanje razlike između apokaliptičkih i klasičnih proročanstava pomaže da pojasnimo ovo pitanje?`
