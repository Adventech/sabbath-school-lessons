---
title:  Današnji značaj Knjige proroka Danila
date:   02/01/2020
---

Iako napisana pre više od 2500 godina, Knjiga proroka Danila i dalje je izuzetno važna za Božji narod u 21. veku. Zapažamo tri oblasti u kojima ova knjiga može biti značajna za nas.

Bog je suvereni vladar našeg života. Čak i kada stvari pođu naopako, Bog suvereno vlada i deluje čak preko hirovitih čovekovih postupaka da svojoj deci pruži ono najbolje. Danilovo iskustvo u Vavilonu podseća na iskustva Josifa u Egiptu i Jestire u Persiji. Ove tri mlade osobe bile su zarobljenici u stranim zemljama i pod nadmoćnom vlašću neznabožačkih naroda. Običnom posmatraču može se učiniti da su slabi i da ih je Bog zaboravio. Međutim, Gospod ih je osnažio i upotrebio na silan način. Kada se suočavamo sa iskušenjima, patnjama i protivljenjem, možemo se osvrnuti na ono što je Bog učinio za Danila, Josifa i Jestiru. Možemo biti sigurni da Gospod ostaje naš Gospod i da nas nije napustio čak i usred nevolja i iskušenja.

Bog upravlja tokom istorije. Ponekad nas zabrinjava konfuzni i besciljni svet pun greha i nasilja. Međutim, poruka Knjige proroka Danila glasi da Bog ima kontrolu. U svakom poglavlju Knjige proroka Danila zapažamo potpuno jasnu poruku da Bog upravlja istorijskim tokom. Kao što Elen Vajt kaže: „U zapisima ljudske istorije, uspon naroda, podizanje i padanje carstava, na izgled zavise od volje i junaštva ljudi. Izgleda kao da je razvoj događaja u velikoj meri određen njihovom snagom, htenjima i samovoljom. U Božjoj reči zavesa je povučena u stranu, i možemo slobodno da gledamo iza, iznad, i u svim igrama i sukobima ljudskih ineteresa, sila i strasti, kako oruđa Svemilostivoga tiho i strpljivo ostvaruju namere Njegove volje.“ (Vaspitanje, str. 153; str. 173. original)

Bog daje primer svom narodu poslednjeg vremena. Danilo i njegovi prijatelji služe kao primer života u društvu čiji je pogled na svet često u sukobu sa gledištima Biblije. Kada se na njih vrši pritisak da kompromituju svoju veru i učine ustupke vavilonskom sistemu u oblastima koje bi osporile njihovu posvećenost Gospodu, ostaju verni Božjoj Reči. Njihovo isksutvo vernosti i potpune posvećenosti Gospodu pruža ohrabrenje kada se suočavamo sa protivljenjem i progonstvom radi jevanđelja. U isto vreme, Danilo pokazuje da je moguće dati doprinos državi i društvu i ostati posvećen Gospodu.

`Pročitajte: Danilo 9,23; Danilo 10,11.12; Matej 10,29–31. Šta ovi stihovi govore o Božjem zanimanju za naše lične borbe?`
