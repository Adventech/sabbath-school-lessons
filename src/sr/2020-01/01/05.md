---
title:  Božja vremenska skala
date:   01/01/2020
---

Još jedna važna misao koju treba da imamo na umu dok proučavamo Knjigu proroka Danila jeste istorijski pristup apokaliptičkim proročanstvima. Ovaj pristup, takođe poznat i kao istoricizam, može se bolje shvatiti ukoliko se uporedi sa suprotnim gledištima, preterizmom, futurizmom i idealizmom.

Preterizam naginje tome da proročke događaje objavljene u Knjizi proroka Danila posmatra tako kao da su se dogodili u prošlosti. Futurizam tvrdi da ista ta proročanstva još čekaju na ispunjenje u budućnosti. Idealizam, zatim, smatra da su apokaliptička proročanstva simboli opštih duhovnih stvarnosti bez bilo kakvog posebnog istorijskog značenja.

Zastupnici istoricizma, suprotno tome, smatraju da Bog u apokaliptičkom proročanstvu otkriva celoviti istorijski niz od vremena proroka do poslednjeg vremena. Dok budemo proučavali Knjigu proroka Danila, videćemo da se u svakom viđenju u Knjizi (Danilo 2,7,8,11) ponavlja taj istorijski pregled, dat iz drugačije perspektive i uz nove pojedinosti. Adventistički pioniri, među koje spada i Elen Vajt, tumačili su biblijska proročanstva iz Knjige proroka Danila i Otkrivenja sa istoricističke tačke gledišta.

`Pročitajte sledeće tekstove: 4. Mojsijeva 14,34; Jezekilj 4,5.6. Šta u proročkom jeziku „dan“ obično predstavlja?`

Dok proučavamo Knjigu proroka Danila, treba takođe da imamo na umu da se proročko vreme meri prema principu dan za godinu. Odnosno, jedan dan u proročanstvu obično odgovara jednoj godini u stvarnom istorijskom vremenu. Na primer, proročanstvo o 2300 večeri i jutara treba shvatiti kao proročanstvo o 2300 godina (Danilo 8,14). Slično tome, proročanstvo o 70 sedmica treba shvatiti kao proročanstvo o 490 godina (Danilo 9,24–27).

Ova vremenska skala čini se ispravnom iz očiglednih razloga: 1) Pošto su viđenja simbolična, naznačeno vreme mora takođe biti simbolično. 2) Budući da se događaji opisani u viđenjima odigravaju u dugom vremenskom razdoblju, čak do „kraja vremena“ u nekim slučajevima, vremenske raspone povezane sa ovim proročanstvima treba tumačiti u skladu s tim. 3) Princip dan za godinu potvrđen je u Knjizi proroka Danila. Jasan primer nalazimo u proročanstvu o 70 sedmica, koje se proteže od dana cara Artakserksa do Isusovog dolaska kao Mesije. Dakle, da bi proročka vremenska razdoblja iz Knjige proroka Danila bila jasna, najočiglednije je i najispravnije da ih tumačimo prema principu dan za godinu.

`Neka od tih vremenskih proročanstava obuhvataju stotine, čak i hiljade godina. Šta ova činjenica treba da nas nauči o strpljenju?`
