---
title:  Pouka za učitelje
date:   03/01/2020
---

## PRVI DEO: OPŠTI PREGLED

### Ključni tekst:
Dela 8,30.

#### Središte proučavanja:
Luka 24,25–27; 2. Petrova 3,11–13; Jona 3,3–10; 4. Mojsijeva 14,34; Danilo 9,23; Danilo 10,11.12.

#### Uvod:
Da bismo bolje razumeli Knjigu proroka Danila, treba da se osvrnemo na tri važna i međusobno povezana pojma: Hristos, istoricizam i apokaliptička literatura.

#### Teme:

**1. Hristos.**
Ono što je Isus rekao o Starom zavetu, kao celini (Luka 24,44; Jovan 5,39), posebno se odnosi na Knjigu proroka Danila. Hristos je prikazan i u opštim temama i u posebnim primerima u izveštajima i proročanstvima u Knjizi proroka Danila.

**2. Apokaliptička literatura.**
Apokaliptička literatura ima za cilj da ohrabri Božji narod u vremenima krize i progonstva otkrivajući Božje sveobuhvatne planove za istoriju. Ovi planovi dostižu vrhunac oslobađanjem Božjeg naroda, uništavanjem zla i uspostavljanjem Božjeg večnog carstva.

**3. Istoricizam.**
Adventističko razumevanje Danilovih proročanstava temelji se na istoricističkom principu, prema kome se apokaliptička proročanstva ispunjavaju kroz istoriju. Ovaj princip najbolje objašnjava proročanstva u Knjizi proroka Danila (i Otkrivenju).

**Primena u životu:**
Uprkos očiglednom beznadežnom stanju našeg savremenog sveta, Bog upravlja u svemu. Nada blista kroz stranice Knjige proroka Danila. Hristos je postavljen za našeg vrhovnog Zapovednika i Prvosveštenika u nebeskom Hramu. Kako se ljudska istorija odvija, Bog deluje u nastojanju da porazi zlo i uspostavi svoje večno carstvo. Kao što je Elen Vajt rekla: „Nemamo se čega bojati u budućnosti, osim ako zaboravimo put kojim nas je Gospod vodio i pouke koje nam je davao u prošlosti.“ (Testimonies for Ministers, str. 31) Prema tome, proučavajmo Knjigu proroka Danila sa verom i razumevanjem.

## DRUGI DEO: KOMENTAR

**1. Hristos:**
Jedan od najvažnijih ciljeva prilikom proučavanja Biblije jeste saznavati o Isusu. Uostalom, Pismo od 1. Mojsijeve do Otkrivenja svedoči o Isusu. U Novom zavetu se oko 200 puta upućuje na Knjigu proroka Danila. Tekstovi iz ove knjige navode se u istoj meri kao i tekstovi iz Knjige proroka Isaije i Psalama, koji su najviše citirani u Novom zavetu ili se na njih najviše ukazuje. Knjiga proroka Danila sigurno može mnogo toga da kaže o Isusu. Proučimo 6 biblijskih načela koja će nam pomoći da steknemo bolje razumevanje dok u Knjizi proroka Danila saznajemo o Hristu.

Prvo, Isus je u Knjizi proroka Danila otkriven u **progresiji otkupljenja i istorije**. Isus je cilj prema kome se istorija spasenja prikazana u Danilovim proročanstvima odvija. Dakle, Isus je otkriven u Knjizi proroka Danila jer je istorijski put Božjeg odnosa prema Njegovom narodu i svetu kulminirao u Isusu.
Drugo, Isus se javlja u obrascu **obećanje-ispunjenje** iznetog u Danilovim proročanstvima. Na primer, Isus je Sin Čovečiji i budući Mesija koji je po tom redu objavljen u 7. i 9. poglavlju Knjige proroka Danila.     

Treće, dok proučavamo **tipologiju**, saznajemo da je Bog unapred odredio da određeni događaji i institucije najave važne aspekte plana spasenja. Otuda je Isus otkriven u Svetilištu/sveštenstvu/žrtvi spomenutim u Knjizi proroka Danila.

Četvrto, o Isusu takođe možemo saznati zahvaljujući **analogiji** u nekim jasnim učenjima iz Knjige proroka Danila koja se podudaraju sa Isusovim ličnim iskustvima. Na primer, pritisak koji je vršen na Danilove drugove da „popadaju i poklone se zlatnome liku“ (Danilo 3,5) podseća na sotonino kušanje Isusa: „I reče Mu: Sve ovo daću Tebi ako padneš i pokloniš mi se.“ (Matej 4,9) Vernost Danilovih drugova daje nam delimičan uvid u Isusovu savršenu poslušnost Ocu.
Peto, Isus se takođe javlja u **temama koje obuhvataju dug vremenski period** koje najavljuju Isusa u Novom zavetu. Na primer, opšta tema spasenja ukazuje na Isusa kao konačnog Spasitelja Njegovog naroda.

Šesto, **upućivanje na Knjigu proroka Danila u Novom zavetu**  još je jedan način na koji možemo otkriti više o Isusu. Na primer, tekst Otkrivenje 13,1–8. ukazuje na tekst Danilo 7; u tekstovima Matej 26,64. i Marko 14,62. Isus upućuje na tekst Danilo 7,13. i Sebe naziva „Sinom Čovečijim“. (Videti: Sidni Greidanas [Sidney Greidanus], Preaching Christ from Daniel [Grand Rapids, MI: Eerdmans, 2012])

**2. Apokaliptička literatura.**

U Bibliji nalazimo dva osnovna tipa (žanra) proročke literature. Klasično proročanstvo prikazuje Boga kako deluje unutar istorije da bi obnovio svet prema geografskom i etničkom okviru zaveta uspostavljenim sa Izrailjem (videti, na primer, Knjigu proroka Isaije, Jeremije i Amosa). Apokaliptičko proročanstvo prikazuje Boga kako uništava stari poredak pre obnavljanja sveta. Ovaj pristup značajan je u trenucima krize, kada je Božjem narodu potrebna nada i sigurnost da Bog u potpunosti upravlja tokom isotrije i da će svemu učiniti kraj. U Bibliji, apokaliptičko proročanstvo uglavnom se javlja u Knjizi proroka Danila i Otkrivenju. Apokaliptička proročanstva imaju naročite odlike koje moramo uzeti u obzir da bismo ih na odgovarajući način razumeli.

**Jedino ispunjenje.**

Apokaliptičko proročanstvo je bezuslovno i ispunjava se samo jednom. Može da ima mnoštvo duhovnih ili homiletskih primena, ali ukazuje na jedno proročko ispunjenje. Ovo ispunjenje je logična posledica istoricističkog pristupa, koji apokaliptičko proročanstvo vidi kao prikazivanje istorije od vremena proroka do kraja vremena (više o istoricizmu biće kasnije rečeno).

**Rekapitulacija.**

U Knjizi proroka Danila (i Otkrivenju) koristi se princip rekapitulacije ili ponavljanja. U tekstu Danilo 2 dat je standardni opšti pregled istorije od vremena proroka do kraja. Zatim, u 7, 8, 10, 11. i 12. poglavlju ponavlja se osnovni opšti pregled iz 2. poglavlja sa dodatkom određenih pojedinosti i drugačijih uglova sagledavanja. Kao što je jedan autor rekao, Danilo 2 opisuje obnavljanje carstva; Danilo 7 obnavljanje cara; Danilo 8 obnavljanje Svetilište; i Danilo 10-12 obnavljanje naroda. Jasno razumevanje principa rekapitulacije omogućava kontrolu prilikom tumačenja i proučavanja različitih proročkih lanaca u Knjizi proroka Danila, uključujući i izazovno proročanstvo iz 11. poglavlja.

**Princip dan za godinu.**

U apokaliptičkom proročanstvu koriste se simboli koji obuhvataju određene vremenske periode spomenute u takvim proročanstvima. Doslovno razumevanje vremenskih razdoblja nema smisla s obzirom na veličinu događaja i simbolički kontekst apokaliptičkih proročanstava. Takvi vremenski periodi moraju se shvatiti prema principu da jedan dan u proročanstvu predstavlja jednu godinu u stvarnoj istoriji. Tekstovi 4. Mojsijeva 14,34. i Jezekilj 4,5.6. uobičajeni su tekstovi koji govore u prilog načela dan za godinu. Međutim, ima još mnogo biblijskih tekstova koji pokazuju da dan odgovara jednoj godini u Bibliji (1. Mojsijeva 5; 1. Mojsijeva 6,3; 1. Samuilova 1,21; O Jovu 10,5; itd.). Konačno, budući da simbolika apokaliptičkih proročanstava koristi manje entitete u predstavljanju širih entiteta, iz ovog sledi da su vremenski periodi takođe „minijaturne simbolizacije“ većih vremenskih raspona, naime, da dan predstavlja godinu (videti: Alberto Tim [Alberto Timm], „Miniature Symbolization“, Andrews University Seminary Studies 42, no. 1, 2004: 149-167).

**3. Istoricizam.**

Za razliku od preterizma i futurizma, koji ispunjenje Danilovih proročanstava smeštaju u prošlost ili budućnost, prema istoricizmu Danilova proročanstva ispunjavaju se u rasponu od prorokovog vremena do uspostavljanja Božjeg carstva na Zemlji. Kao takav, istoricizam nije samo još jedna škola tumačenja proročanstava; zapravo, istoricizam je pristup koji se bolje slaže sa biblijskim tekstom. Sledeće tvrdnje pokazuju vrednost istoricizma.

Prvo, istoricizam je metod koji sama Biblija sugeriše. Na primer, proročki lanac u 2, 7, 8. i 9. poglavlju Knjige proroka Danila objašnjeni su sa istoricističkog stanovišta. Redosled svetskih carstava koji kulminira uspostavljanjem Božjeg carstva obuhvata vremenski period koji se proteže od vavilonskih/persijskih vremena do kraja sveta.

Drugo, velika vremenska razdoblja i sveopšti obim apokaliptičkih proročanstava (1260, 2300, 490 godina), koja spajaju carstva i konačno se završavaju Božjim carstvom, mogu se bolje objasniti na osnovu istoricističkog pristupa.

Treće, Isus je shvatio buduće uništenje Jerusalima 70. godine (Matej 24,15–20; Luka 21,20–22) kao ispunjenje teksta Danilo 9,26.27. Pavle upućuje na brojne uzastopne proročke događaje koji će se ispuniti u okviru istorije pre Drugog Hristovog dolaska (2. Solunjanima 2,1–12).

Četvrto, istoricistički pristup koristili su rani crkveni oci i reformatori. Avgustin je promenio ugao posmatranja kada je Božje carstvo izjednačio sa Hrišćanskom crkvom i milenijum sa hrišćanskom erom.

Peto, istoricistički pristup temelji se na tvrdnji da Bog deluje kroz vekove ljudske istorije da bi dovršio plan spasenja. Nema nedostataka u Božjim delima otkupljenja u planu opisanom u apokaliptičkim proročanstvima.

Da zaključimo: „Adventistički hrišćani veruju da je istoricizam ispravan metod tumačenja proročanstava koji treba koristiti prilikom tumačenja Knjige proroka Danila i Otkrivenja. Metod podržava samo Pismo i koristio se u vreme Rane crkve. Štaviše, oni smatraju da koristeći ovaj metod čuvaju važan aspekt rada reformatora na obnavljanju.“ (Don F. Nojfeld [Don F. Neufeld], ed., Seventh-day Adventist Encyclopedia [Hagerstown, MD: Review and Herald, 1995], članak pod nazivom „Istoricizam“, str. 2)

## TREĆI DEO: PRIMENA U ŽIVOTU

„Postoji potreba za mnogo dubljim proučavanjem reči Božje. Naročito bi na Knjigu proroka Danila i Otkrivenje trebalo obratiti pažnju kao nikada ranije... Svetlost koju je Danilo primio neposredno od Boga data je naročito za ove poslednje dane.“ (Elen Vajt, Testimonies to Ministers and Gospel Workers, str. 112.113)

`1. Kakav je vaš prvi utisak o Knjizi proroka Danila? Da li je to knjiga o proročkoj hronologiji, izveštajima sa duhovnom primenom, ili o Hristu? Objasnite.`

`2. Kako u svetlosti sledeće izjave Elen Vajt spajate ova tri aspekta – proročku hronologiju, izveštaje sa duhovnom primenom i hristocentričnost – u svom razumevanju knjige? „Središnja tema Biblije, tema u kojoj se sjedinjuju sve ostale teme u celoj knjizi, jeste plan spasenja, obnavljanje Božjeg lika u ljudskoj duši.“ (Vaspitanje, str. 125. original)`

`3. Kakvo stanovište o Bogu možete izvući iz definicije prethodno spomenutog apokaliptičkog proročanstva? Koliko ovakvo shvatanje ima preobražavajući uticaj na vaš odnos sa Njim? `
