---
title:  Viđenje o Knezu
date:   09/03/2020
---

`Pročitajte: Danilo 10,4–9. Šta se u ovom tekstu događa Danilu?`

Dok Danilo opisuje svoje iskustvo, jedva da možemo da zamislimo izuzetnu lepotu prizora koji vidi. Ta ljudska prilika (Danilo 10,5.6) liči na „Sina Čovečijeg“ prikazanog u viđenju o nebeskom sudu (Danilo 7,13). Njegova lanena odeća podseća na svešteničku odeću (3. Mojsijeva 16,4), što ovu osobu poredi sa „Poglavarem vojske“ prikazanom u vezi sa nebeskim Svetilištem (Danilo 8). Zlato je takođe povezano sa svešteničkim haljinama kao znak carskog dostojanstva. Na kraju, poređenje ove ličnosti sa munjom, vatrom, bronzom i snažnim glasom prikazuje ga kao natprirodno biće. U pitanju je neko ko je obdaren svešteničkim, carskim i vojnim odlikama. Ova osoba takođe ima zanimljive sličnosti sa nebeskim bićem koje se javlja Isusu Navinu neposredno pre osvajanja Jerihona (Isus Navin 5,13.14). U viđenju, Isus Navin vidi „Vojvodu vojske Gospodnje“. Zanimljivo je to što je jevrejska reč prevedena kao „vojvoda“ (sar) ista reč prevedena kao „knez“ koja se u tekstu Danilo 10,21 odnosi na Mihaila. Međutim, veća podudarnost javlja se između Knjige proroka Danila i Jovanovog Otkrivenja.

`Kakve sličnosti pronalazimo između Danilovog viđenja Boga u tekstu Danilo 10 i onih iz tekstova Isus Navin 5,13–15. i Otkrivenje 1,12–18?`

Prema Danilovim rečima, oni koji su pored njega uplašeni su, a sam Danilo, slab i nemoćan, pada na zemlju. Manifestacija Božjeg prisustva prosto ga savladava. Ipak, kakvi god da su njegovi trenutni strahovi, Danilovo viđenje pokazuje da Bog upravlja istorijom. Zaista, kako se viđenje odvija, videćemo da Bog Danilu otkriva opšti pregled ljudske istorije od vremena proroka do uspostavljanja Božjeg carstva (Danilo 11. i 12).

`Ako Gospod, kao što stalno iznova vidimo u Knjizi proroka Danila, može da upravlja ljudskom istorijom, šta On može učiniti u našem ličnom životu? `
