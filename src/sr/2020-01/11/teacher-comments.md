---
title:  Pouka za učitelje
date:   13/03/2020
---

## PRVI DEO: OPŠTI PREGLED

### Ključni tekst:
Danilo 10,19.

#### Središte proučavanja:
Efescima 6,12; Danilo 10: Jezdra 4,1–5; Isus Navin 5,13–15; Otkrivenje 1,12–18; Kološanima 2,15; Rimljanima 8,37–39.

#### Uvod:
Dve teme u lekciji za ovu sedmicu zaslužuju dalje proučavanje. Jedna je nevidljivi rat koji se odvija iza prizora velike borbe. Druga je sigurnost da u ovom ratu nismo sami. Knez Pobednik ustaje da se bori za nas.

#### Teme:

**1. Nevidljivi rat.**

Jedan od najozbiljnijih aspekata velike borbe između dobra i zla jeste nevidljivi rat koji se vodi u duhovnom svetu. Mi stičemo kratak uvid u ovu stvarnost posmatajući kako su zle sile uticale na persijskog cara da osujeti Božji plan da obnovi Jerusalim.

**2.  Knez Pobednik.**

Dok sukob besni, Božji narod nije sam. Moćan nebeski Knez Pobednik kreće u borbu sa zlim silama u korist Božjeg naroda i ostvaruje Božji plan.

**Primena u životu:**

Najveću borbu u svom životu ne vodimo protiv vidljivih neprijatelja od krvi i mesa, „nego s poglavarima i vlastima, i s upraviteljima tame ovoga svijeta, s duhovima pakosti ispod neba“ (Efescima 6,12). Iako se sa ljudske tačke gledišta ova bitka može činiti neravnopravnom, ne treba da se plašimo. Isus se bori u ovoj bici za nas i uz nas, i uverava nas u pobedu.

## DRUGI DEO: KOMENTAR

Dublje proučimo prethodno navedene teme iz ove lekcije:

**1. Nevidljivi rat.**

U 10. poglavlju Knjige proroka Danila predstavljeno je poslednje viđenje u knjizi, koje obuhvata tekst od 10. do 12. poglavlja. Godina je 536. p. n. e., treća godina vladavine persijskog cara Kira. Oko 50 000 Jevreja vratilo se u svoju zemlju (Jezdra 2). Kada su započeli obnavljanje Hrama, suočili su se sa ogromnim protivljenjem. Kada je Samarjanima odbijena molba da učestvuju u izgradnji, postaju ogorčeni neprijatelji Jevreja. Oni pišu pisma Kiru prikazujući Jevreje kao buntovan narod i tako uveravaju cara da zaustavi radove na izgradnji (Jezdra 4,6–16.23.24). Kada je od svojih sunarodnika Jevreja saznao kakve prilike vladaju, Danilo ponovo posti i moli se. Dvadeset i jedan dan on posti i moli se za povratnike. Bog odgovara viđenjem o „velikim stvarima“ („velikom ratu“) u kome je podignuta zavesa koja deli stvarnost koja se ne vidi od one koja se vidi. Proroku je omogućeno da nakratko vidi nebeski rat koji se odvija iza ovozemaljskih bitki.   

Kako se viđenje razvija, Danilo saznaje da protivljenje obnovi Hrama nije ograničeno samo na zemaljske vladare. Politički događaji u koje su uključeni Jevreji, Samarjani i Persijanci odražavali su nevidljivi rat između Božjih anđela i zlih sila. Ova bliska povezanost između onoga što se događa na Nebu i Zemlji jedna je od posebnih odlika apokaliptičkog proročanstva. Dakle, anđeo otkriva Danilu da se između Mihaila i persijskog kneza vodila borba, koja će se trajati i sa Grčkom, i nastaviti se u vojnim sukobima severnog i južnog cara (Danilo 11).

U daljem proučavanju razmotrimo neke od elemenata uključenih u ovaj rat. Jedno od nebeskih bića, najverovatnije Gavrilo, govori proroku Danilu da mu je persijski knez pružao otpor 21 dan dok Mihailo nije došao da mu pomogne (Danilo 10,13). U ovom trenutku, moramo da odredimo da li je persijski knez, koji se usudio da se suprotstavi Božjem anđelu, bio zemaljski vladar ili duhovna sila. Pojedini skolari tvrde da je persijski knez Kambiz, Kirov sin, koji je u to vreme bio vavilonski car i savladar svoga oca. Kambiz, poznat po tome da je neprijateljski raspoložen prema stranim religijama, smatra se vladarom koji je obustavio obnovu Hrama. Međutim, teško je zamisliti da se zemaljski car suprotstavlja Božjem anđelu do te mere da Mihailo mora da deluje. Snažniji argument da je u pitanju duhovni knez leži u paralelnoj upotrebi reči koja označava persijskog „kneza“ (sar) i Mihaila, „kneza“ (sar) koji predstavlja Božji narod. Dakle, zbog ovog kontrasta i suprotstavljanja, persijski knez mora da je bio zlonamerno biće koje se protivilo Mihailu, nebeskom knezu.

Prema tome, „veliki rat“ koji je ovde opisan jeste rat između sotone, kneza tame – koji predstavlja interese zemaljskih neprijatelja Božjeg naroda – i Hrista, velikog Kneza koji predstavlja Božji narod. Ovaj rat nalazi se u središtu velike borbe između dobra i zla, koja postaje vidljiva u političkim, društvenim i verskim zlim postupcima koji pogađaju svet. Međutim, pošto se demonske sile sve snažnije protive Božjim anđelima i pokreću zemaljske sile da napadnu Božji narod, Mihailo, „veliki Knez“ dolazi da zaštiti i spase Božji narod (Danilo 12,1). Sada ćemo se usredsrediti na Njega.

**2. Knez Pobednik.**

Mihailo se u Bibliji javlja uvek u kontekstu sukoba. U tekstu Danilo 10, On se bori protiv opakog persijskog kneza; u 12. poglavlju ustaje da oslobodi Božji narod u završnim prizorima velike borbe; u Judinoj poslanici, On se prepire sa đavolom oko Mojsijevog tela; u 12. poglavlju Otkrivenja, Mihailo se bori sa aždajom. Dakle, jasno je da je Mihailo nebeski ratnik koji predstavlja sile dobra u borbi protiv sila zla.

Da bismo bolje shvatili Mihailovu prirodu i identitet, treba da imamo na umu da je jedan od najupečatljivijih opisa Boga u Bibliji opis ratnika. Nazivaju Ga „Gospod silan u boju“ (Psalam 24,8) i Ratnik (2. Mojsijeva 15,3). Mnogi Psalmi proslavljaju Gospoda kao Ratnika Pobednika (Psalam 68). Prema tome, Bog se bori protiv neprijatelja svoga naroda, kao što su Egipćani, Hananejci, Asirci i Vavilonci. On se čak bori protiv svog naroda puštajući ih u neprijateljske ruke kada prekrše Njegov zavet. Slika o Bogu kao ratniku takođe donosi eshatološku nadu, jer će se Bog u budućnosti boriti protiv onih koji tlače Njegov narod (Zaharija 14,3).

Dobro je zapaziti da se u kontekstu u kome je Bog opisan kao ratnik javlja određeni oblik uzvika: „Ko je kao Bog?“ (2. Mojsijeva 15,11; Jeremija 50,44; Psalam 35,10; Psalam 71,19; Psalam 77,13; Psalam 89,6.8; Mihej 7,18). Dakle, nije slučajno što ime Mihailo znači „Ko je kao Bog?“ Značenje Njegovog imena  nagoveštava blisko poistovećenje sa Bogom, što se slaže sa Mihailovom ulogom božanskog ratnika. Kao takav, On liči na Boga u meri u kojoj nijedno drugo nebesko biće ili stvoreni anđeo nikada ne bi mogao. Iz tog razloga, Mihailo se u Knjizi proroka Danila mora poistovetiti sa Hristom pre Njegovog utelovljenja, večnim Božjim Sinom.

Značajno je to što je Jovan Krstitelj na prvi pogled shvatio da je Isus ratnik kome je lopata u ruci i koji će sažeći plevu ognjem večnim (Matej 3,12). Jovan je kasnije pomislio da je pogrešio, jer je Isus isterivao demone i lečio bolesne umesto da vodi rat protiv neprijatelja svoga naroda. Međutim, Jovan je dobio poruku od svojih učenika koja je potvrdila da je njegov prvi utisak bio ispravan. Isus je zaista bio božanski ratnik koji se borio protiv duhovnih sila zla. Kasnije se Isusova najsurovija borba odigrala na krstu, na kome je postigao najveću pobedu nad zlom, ali ne ubijanjem već svojom smrću. Na krstu „razoružao je poglavarstva i vlasti“ i pobedio ih (Kološanima 2,15). Posle vaskrsenja, Isus se vazneo na nebo kao Ratnik Pobednik pokazujući ratni plen u kosmičkoj povorci (Efescima 4,7.8; Palam 68; Psalam 24).

Imamo svetu dužnost da nastavimo borbu uz svog Vrhovnog Zapovednika. Nalik Isusu, moramo se boriti u ovoj duhovnoj borbi ne ubijanjem već umiranjem. Naše oružje nisu puške i bombe, već vera i Božja reč (Efescima 6,10–18). Mi se ne borimo samo protiv spoljašnjih sila, već i greha koji počiva u našem srcu. Međutim, „u svemu ovome pobjeđujemo Onoga radi koji nas je ljubio“ (Rimljanima 8,37). Nastavimo da se borimo do dana kada će Mihailo doći i uništiti zlo u svim njegovim oblicima.

## TREĆI DEO: PRIMENA U ŽIVOTU

Zamislite sledeći prizor: u galeriji fotografija zapažate neobičnu sliku srednjovečnog čoveka. Njegovo lice je iskrivljeno. Njegove usne su skupljene. Njegove pesnice stisnute. Njegovo lice puno je bora, ne zbog godina, već gneva. Dok posmatrate fotografiju, postajete potpuno uvereni da bez obzira čiji je to portret, u pitanju je osoba koju ne biste nikada poželeli za prijatelja. Srećni ste što taj čovek nije ništa drugo do beživotna fotografija.
Tada vam prilazi čuvar, govori vam ko je ta osoba i objašnjava kontekst slike. Fotografija zapravo pokazuje krupni plan advokata. Nalazio se na suđenju na kome je zastupao jednu stariju udovicu. Žena je zbog jedne velike kompanije mogla da izgubi svoje jedino parče zemlje. Advokati te kompanije pokušavali su legalnim postupcima da joj oduzmu tu zemlju. Fotografija je snimljena u trenutku kada je advokat koristio verbalne i neverbalne argumente da ubedi sudiju da donese odluku u korist te žene.

`1. Kako informacija o kontekstu menja vaš stav prema čoveku na slici? Da li bi vam bilo prijatno da vam on postane prijatelj? Razgovarajte o tome.`

`2. Na koje načine vam informacija o velikoj borbi između dobra i zla pomaže da bolje shvatite sliku ratnika koju Bog predstavlja u Pismu?`

`3. Da Gospod nije „Ratnik Bog“, da li bismo imali sigurnost da će zlo zauvek biti uništeno?`

`4. Šta za vas znači da je Isus Hristos ratnik koji se bori za vas protiv sotoninih vojski?  `
