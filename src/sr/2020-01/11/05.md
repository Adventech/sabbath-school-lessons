---
title:  Velika borba
date:   11/03/2020
---

`Pročitajte: Danilo 10,20.21. Šta je u ovom tekstu otkriveno Danilu?`

Nebeski glasnik pomera zavesu i otkriva Danilu kosmički rat koji se odvija iza prizora ljudske istorije. Čim Danilo započinje molitvu, duhovna bitka počinje da se vodi između Neba i Zemlje. Nebeska bića započela su borbu sa persijskim carem da dozvoli Jevrejima da nastave obnovu Hrama. Iz uvodnog dela 10. poglavlja Knjige proroka Danila saznajemo da je persijski car Kir. Međutim, sam car ne može da pruži značajan otpor nebeskom biću. To ukazuje da iza ljudskog cara stoji duhovna sila koja podstrekava Kira da zaustavi Jevreje u obnovi Hrama.

Slične prilike vladaju u 28. poglavlju Knjige proroka Jezekilja, u kome car tirski predstavlja sotonu, duhovnu silu koja se krije iza cara toga grada. Prema tome, ne treba da nas iznenadi što persijski carevi protiv kojih Mihailo dolazi da se bori uključuju sotonu i njegove anđele. To pokazuje da pored ljudskog protivljenja obnovi Hrama u Jerusalimu postoji slično protivljenje u duhovnom carstvu.

`Pročitajte: Danilo 10,13. Kakva je bitka ovde opisana?`

„Dok se sotona trudio da utiče na najviše vlasti u Medo–Persijskom carstvu da postanu nesklone prema Božjem narodu, anđeli su delovali u korist prognanika. Bio je to sukob u koji se uključilo celo Nebo. Preko proroka Danila dobili smo uvid u tu tešku bitku između sila dobra i sila zla. Anđeo Gavrilo tri sedmice rvao se sa silama tame, trudeći se da poništi uticaje koji su delovali na Kirov um; i pre nego što se ovaj sukob završio, Hristos je došao da lično pomogne Gavrilu. Sam Gavrilo izjavljuje: ‘Ali, knez carstva persijskoga staja mi nasuprot dvadeset i jedan dan; ali, gle, Mihailo, jedan od prvih knezova, dođe mi u pomoć; tako ja ostah onde kod careva persijskih.’ (Danilo 10,13) Sve što je Nebo moglo da učini za Božji narod, bilo je učinjeno. Pobeda je konačno bila postignuta; sile neprijatelja bile su zadržavane za vreme svih dana Kirove vladavine i za vreme svih dana vladavine njegovog sina Kambiza, koji je vladao oko sedam i po godina.“ (Elen Vajt, Istorija proroka i careva, str. 370; str. 571.572. original)
