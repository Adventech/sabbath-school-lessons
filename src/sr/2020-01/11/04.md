---
title:  Dodir anđela
date:   10/03/2020
---

`Pročitajte tekst Danilo 10,10–19. Šta se događa svaki put kada anđeo dodirne Danila?`

Preplavljen sjajem božanske svetlosti, prorok pada ničice. Tada dolazi anđeo da ga dotakne i uteši. Dok čitamo izveštaj, zapazite da anđeo dotiče Danila tri puta.

Prvi dodir osposobljava proroka da ustane i čuje reči utehe koje dolaze sa Neba: „Ne boj se, Danilo, jer prvoga dana kad si upravio srce svoje da razumijevaš i da mučiš sebe pred Bogom svojim, uslišene biše riječi tvoje, i ja dođoh zbog tvojih riječi.“ (Danilo 10,12) Danilova molitva pokrenula je nebesa. Za nas to predstavlja sigurnost da Bog čuje naše molitve, što je velika uteha u trenucima nevolje.

Drugi dodir osposobljava Danila da govori. Prorok izliva svoje reči pred Gospodom, izražavajući svoja osećanja i strah: „Gospodaru moj, od ove utvare navališe moji bolovi na mene i nema snage u meni. A kako može sluga mojega gospodara govoriti s gospodarem mojim? Jer od ovoga časa u meni nesta snage i ni dihanje ne osta u meni.“ (Danilo 10,16.17) Dakle, Bog ne samo da nam se obraća; On želi da mu kažemo svoja osećanja, potrebe i težnje.

Treći dodir donosi mu snagu. Kada Danilo uviđa svoju nedostojnost, anđeo ga dodiruje i teši Božjim mirom: „Ne boj se, mili čovječe; mir da ti je, ohrabri se, ohrabri se.“ (Danilo 10,19) Ne zaboravite da je anđeo poslat Danilu kao odgovor na njegovu molitvu, da mu pruži razumevanje i uvid u određena pitanja. Drugim rečima, viđenje koje sledi u 11. poglavlju ohrabriće Danila kao odgovor na njegovo tugovanje i razmišljanje o trenutnim prilikama u Jerusalimu. Kada je Bog na našoj strani, možemo imati mir čak i kada se suočimo sa nedaćama. Njegov dodir pun ljubavi osposobljava nas da gledamo u budućnost ispunjeni nadom.

``„Nebo može biti veoma blizu i nama u našoj svakidašnjici.“ (Elen Vajt, Čežnja vekova, str. 28; str. 48. original) Koliko često razmišljate o tome koliko su Nebo i Zemlja tesno povezani? Kako možete da živite drugačije ukoliko ovu istinu sačuvate u svom srcu i umu? `
