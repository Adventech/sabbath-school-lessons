---
title:  Knez pobednik
date:   12/03/2020
---

Najistaknutija ličnost u Knjizi proroka Danila jeste osoba koja se u početku naziva „Sin Čovečiji“ (Danilo 7,13) ili „Poglavar vojske“ (Danilo 8,11). Na kraju saznajemo da mu je ime Mihailo (Danilo 10,12), što znači „Ko je kao Bog?“. On dolazi da pomogne Gavrilu u sukobu sa persijskim carem (Danilo 10,13). Anđeo upućuje na ovo nebesko biće kao na „Mihaila, Kneza vašega“ (Danilo 10,21), naime, Kneza Božjeg naroda. Mihailo se javlja kasnije u Knjizi proroka Danila kao Onaj koji brani Božji narod (Danilo 12,1). Iz 9. poglavlja Poslanice Judine saznajemo da se Mihailo, koga nazivaju i arhanđel, bori protiv sotone i vaskrsava Mojsija. Tekst Otkrivenje 12,7 otkriva da je Mihailo vođa nebeske vojske koja će poraziti sotonu i njegove pale anđele. Prema tome, Mihailo nije niko drugi do Isus Hristos. Kao što Persijsko carstvo ima svog vrhovnog zapovednika, duhovnu silu koja se krije iza čoveka koji ima ulogu vođe, tako Božji narod ima svog Vrhovnog Zapovednika Mihaila, koji stupa u borbu i pobeđuje u kosmičkom ratu u njihovu korist.

`Pročitajte: Kološanima 2,15. Kako je Isus ostvario pobedu u kosmičkom sukobu?`

Kada se suočavamo sa silama zla, možemo imati veru u Isusa našeg Pobednika. On pobeđuje sotonu u početku svoje javne službe. U toku svog zemaljskog života, On pobeđuje sotonu u pustinji kada je izložen iskušenjima, On se bori protiv demonskih hordi i oslobađa narod od sile tame. Isus je porazio zlo čak i kada je bilo skriveno iza Petrovog pokušaja da Ga odvrati od nastavka putovanja prema Golgoti. U svom poslednjem obraćanju učenicima, Isus govori o svojoj skoroj smrti kao bici koja će dostići vrhunac u odlučujućoj pobedi nad sotonom: „Sud je ovome svijetu; sad će biti istjeran knez ovoga svijeta napolje. I kad Ja budem podignut od zemlje, sve ću privući k Sebi.“ (Jovan 12,31.32)

Ponekad kada pogledamo oko sebe, prilike zaista izgledaju loše. Nasilje, nemoralnost, pokvarenost i bolesti svuda vladaju. Neprijatelj, koji nije od mesa i krvi, surovo nas napada sa svih strana. Ali, ma koliko teške bile naše borbe, Isus se bori za nas i stoji kao naš Knez i Prvosveštenik u nebeskom Svetilištu.

`Pročitajte tekst Rimljanima 8,37–39. Kako možemo dati obećanje da ćemo sticati stvarna iskustva u svom hrišćanskom životu? `
