---
title:  Ponavljanje posta i molitve
date:   08/03/2020
---

`Пročitajte tekst Danilo 10,1–3. Šta Danilo ponovo čini?`

Danilo ne navodi razloge dugog perioda žalosti. Međutim, takvo usrdno posredovanje najverovatnije je podstaknuto prilikama u kojima su se našli Jevreji, koji su se upravo vratili iz Vavilona u Palestinu.

`Pročitajte: Jezdra 4,1–5. Sa kakvim se izazovima Jevreji suočavaju posle povratka?`

Iz teksta Jezdra 4,1–5 saznajemo da se Jevreji u tom trenutku, dok pokušavaju da obnove Hram, suočavaju sa snažnim protivljenjem. Samarjani šalju lažne izveštaje u persijski dvor, navodeći cara da zaustavi radove na izgradnji. S obzirom na takvu krizu, Danilo tri sedmice moli Boga da utiče na Kira da dozvoli da se radovi nastave.

U tom trenutku, Danilo verovatno ima blizu devedeset godina. On ne misli na sebe, već na svoj narod i izazove s kojima se suočavaju. On tri pune sedmice istrajava u molitvi pre nego što prima odgovor od Boga. Za to vreme prorok se skromno hrani, uzdržavajući se od ugodnih jela i mazanja uljem. On je potuno nezainteresovan za svoju udobnost i izgled, već je duboko zabrinut za dobrobit svojih sunarodnika Jevreja u Jerusalimu hiljadama kilometara daleko.

Dok posmatramo Danilov molitveni život, možemo naučiti vredne pouke. Prvo, treba da istrajemo u molitvi, čak i kada naše molitve nisu odmah uslišene. Drugo, treba da posvetimo vreme da se molimo za druge. Ima nečeg posebnog u posredničkoj molitvi. Ne zaboravite da „Gospod povrati što bješe uzeto Jovu pošto se pomoli za prijatelje svoje“ (O Jovu 42,10). Treće, molitva navodi Boga da učini nešto konkretno i stvarno. Molimo se zato uvek, upućujmo različite molitve. Suočeni sa nepodnošljivim iskušenjima, velikim poteškoćama i ogromnim izazovima, predajmo svoje terete Bogu u molitvi (Efescima 6,18).

`Pročitajte tekst Danilo 10,12. Šta ovaj stih govori o molitvi kao objektivnom iskustvu koje Boga pokreće da učini nešto, pre nego kao o subjektivnom iskustvu zahvaljujući kom se osećamo dobro kad je o Bogu reč?`
