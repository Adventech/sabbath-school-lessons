---
title:  Pouka za učitelje
date:   28/02/2020
---

## PRVI DEO: OPŠTI PREGLED

### Ključni tekst:**
Danilo 8,14.

#### Središte proučavanja:
Danilo 8; Danilo 2,38; 1. Mojsijeva 11,4; 3. Mojsijeva 16; Jevrejima 9,23–28.

#### Uvod:
Glavna tema 8. poglavlja Knjige proroka Danila jeste nebeski Dan pomirenja. Iz tog razloga, simboličke životinje koje predstavljaju svetska carstva jesu ovan i jarac, dve žrtvene životinje koje se javljaju u službi u jevrejskom Svetilištu, ali samo na Dan pomirenja.

#### Teme:

**1. Mali rog.**

Mali rog predstavlja silu koja napada Božju svetinju i Božji narod. Ova sila predstavlja Rim u paganskoj i papskoj fazi.

**2. Dan pomirenja.**

Proročka poruka izneta u ovom poglavlju usredsređena je na očišćenje Svetinje, koje se prema obrednom sistemu u zemaljskom Šatoru od sastanka vršilo na Dan pomirenja.

**Primena u životu:**

U našim svakodnevnim borbama sa grehom i patnjom nismo sami. Imamo Poglavara svešteničkog u nebeskom Svetilištu koji obavlja posebnu službu za nas. Možemo uživati u izlivanju Božje blagodati i deliti svoju sigurnost sa ljudima oko sebe. Poruka o Svetilištu ne pokazuje samo da nam je oprošteno, već ukazuje i na konašno uništenje greha.

## DRUGI DEO: KOMENTAR

Istražimo pažljivo prethodno navedene teme:

**1. Mali rog.**

Dok mali rog u 7. poglavlju izrasta iz četvrte zveri (paganski Rim), mali rog iz 8. poglavlja potiče od jednog od četiri vetra nebeska. Pojedini komentatori tvrde da ovaj rog predstavlja Antioha IV, seleukidskog cara, koji je došao sa jedne od četiri teritorije podeljenog Aleksandrovog Grčkog carstva,  osvojio Jerusalim, oskrnavio Hram i progonio Jevreje. Međutim, ukoliko pažljivije pogledamo biblijski tekst, zapazićemo da upućuje na drugo tumačenje, koje je verodostojnije iz više razloga.  

Prvo, moramo zapaziti da se na osnovu pojedinih prevoda Biblije stiče utisak da mali rog izlazi iz jednog od četiri roga koja su nastala nakon velikog roga grčkog jarca. Da je tako, to bi moglo da se odnosi na Antioha. Međutim, jevrejski tekst ukazuje da mali rog izlazi iz jedne od četiri strane sveta. Jevrejski tekst glasi: „I jarac posta vrlo velik; a kad osili, slomi se veliki rog, i mjesto njega narastoše znamenita četiri roga prema četiri vjetra nebeska. I iz jednoga od njih iziđe jedan rog malen i naraste vrlo velik prema jugu i istoku i prema Krasnoj Zemlji.“ (Danilo 8,8.9) U jevrejskoj gramatici postoji jasan nagoveštaj da se u izrazu „iz jednoga od njih“ ono što prethodi reči „njih“ odnosi na „četiri vetra nebeska“. S obzirom na to, mali rog sigurno izlazi iz jedne od četiri strane sveta. Drugo, rog je u početku mali, ali postaje veoma velik. Antioh nikada nije bio tako veliki car. I pored njegovih napada na Jevreje, Rimljani su ga kasnije porazili. Morao je da se vrati u svoj dom ponižen. Treće, zbog principa ponavljanja koji vlada u Danilovim viđenjima, znamo da prizor opisan u tekstu Danilo 8,9–14. odgovara prizoru nebeskog suda iz teksta Danilo 7,9–14. Prema tome, Svetinja koju napada mali rog mora biti nebeska Svetinja, a ne Hram u Jerusalimu koga je oskrnavio Antioh.

Pošto Antioh ne odgovara odlikama malog roga, postavlja se pitanje na koga se odnosi mali rog? U ovom trenutku imamo na umu paralelizam između Danilovih proročkih viđenja. Prema tome, mali rog iz 8. poglavlja Knjige proroka Danila mora odgovarati malom rogu iz 7. poglavlja. Budući da je tako, očigledno da je papski Rim povezan sa malim rogom iz teksta Danilo 8. Međutim, čini se da između rogova iz 7. i 8. poglavlja Knjige proroka Danila postoji mala razlika vredna pažnje. Mali rog iz 7. poglavlja javlja se iz četvrte zveri, što ukazuje da je papski Rim nastavak ili proširenje carskog Rima. Suprotno tome, mali rog iz 8. poglavlja očigledno se ne javlja iz zveri, što može da ukaže na činjenicu da predstavlja dve neprekidne faze rimskog tlačenja: prvo, fazu carskog Rima, horizontalno širenje (Danilo 8,9); a zatim fazu papskog Rima, vertikalno širenje (Danilo 8,10–13). Zanimljivo je zapaziti da mali rog u 7. poglavlju pokušava da promeni Božji zakon; u 8. poglavlju on usmerava svoj napad na Poglavara Svetinje i temelj same Svetinje. Takvi simboli ukazuju da papski sistem postavlja lažan plan spasenja. On napada i Božji zakon i Božji plan spasenja.

**2. Dan pomirenja.**

S obzirom na silne napade malog roga na Svetinju i službu u njoj (nametanje lažnog sistema bogosluženja od strane papstva), postavlje se pitanje: „Dokle će trajati ta utvara za svagdašnju žrtvu i za otpad pustošni da se gazi Svetinja i vojska?“ (Danilo 8,13) Na osnovu ovog pitanja pretpostavljamo da će proteći mnogo vremena pre nego što Svetinja može biti obnovljena, jer reč „utvara“ ovde se odnosi na viđenje o ovnu i jarcu, koje se proteže od vremena Persijskog carstva do vremena kada mali rog čini zlo. Pre nego što razmotrimo odgovor na ovo pitanje „dokle“, razmotrimo sliku Svetinje u tekstu Danilo 8,9–14.

Ovaj deo 8. poglavlja obiluje slikama i terminologijom povezanim sa Svetilištem. Reči kao što su: „vojska“, „poglavar“, „svagdašnji“ i „sveti stan“ podsećaju na jevrejski obredni sistem. „Vojska“ (tsaba’) može da označava osobe koje služe u Svetilištu; poglavar (sar) može da označava Prvosveštenika; „svagdašnji“ (tamid) je reč koja se koristi da označi obredne aktivnosti u Svetilištu koje su se stalno odvijale, kao što je kađenje tamjanom, prinošenje žrtava, itd. Zapazite da se reč „žrtva“ upotrebljena u pojedinim prevodima Biblije ne javlja u originalu. Dodali su je prevodioci koji pretpostavljaju da se proročanstvo odnosi na prestanak prinošenja žrtava u Hramu po nalogu Antioha IV. Jevrejska reč tamid može se bolje prevesti kao „kontinuitet“ ili „redovnost“ i odnosi se na mnoštvo aktivnosti u službi u Svetilištu, koje obuhvataju prinošenje žrtava, ali nisu ograničene samo na to. Zanimljivo je da se jedna od dve reči upotrebljene za Svetilište (qodesh) javlja u 16. poglavlju 3. Mojsijeve, u kontekstu Dana pomirenja (druga je miqdash). Štaviše, paralela između prizora Svetinje i nebeskog suda opisanog u tekstu Danilo 7,9–14. ukazuje da oba viđenja opisuju isti događaj. Prema tome, Svetinja koja se spominje u tekstu Danilo 8,14. sigurno se nalazi na Nebu.

Sada sledi odgovor na pitanje postavljeno u tekstu Danilo 8,13: „Dokle će trajati ta utvara za svagdašnju žrtvu i za otpad pustošni da se gazi Svetinja i vojska?“ (Danilo 8,13) Odgovor glasi. „Do dvije tisuće i tri stotine dana i noći; onda će se Svetinja očistiti.“ (Danilo 8,14) Ovaj odgovor jednog od nebeskih bića govori nam da će Svetinja – za koju se kaže da je na udaru – biti očišćena posle 2300 godina (ukoliko primenjujemo princip dan za godinu). Tako dugačko vremensko razdoblje slaže se sa vremenskim okvirom nagoveštenim u pitanju, koji doseže do vremena persijskog ovna. Iako ništa nije rečeno o tome kada ovo razdoblje počinje i kada se završava, jasno je da počinje u vreme Persijskog carstva. Međutim, nebesko biće jasno kaže šta će se dogoditi kada se taj dugačak period završi: naime, doći će do čišćenja Svetinje. U izrailjskom obrednom kalendaru postojao je poseban dan namenjen očišćenju Svetinje – Dan pomirenja. Tom prilikom Šator od sastanka je čišćen (taher) od greha Božjeg naroda. Danilo 8 pominje vreme za čišćenje nebeske Svetinje. Ta radnja je označenja glagolom nitsdaq, što znači biti obnovljen, očišćen i odbranjen. Dakle, glavne misli prenete ovim glagolom su: 1) Svetinja mora biti očišćena od greha Božjeg naroda. 2) Božja posrednička služba u nebeskoj Svetinji mora se obnoviti. 3) Bog mora biti odbranjen od obesvećenja njegove Svetinje. Papski sistem izopačio je plan spasenja i prisvojio Hristov posrednički rad sakramentom mise, pokorom i oproštenjem greha od strane sveštenika. Na osnovu informacija iz teksta Danilo 9,23–27. možemo odrediti da je 457. godina pre Hrista obeležila početak ovog proročkog perioda od 2300 godina. Prema tome, kraj ovog proročkog razdoblja mora biti u 1844. godini.

## TREĆI DEO: PRIMENA U ŽIVOTU

`1. Šta mislite o tome da je papstvo izopačilo Božju istinu i uspostavilo iskrivljeni sistem bogosluženja?`

`2. Šta saznajete o Božjem metodu poučavanja na osnovu simbola i jezika upotrebljenih u 8. poglavlju Knjige proroka Danila?`

`3. Razmislite o sledećoj izjavi Elen Vajt. „Dok na Nebu bude trajao predadventni sud, dok se gresi pokajanih vernika budu uklanjali iz Svetilišta, u krilu Božjeg naroda na Zemlji biće obavljeno posebno delo očišćenja, delo odbacivanja greha.“ (Velika borba, str. 381; str. 425. original)`

`4. Kako su povezani očišćenje Svetinje i očišćenje vašeg života kao Hristovog sledbenika? Možete li se setiti nekog greha koji morate da ostavite da biste u potpunosti bili odani Isusu?`

`5. Kakvu razliku uočavate između Isusovog dela izvršenog na krstu i Njegove službe u nebeskom Svetilištu? Kakav značaj oba imaju u vašem životu?`

`6. Zašto Bog mora da obavi istražni sud u nebeskom Svetilištu? Zašto jednostavno odmah ne donese božansku odluku o konačnoj sudbini onih koji tvrde da su Hristovi sledbenici? Šta ova sudska procedura otkriva o Božjem karakteru?`
