---
title:  Proročka satnica
date:   27/02/2020
---

`Pročitajte: Danilo 8,13. Kakvo pitanje se postavlja u ovom tekstu i kako nam pomaže da shvatimo odgovor u sledećem stihu?`

Koliko traje vremensko razdoblje od 2300 večeri i jutara? Prvo, moramo zapaziti da nakon što su Danilu u viđenju pokazani ovan i jarac, posle čega je usledilo delovanje malog roga i šteta koju je mali rog naneo, viđenje se u tekstu Danilo 8,13 pretvara u pitanje. Ovim pitanjem naročito se pokazuje zanimanje za to šta će se dogoditi na kraju proročkog perioda, a ne u toku njegovog trajanja. Pored toga, takvo razdoblje ne može biti ograničeno samo na trajanje delovanja malog roga, jer izraz viđenje uključuje sve, od slike ovna do postupaka malog roga. Dakle, mora da je reč o dugom razdoblju stvarnog istorijskog vremena.

Na pitanje: „Dokle će trajati ta utvara?“ (ovan [Medo-Persija], jarac [Grčka] i mali rog i njegovo delovanje [Rim, paganski i papski]), drugo nebesko biće odgovara: „Do dvije tisuće i tri stotine dana i noći; onda će se Svetinja očistiti.“ (Danilo 8,14) Kao što je već rečeno, ovo razdoblje je dugo jer počinje u vreme Medo-Persijskog carstva i proteže se do vremena Grčkog carstva i paganskog i papskog Rima, i traje hiljade godina. Prema istoricističkom tumačenju (videti 1. lekciju), ovo proročko razdoblje treba računati na osnovu principa dan za godinu, što znači da 2300 večeri i jutara odgovara vremenskom rasponu od 2300 godina. U suprotnom, 2300 dana iznosilo bi nešto više od šest godina, što je izuzetno kratko vreme za ispunjenje svih događaja u viđenju. Otuda se ovde mora primeniti načelo dan za godinu.

Tekst Danilo 8 ne pruža informacije koje bi nam omogućile da odredimo početak ovog vremenskog razdoblja, na osnovu kog bi se, naravno, utvrdio i njegov kraj. Međutim, Danilo 9 pruža tu ključnu pojedinost (videti lekciju za sledeću sedmicu).

`Dve hiljade i tri stotine godina ovog proročanstva predstavlja najduže vremensko proročanstvo u Bibliji. Razmislite o tome: 2300 godina! To je dugačak period, naročito u poređenju s tim koliki je naš životni vek. Kako nam ovo poređenje može pomoći da naučimo da budemo strpljivi kad je u pitanju Bog i naše očekivanje poslednjih događaja? `
