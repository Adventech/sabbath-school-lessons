---
title:  Ovan i jarac
date:   23/02/2020
---

`Pročitajte: Danilo 8. Na šta se odnosi ovo viđenje i kako se podudara sa onim što je zabeleženo u 2. i 7. poglavlju Knjige proroka Danila?`

Kao i u 2. i 7. poglavlju, ovde je dato još jedno viđenje uspona i padova svetskih carstava, mada drugačijom vrstom simbolike. Ti simboli neposredno su povezani sa Božjim svetilištem. U ovom slučaju, simboli u vidu ovna i jarca koriste se zbog svoje povezanosti sa obredom koji se na Dan pomirenja vršio u Svetilištu, i koji predstavlja vreme suda za stari Izrailj. Ovnovi i jarčevi prinosili su se kao žrtve u službi u Svetilištu. Međutim, jedino na Dan pomirenja pominju se zajedno. Dakle, te dve životinje izabrane su s namerom da upute na Dan pomirenja, koji je u središtu viđenja.

Kako se viđenje razvija, Danilo vidi kako ovan bode u tri različita pravca: prema zapadu, severu i jugu (Danilo 8,4). To trostruko kretanje nagoveštava širenje ove sile: „Nijedna zvijer ne mogaše mu odoljeti, i ne bijaše nikoga ko bi izbavio od njega, nego činjaše što hoćaše, i osili“ (Danilo 8,4). Prema objašnjenju anđela, ovan sa dva roga predstavlja Medo-Persijsko carstvo (Danilo 8,20), a tri pravca najverovatnije doslovno su upućivala na tri glavne osvojene teritorije ove svetske sile.

Potom se javlja jarac sa velikim rogom, koji predstavlja Grčko carstvo pod vođstvom Aleksandra Velikog (Danilo 8,21). To što se jarac kreće „a ne doticaše se zemlje“ (Danilo 8,5) označava da se brzo kreće. Ovaj simbolički prikaz ukazuje na brzinu Aleksandrovog osvajanja, koji je u tekstu Danilo 7 predstavljen kao krilati ris (leopard). Međutim, kao što proročanstvo ukazuje, kada jarac „osili, slomi se veliki rog“ (Danilo 8,8) i umesto njega rastu četiri roga, koja se šire na četiri strane sveta. Ovo proročanstvo se ispunjava kada Aleksandar umire u Vavilonu u junu 323. godine p. n. e. u trideset i trećoj godini života, a njegovo carstvo se deli između četiri generala.

`Između tekstova Danilo 2,38. i Danilo 8,20.21. imenovana su tri od četiri carstva otkrivenih u viđenjima. Kako ova neverovatna činjenica potvrđuje ispravnost našeg tumačenja tih proročanstava? `
