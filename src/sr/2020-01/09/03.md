---
title:  Uspon malog roga
date:   24/02/2020
---

`Pročitajte pažljivo tekst Danilo 8,8–12. U kom pravcu se kreće mali rog i zašto je važno da to shvatimo?`

Nakon opisa četiri roga koja se šire prema četiri vetra nebeska, biblijski tekst kaže da je iz jednog od njih izašao mali rog. Postavlja se pitanje da li ovaj rog/sila izlazi iz jednog od četiri roga, koji, kao što smo videli u odeljku od nedelje, predstavljaju četiri generala Aleksandra Velikog – ili iz jednog od četiri vetra nebeska. Gramatička struktura teksta u originalnom jeziku upućuje da taj rog izlazi iz jednog od četiri vetra nebeska. A budući da se ova sila uzdiže posle Grčkog carstva i njegova četiri ogranka, obično se smatra da je taj rog Rim, prvo paganski, a zatim papski. „Ovaj mali rog predstavlja Rim u obe njegove faze, paganskoj i papskoj. Danilo je prvo video Rim u paganskoj, carskoj fazi, koji vojuje protiv jevrejskog naroda i ranih hrišćana, a zatim u njegovoj papskoj fazi, koja se nastavlja do naših dana i proteže se u budućnost.“ (The Seventh-day Adventist Bible Commentary, 4. sveska, str. 841)

Prema biblijskom tekstu, mali rog prvo se kreće horizontalno i „naraste vrlo velik prema jugu i istoku i prema Krasnoj zemlji“ (Danilo 8,9). Ta tri pravca odgovaraju trima velikim oblastima koje su pale pod vlast neznabožačkog Rima.

Pošto mali rog postaje glavni učesnik u viđenju, njegovo vertikalno kretanje privlači pomnu pažnju. U vezi s tim, ovaj rog sasvim odgovara malom rogu iz poglavlja Danilo 7, kao što pokazuje sledeće poređenje: 1) oba roga su u početku mala (Danilo 7,8; Danilo 8,9). 2) Kasnije oba roga postaju velika (Danilo 7,20; Danilo 8,9). 3) Oba predstavljaju sile koje vrše progonstvo (Danilo 7,21.25; Danilo 8,10.24). 4) Oba uzdižu sebe i izgovaraju hulne reči (Danilo 7,8.20.25; Danilo 8,10.11.25). 5) Oba su se okomila na Božji narod (Danilo 7,25; Danilo 8,24). 6) Delovanje oba roga označeno je proročkim vremenom (Danilo 7,25; Danilo 8,13.14). 7) Oba do­sežu do poslednjeg vremena (Danilo 7,25.26; Danilo 8,17.19). 8) Oba se suočavaju sa natprirodnim uništenjem (Danilo 7,11.26; Danilo 8,25). Na kraju, budući da mali rog iz teksta Danilo 7 predstavlja papstvo, vertikalno kretanje malog roga iz 8. poglavlja sigurno upućuje na istu silu. Prema tome, kao i u 2. i 7. poglavlju Knjige proroka Danila, konačna glavna sila je Rim, i paganski i papski.
