---
title: Napad na Svetilište
date:   25/02/2020
---

`Pročitajte tekst Danilo 8,10–12. Kakva je aktivnost malog roga tu opisana?`

U tekstu Danilo 8,10. mali rog, u duhovnom smislu, pokušava da ponovi napore graditelja Vavilona (1. Mojsijeva 11,4). Izrazi „vojske“ i „zvezde“ u Starom zavetu mogu da označavaju Božji narod. Izrailj je nazvan vojskom Gospodnjom (2. Mojsijeva 12,41). Danilo, takođe, kaže da Božji verni narod sija poput zvezda (Danilo 12,3). Ovo očigledno nije doslovan napad na nebeska tela, već progonstvo Božjeg naroda, čije je „življenje na nebesima“ (Filibljanima 3,20). Iako je hiljade hrišćana bilo ubijeno od strane neznabožačkih careva, središte pažnje sada je usmereno na aktivnosti malog roga u vertikalnom pravcu. Prema tome, konačno ispunjenje ovog proročanstva mora biti povezano sa papskim Rimom i progonstvima koja je vekovima vršio.

Isto tako, tekst Danilo 8,11. govori o „Poglavaru“, koji se na drugom mestu u Knjizi proroka Danila spominje kao „Pomazanik Vojvoda“ (Danilo 9,25), „Mihailo, vaš Knez“ (Danilo 10,21) i „Mihailo, veliki Knez“ (Danilo 12,1). Taj izraz ni na kog drugog ne može da se odnosi osim na Isusa Hrista. On je Knez prethodno spomenute „vojske“ i naš Prvosveštenik na Nebu. Prema tome, papstvo i verski sistem koji ono predstavlja pokušava da zaseni i preuzme Isusovu svešteničku ulogu.

U tekstu Danilo 8,11. „svagdašnja žrtva“ spominje se u vezi sa zemaljskim Svetilištem, označavajući različite i trajne aspekte obrednih službi – uključujući žrtve i posredovanje. Upravo se kroz ove službe prašta grešnicima i rešava pitanje greha u Šatoru od sastanka. Taj zemaljski sistem predstavlja Hristovu posredničku službu u nebeskom Svetilištu. Kao što proročanstvo predskazuje, papstvo zamenjuje Hristovo posredovanje posredovanjem sveštenika. Pomoću takvog lažnog bogosluženja, mali rog oduzima Hristu posredničku službu i simbolički obara Hristovo svetilište.

„I obori istinu na zemlju, i što činjaše napredovaše mu.“ (Danilo 8,12) Isus sebe naziva Istinom (Jovan 14,6) i takođe upućuje na Božju reč kao na istinu (Jovan 17,17). Suprotno tome, papstvo zabranjuje prevod Biblije na narodni jezik, tumačenje Biblije stavlja pod autoritet crkve, i uz Bibliju postavlja tradiciju kao vrhovno pravilo vere.

``Šta nam ova lekcija govori o tome koliko je poznavanje biblijske istine dragoceno i važno u poređenju sa ljudskim tradicijama?`
