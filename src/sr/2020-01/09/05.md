---
title:  Čišćenje Svetinje
date:   26/02/2020
---

`Pročitajte: Danilo 8,14. Šta se događa u ovom stihu?`

Nakon razornog napada roga, objavljeno je da će se Svetinja očistiti. Da bismo shvatili ovu poruku, moramo imati na umu da čišćenje Svetinje spomenuto u tekstu Danilo 8,14. odgovara prizoru suda prikazanom u tekstu Danilo 7,9–14. Pošto se taj sud odigrava na Nebu, znači da je i Svetinja sigurno postavljena na Nebu. Dakle, dok se u 7. poglavlju Knjige proroka Danila prikazuje Božje delovanje u stvarima koje se tiču ljudi i odnos prema njima iz perspektive suda, Danilo 8 opisuje isti događaj iz perspektive Svetinje.

Zemaljsko Svetilište bilo je oblikovano prema nebeskoj slici i služilo je da u opštim crtama prikaže plan spasenja. Grešnici su svaki dan prinosili žrtve u Svetilištu u kome su im bili opraštani priznati gresi, jer su gresi, u određenom smilu, prenošeni na Svetinju. Kao rezultat toga, Svetilište se prljalo. Prema tome, periodični proces očišćenja bio je potreban da bi se Svetinja očistila od greha zabeleženih u njoj. U pitanju je bio Dan očišćenja i održavao se jednom godišnje (videti: 3. Mojsijeva 16).

Zašto je potrebno očistiti nebesko Svetilište? Ako zaključujemo po analogiji, možemo reći da se priznati gresi onih koji su prihvatili Isusa „prenose“ na nebesko Svetilište, kao što su se gresi pokajanih Izrailjaca prenosili na zemaljsko Svetilište. Na zemaljski Dan pomirenja, mnoštvo životinja bivalo je usmrćeno, simbolički predstavljajući Isusovu buduću smrt, što je bio način na koji su grešnici mogli da se održe na Dan pomirenja.

Kad imamo u vidu Dan pomirenja i očišćenje Svetinje na Zemlji, shvatamo da će se utoliko pre to dogoditi i na Dan pomirenja na Nebu, kada nas jedino Hristova krv bude provela kroz sud. Čišćenje Svetinje, opisano u tekstu Danilo 8,14, nebeska je slika zemaljske službe čija glavna poruka glasi: kao grešnicima, Mesijina krv je potrebna da bi nam gresi bili oprošteni i da bismo se održali na sudu.

`Pročitajte: Jevrejima 9,23–28. Kako ovi stihovi otkrivaju istinu o spasenju koje imamo u Isusu kroz žrtvu koju je prineo za nas? `
