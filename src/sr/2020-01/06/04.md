---
title:  Dolazak carice
date:   04/02/2020
---

`Pročitajte tekst Danilo 5,9–12. Šta carica govori o Danilu, što je car već trebalo da zna? Šta činjenica da nije znao za Danila govori o njemu?`

Kada su prisutni u dvorani u kojoj se održavala gozba ostali smeteni zbog tajanstvene poruke na zidu, pristupa carica i daje smernice zbunjenom caru. Ona podseća cara na Danila, koji je u Navuhodonosorovo vreme pokazao sposobnost da tumači snove i rešava tajne. Da je Valtasar mudar kao njegov prethodnik, znao bi kome da se obrati da otkrije značenje ovog tajanstvenog natpisa. Ispostavlja se da je caričino mešanje neophodno jer u tom trenutku car u svojoj zbunjenosti uopšte ne zna šta sledeće da učini. Njene reči zvuče poput ukora upućenog Valtasaru, jer je prevideo jedinu osobu u carstvu koja može da protumači tajanstveni natpis. Ona takođe iznosi caru usmeni izveštaj o Danilu: Prorok ima Duh Svetoga Boga, videlo, razum, božansku mudrost, velik duh i znanje; u stanju je da razume i tumači snove, rešava zagonetke i razjašnjava teška pitanja; bio je glavar vračarima, zvezdarima, Haldejima i gatarima u vreme cara Navuhodonosora (Danilo 5,11.12).

U tom trenutku ponovo se pitamo zašto se Valtasar nije obazirao na Danila. Tekst ne nudi neposredan odgovor na ovo pitanje, ali pretpostavljamo da Danilo u to vreme, nakon što je služio caru najmanje do treće godine njegove vladavine (Danilo 8,1.27), više nije u aktivnoj službi. Jedan od razloga mogu biti Danilove godine. On verovatno ima oko 80 godina, i car je možda poželeo da staro vođstvo zameni mlađim naraštajem. Car je možda takođe odlučio da zapostavi Danila jer nije želeo da se posveti Danilovom Bogu. Međutim, bez obzira da li je u pitanju jedan razlog ili više njih, zapanjujuće je da neko sa takvim sposobnostima kao Danilo može biti tako brzo zaboravljen.

`Pročitajte tekst Rimljanima 1,16–32. Na koje načine se načelo izraženo u ovim tekstovima ispoljava, ne samo u ovom izveštaju, već i u današnjem svetu? `
