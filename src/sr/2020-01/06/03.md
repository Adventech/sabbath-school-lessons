---
title:  Jedan nepozvani gost
date:   03/02/2020
---

`Pročitajte tekst Danilo 5,5–8. Šta se događa u ovim stihovima i zašto car ovako reaguje? Kako se ovaj izveštaj podudara sa 2. poglavljem Knjige proroka Danila, i zašto je ta podudarnost važna? (Videti: Psalam 96,5; Kološanima 1,15–17)`

Kao što Navuhodonosor čini u prethodnoj krizi (Danilo 2,2; Danilo 4,7), Valtasar poziva zvezdare, Haldeje, i gatare da razjasne tajanstveni tekst. Da bi bio siguran da će učiniti sve što je u njihovoj moći, car im obećava izuzetne počasti: 1) skerletnu odeću, boju koju su nosili pripadnici kraljevske porodice u drevnim vremenima (Jestira 8,15); 2) zlatni lanac, koji je bio znak visokog društvenog položaja (1. Mojsijeva 41,42); i 3) položaj trećeg gospodara u carstvu. Ova treća nagrada tačno odražava istorijske prilike u Vavilonu u to vreme. Pošto je Valtasar bio drugi vladar kao savladar svog oca, Nabonida, on nudi položaj trećeg vladara. Međutim, uprkos primamljivim nagradama, mudraci ponovo ne uspevaju da pruže objašnjenje.

Povrh svih svojih greha, car pokušava da pronađe mudrost na pogrešnom mestu. Vavilonski mudraci ne mogu da otkriju značenje poruke. Napisana je na njihovom jeziku, aramejskom, kao što ćemo videti u sutrašnjem odeljku, ali ne mogu da razumeju njen smisao. To može da nas podseti na Gospodnje reči izgovorene preko Isaije: „Mudrost mudrijeh njegovijeh poginuće i razuma razumnijeh nestaće.“ (Isaija 29,14) Nakon navođenja ovog stiha apostol Pavle kaže: „Gdje je premudri? Gdje je književnik? Gdje je prepirač ovoga vijeka? Ne pretvori li Bog mudrost ovoga svijeta u ludost? Jer budući da u premudrosti Božijoj ne pozna svijet premudrošću Boga, bila je Božija volja da ludošću poučenja spase one koji vjeruju.“ (1. Korinćanima 1,20.21)

Pojedine istine previše su važne da bi bile ostavljene ljudima da ih sami shvate. To je razlog zašto Bog nama otkriva istine.

`Razmislite o ponuđenim nagradama i o tome koliko su bezvredne te nagrade zapravo bile s obzirom na ono što je usledilo. Šta nam to govori o prolaznosti stvari u ovom svetu i zašto uvek u svemu što činimo treba da imamo na umu sliku o večnosti?`
