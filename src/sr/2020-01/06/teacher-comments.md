---
title:  Pouka za učitelje
date:   07/02/2020
---

## PRVI DEO: OPŠTI PEGLED

### Ključni tekst:
Danilo 5

#### Središte proučavanja:
Danilo 4,1–33; Priče 14,31; Jona 3,10; Danilo 4,34–37; Filibljanima 2,1–11.

#### Uvod:
Peto poglavlje Knjige proroka Danila tesno se podudara sa četvrtim. Oba poglavlja na slikovit način prikazuju Božju vrhovnu vlast nad carstvima ovoga sveta. U tekstu Danilo 4, Bog je Navuhodonosoru oduzeo vlast na određeno vreme. U 5. poglavlju Bog oduzima vlast Valtasaru i ukida Vavilonsko carstvo.

#### Teme:


Tema koja prožima knjigu proroka Danila i koja je jasno prikazana u njoj jeste oholost ljudskih sila u svojoj pobuni protiv Boga i svega što predstavlja Boga u svetu. Kada je trebalo da bude više usredsređen na odbranu svoga grada od predstojećeg napada Miđana i Persijanaca, Valtasar je priredio raskalašnu gozbu svojim službenicima.

**2. Sud.**

Bogohulni Valtasarov postupak skrnavljenja sudova iz Hrama, koji su i predstavljali Hram, prerastao je u napad na Boga lično. U tom trenutku, vavilonski car i sistem koji je predstavljao prepunili su čašu bezakonja. Nebeski sud  je tada izrekao presudu. Natprirodna ruka napisala je na zidu palate otrežnjujuću poruku: MENE, MENE, TEKEL UPHARSIN.

**Primena u životu:**

Šta je bio Valtasarov najveći greh u noći kada je Vavilon doživeo pad? Pored priređivanja gozbe u kojoj su se prepustili uživanjima, njegov najgori greh bio je postupanje sa sudovima iz Božjeg hrama. Bogohulno rukovanje svetim predmetima predstavlja Valtasarov prezir prema izrailjskom Bogu i na kraju ispunjava čašu vavilonskog bezakonja. Međutim, koren njegovih pogrešaka leži u njegovom odbijanju da hodi u svetlosti koju mu je Bog otkrio svojim delovanjem u Navuhodonosorovom životu. Da bismo izbegli da učinimo iste greške, treba takođe da obratimo pažnju na iskustva drugih, i pozitivna i negativna. I što je najvažnije, moramo hoditi u svetlosti kojom je Bog obasjao naš put preko svoje reči.

## DRUGI DEO: KOMENTAR

**1. Oholost.**

Poslednja noć Vavilona bila je obeležena velikim slavljem. Ksenofon i Herodot ukazuju da su Vavilonci priređivali redovnu gozbu. U Bibliji se ne spominje razlog ove svečanosti, ali skolari navode da je možda bila u pitanju (prolećna) novogodišnja svečanost Akītu. Koji god praznik da je bio, s obzirom da su Miđani i Persijanci bili spremni da napadnu Vavilon (Danilo 5,29–31), pitamo se zašto je Valtasar priređivao tu gozbu. Najverovatnije se osećao sigurnim unutar grada, koji je bio okružen zidom širokim oko 6 m i visokim najmanje 12 m. U gradu su se nalazile obilne zalihe vode i hrane zahvaljujući kojima su godinama mogli odolevati opsadi. Dakle, Valtasar nije gajio nikakav strah od skorog napada. Stanovnici grada smatrali su gozbu normalnim dešavanjem uprkos neprijateljima koji su se okupili izvan gradskih zidova.

Na vrhuncu slavlja, Valtasar je proslavljao bogove „srebrne i zlatne, mjedene , gvozdene, drvene i kamene“ (Danilo 5,23), a ne živog Boga. On je očigledno zaboravio šta je Bog učinio preko Danila da bi poučio Navuhodonosora. Međutim, Valtasarov sam čin obesvećenja ukazuje da On nije u potpunosti bio nesvestan živog Boga. Uzevši svete sudove iz jerusalimskog hrama u nameri da ih upotrebi kao posude za piće na tom bogohulnom slavlju, vavilonski car je pokazao da on ne samo da je odbio da proslavi Boga jevrejskog naroda, već je pokazao otvoreni prezir prema Njemu. Skrnavljenjem sudova iz Hrama, car je izrazio najsramniji prezir prema onome što su ti predmeti predstavljali, naime, obožavanje pravog Boga. Ovi predmeti, iako u drugoj zemlji, ostali su sveti, i Valtasar je morao da postupa sa njima sa najvišim poštovanjem.
Isaija je zahtevao čistotu od izgnanika koji će vratiti svete sudove u Jerusalim (Isaija 52,11.12). Navuhodonosor je očigledno shvatio kakav je položaj predmeta iz Hrama budući da ih je postavio u hram svog boga. Suprotno svom prethodniku, Valtasar nije pokazao nikakvo poštovanje prema sudovima iz Hrama. Njihovim skrnavljenjem na razuzdanoj proslavi, izazvao je Boga lično.

Valtasarovo obesvećenje svetih sudova predstavlja još jednu epizodu u dugačkom sukobu između Vavilona i Jerusalima, opisanom u Pismu. Izraz Vavilon javlja se prvi put u tekstu 1. Mojsijeva 11, kada je grupa pobunjenika počela izgradnju kule kojom su nameravali da dosegnu nebesa. Od tog doba, sukob između Boga i Vavilona kao predstavnika sila koje se suprotstavljaju Bogu i Njegovoj istini javljaju se često u Pismu. Kada je Navuhodonosorova vojska zauzela Judeju i sravnila Jerusalim i Hram do zemlje, činilo se da je Vavilon pobedio. Izgleda da Valtasar namerava da potvrdi takvo stanje stvari obeščašćujući sudove iz Božjeg hrama. Slaveći svoje bogove i skrnaveći sudove iz Hrama, vavilonski car želeo je javno da pokaže prezir prema jevrejskom Bogu. Ovaj čin obesvećenja ukazuje na eshatološke napade malog roga i severnog cara usmerene na Božji narod i Božji nebeski hram, kao što je opisano u proročkom delu Knjige proroka Danila. Knjiga Otkrivenje kasnije pruža širu sliku sukoba između Vavilona i Jerusalima, koji dostiže vrhunac uništenjem Vavilona i uspostavljanjem Božjeg večnog carstva od Novog Jerusalima.

**2. Sud.**

U trenutku koje je Nebo odredilo, u vreme razuzdane pijanke, tajanstveni natpis iznenada se pojavljuje na zidu prostorije u kojoj se održavala gozba. Car odmah shvata ozbiljnost situacije. Iako nije umeo da pročita natpis, osetio je da je u pitanju zlokobna objava predstojeće propasti. Još jednom vračari i mudraci na dvoru nisu uspeli da daju objašnjenje koje bi zadovoljilo cara. Tek na predlog carice majke, car je zatražio da dovedu Danila. Pojedini skolari poistovećuju ovu ženu sa Nitokrisom, Navuhodonosorovom kćerkom, Nabonidovom ženom i Valtasarovom majkom.
Neko se možda pita zašto je Danilo bio zanemaren do ovog trenutka. U vezi sa tim, treba da imamo na umu da je Danilo bio u službi do treće godine vladavine cara Valtasara (Danilo 8,1.27). Prema tome, stari prorok nije bio nepoznat caru. Na osnovu Valtasarovog opšteg stava i ponašanja, čini se da je ovaj car možda udaljio Danila iz političkih (verskih) razloga.

Kada se pojavio pred carem, stari prorok više nije uzdržano govorio kao u prethodnim obraćanjima Navuhodonsoru. Nakon što je jasno naglasio da odbacuje nagrade koje je car obećao onome ko protumači natpis, Danilo se veoma strogo obraća caru. Pre svega, Danilo je krivio Valtasara što nije usvojio pouke iz Navuhodonosorovog iskustva, naročito kada je bio zbačen sa prestola u periodu od sedam godina (Danilo 4). Prema tome, Valtasar je trebalo bolje da postupi: „A ti, Valtasare, sine njegov, nijesi ponizio srca svojega premda si znao sve ovo.“ (Danilo 5,22) Dakle, natpis na zidu značio je sud za Valtasara i Vavilon: MENE, MENE („izbrojio“), TEKEL („izmeren“), UPHARSIN („razdeljeno“). Elen Vajt kaže da su ta slova „blistala kao vatra“ i da se caru i ostalima činilo „kao da stoje pred sudskim stolom večnoga Boga, čijoj vlasti su se upravo usprotivili.“ (Istorija proroka i careva, str. 338.339; str. 524. original) Rečenica je bila ispisana, vavilonski car i carstvo bili su osuđeni na propast. I pored nepovoljnog tumačenja, car je održao svoju reč, nagradio Danila i postavio ga za trećeg vladara u Vavilonskom carstvu, iako samo na nekoliko časova.

Te iste noći, neprijatelj je preusmerio reku Eufrat – koja je tekla kroz grad – u močvaru, i zahvaljujući sniženom nivou vode, vojnici su ušli u Vavilon kroz rečno korito ispod gradskog zida. Valtasar je ubijen, a moćni Vavilon pao je pred Miđanima i Persijancima u oktobru 539. godine p. n. e. Pad istorijskog Vavilona – kada je zlato ustupilo mesto srebru – simbolički predstavlja konačan poraz duhovnog Vavilona poslednjeg vremena, kao što je nagovešteno u proročkim poglavljima u Knjizi proroka Danila. U Otkrivenju, pad Vavilona poslednjeg vremena povezan je sa šestim zlom, koje dovodi do isušivanja Eufrata i priprema put carevima sa istoka (Otkrivenje 16,12). Na kraju, pobednički grad (Vavilon) biva poražen, a poraženi grad (Jerusalim) se zauvek osniva.

## TREĆI DEO: PRIMENA U ŽIVOTU

`1. Na koje načine možete da sprečite da se Valtasarova greška (što nije učio iz prošlih iskustava preteče Navuhodonosora) ponovi u vašem životu danas? Kako možete izbeći da ne upadnete u istu zamku i ne učite iz iskustava drugih?`

`2. Zašto je važno da znate šta je Bog učinio u istoriji svoga naroda? Šta se događa onima koji zaboravljaju prošlost? Kako možete učiti o Božjem delovanju u prošlosti?`

`3. Šta je prema vašem mišljenju bio najstrašniji Valtasarov greh? Objasnite svoj odgovor.`

`4. Zamislite sebe na Danilovom mestu. Nakon što su vas zanemarivali, konačno ste pozvani da rešite problem koji astrolozi, Haldejci i vračari nisu uspeli da reše. Kako biste se osećali? Kako biste se ophodili prema caru? Da li biste očekivali nagradu koju je car obećao? Objasnite. `

`5. Valtasar je zanemarivao istinitog Boga i hvalio bogove zlatne, srebrne, bronzane i gvozdene, drvene i kamene. Koji „bogovi“ danas predstavljaju pretnju vašem odnosu sa pravim Bogom? Novac? Položaj? Obrazovanje? Karijera?`

`6. Danilo optužuje cara jer nije proslavio „Boga u čijoj je ruci duša tvoja i svi putevi tvoji“ (Danilo 5,23). Koliko je značajan ovaj opis Boga za vas? Šta osećate prema takvom Bogu? Ljubav? Strah? Razgovarajte o tome. `

`7. Na koje načine vam sud nad Valtasarom i pad Vavilona mogu dati sigurnost da će na kraju sile zla biti poražene? Kakvu sliku o sudu i Božjem karakteru možete uočiti u ovom izveštaju? `
