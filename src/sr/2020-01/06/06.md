---
title:  Pad Vavilona
date:   06/02/2020
---

`Pročitajte sledeće tekstove: Danilo 5,29–31; Otkrivenje 14,8; Otkrivenje 16,19; Otkrivenje 18,2. Šta možemo saznati o padu Valtasarovog Vavilona, što ukazuje na pad Vavilona poslednjeg vremena?`

Bez obzira na pogreške, Valtasar je čovek od reči. Uprkos lošim vestima, on je zadovoljan Danilovim tumačenjem, što je razlog zašto daruje proroku obećane darove. Priznajući da je Danilova poruka istinita, čini se da car prećutno potvrđuje da Danilov Bog postoji. Zanimljivo je da Danilo sada prihvata darove koje je prethodno odbio, verovatno zato što ti darovi više ne mogu da utiču na njegovo tumačenje. Pored toga, u tom trenutku ti darovi su beznačajni jer carstvo samo što nije palo. Prema tome, prorok verovatno iz učtivosti prihvata nagrade, znajući sve vreme da će biti treći vladar u carstvu samo nekoliko časova.

Tačno kako je prorok objavio, Vavilon pada. I to brzo; dok car i njegovi dvorani piju, grad pada bez bitke. Prema istoričaru Herodotu, Persijanci su iskopali kanal preusmeravajući reku Eufrat i umarširali u grad rečnim koritom. Te iste noći Valtasar je pogubljen. Njegov otac, Nabonid, već je napustio grad, a kasnije se predao novim vladarima. Prema tome, najvećem carstvu koje je ljudski rod do tog trenutka poznavao došao je kraj. Više nije bilo Vavilona, zlatne glave.

„Valtasaru je dato mnogo prilika da upozna Boga i tvori Njegovu volju. Bio je svedok kada je njegov deda Navuhodonosor bio prognan iz društva. Video je da mu je razum, kojim se oholi vladar dičio, oduzeo Onaj koji mu ga je i dao. Video je kada je car prognan iz carstva i pridružio se poljskim životinjama. Međutim, Valtasarova ljubav prema razonodi i veličanju samog sebe izbrisala je pouke koje nikada nije trebalo da zaboravi; on je činio grehe slične onima zbog kojih je Navuhodonosor bio osuđen. On je odbacio milostivo darovane prilike i zanemario da koristi mogućnosti da se upozna sa istinom.“ (Elen Vajt, Bible Echo, 25. april 1898)

`Kakve prilike mi imamo da se „upoznamo sa istinom“? Šta to znači? U kom trenutku možemo reći da poznajemo svu istinu koju treba da poznajemo?`
