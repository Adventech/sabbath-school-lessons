---
title:  Valtasarova gozba
date:   02/02/2020
---

`Pročitajte sledeće tekstove: Danilo 5,1–4; Danilo 1,1.2. Šta Valtasar toliko loše čini? Kako njegovi postupci otkrivaju njegov pravi karakter? Uporedite njegove postupke sa tekstom Otkrivenje 17,4–6. Kakvu podudarnost nalazite?`

Car naređuje da se sveti sudovi iz jerusalimskog Hrama upotrebe za piće. Navuhodonosor je zaplenio sudove iz Hrama u Jerusalimu, ali ih je stavio u dom svog boga, što pokazuje da makar poštuje njihov sveti položaj. Međutim, Valtasar na najbogohulniji način pretvara svete sudove u posude za piće.

Dok piju iz svetih sudova, Valtasarovi knezovi „hvaljahu bogove zlatne i srebrne, mjedene i gvozdene, drvene i kamene“ (Danilo 5,4). Vredno je zapaziti da je spomenuto šest materijala. Vavilonjani su koristili seksagesimalni sistem (sistem koji se zasniva na broju 60) nasuprot decimalnom sistemu koji se danas koristi (temelji se na broju 10). Dakle, šest grupa bogova predstavlja sveukupna vavilonska božanstva i, prema tome, puninu vavilonskog verskog sistema. Zanimljivo je da redosled materijala odgovara redosledu sastavnih delova lika iz Navuhodonosorovog sna, osim što je drvo zamenilo glinu. Kao i u snu, kamen se javlja poslednji; iako ovde označava materijal od koga su načinjeni idoli, kamen takođe upućuje na Božji sud nad zemaljskim carstvima (videti: Danilo 2,44.45), koje Vavilon simbolički predstavlja.

Ova gozba služi kao vešti prikaz Vavilona poslednjeg vremena, kako je viđen u Knjizi Otkrivenje. Poput Valtasara, žena u Vavilonu poslednjeg vremena drži zlatnu čašu i nudi opoganjeno piće narodima. Drugim rečima, pomoću lažnih učenja i izopačenog sistema bogosluženja, savremeni Vavilon mami svet u zlo (Otkrivenje 17,4–6), nesvestan suda koji će uskoro doći na njega, suda koji će jednog dana biti izvršen.

`Kako naše društvo i kultura obesvećuju istinu Božje Reči? Kako možemo biti pažljivi da ne učestvujemo u tom skrnavljenju, čak i na prefinjene načine? Iznesite svoj odgovor u Subotu u razredu. `
