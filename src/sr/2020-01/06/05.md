---
title:  Izmeren i nađen lak
date:   05/02/2020
---

`Pročitajte: Danilo 5,13–28. Kakav razlog Danilo navodi za skoru smrt ovog cara?`

Pod uticajem okolnosti u kojima se našao, car je primoran da pita Danila za savet, ali to nevoljno čini. To nam više govori o stavu kakav je car imao prema Danilovom Bogu nego prema samom Danilu.

Isto tako, Danilov odgovor na nagradu koju je car ponudio govori mnogo o Danilovim prioritetima i karakteru. Takođe je verovatno da Danilo, znajući značenje tajanstvenih reči, shvata koliko je nagrada zapravo bezvredna.

Danilo zatim optužuje cara za tri stvari.

Prvo, Valtasar se uopšte nije obazirao na Navuhodonosorovo iskustvo. U suprotnom, on bi se pokajao i ponizio poput svog prethodnika.

Drugo, Valtasar je upotrebio sudove iz Hrama za ispijanje vina i slavljenje svojih idola. Ovde Danilo spominje šest vrsta materijala od kojih se prave idoli istim redosledom kako je prethodno zabeleženo.

Treće, car je zanemario da proslavi Boga, Onoga „u čijoj je ruci duša tvoja i svi putevi tvoji“ (Danilo 5,23).

Nakon što je naveo careve pogreške, Danilo prelazi na tumačenje. Sada saznajemo da se božanski natpis sastoji od tri aramejska glagola (s tim što se prvi ponavlja). Njihovo osnovno značenje trebalo je da bude poznato caru i njegovim mudracima: MENE: „brojao je“; TEKEL: „izmeren si“; i FERES: „razdeljeno je“.

Budući da se medopersijska vojska nalazi pred kapijama Vavilona, car i mudraci sigurno slute da taj natpis krije neko zlosutno značenje, ali mudraci se ne usuđuju da kažu nešto neprijatno caru. Samo se Danilo pokazuje sposobnim da rastumači postojeću poruku i prenese njen puni smisao Valtasaru: „MENE, brojio je Bog tvoje carstvo, i do kraja izbrojio; TEKEL, izmjeren si na mjerilima, i našao si se lak; FERES, razdijeljeno je carstvo tvoje, i dano Midijanima i Persijanima.“ (Danilo 5,27.28)

To nisu baš bile reči utehe i bodrenja.

`Sud brzo sustiže cara. Kako možemo naučiti da imamo poverenje u Boga u slučajevima u kojima, bar za sada, pravda i sud još nisu ostvareni? (Videti: Propovednik 3,17; Propovednik 8,11; Matej 12,36; Rimljanima 14,12)`
