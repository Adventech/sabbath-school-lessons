---
title:  Za dalje proučavanje
date:   20/03/2020
---

Zanimljivo je da je u vezi sa tekstom Danilo 11,29–39 Martin Luter poistovetio gnusobu pustošnu iz teksta Danilo 11,31 sa papstvom i njegovim učenjima i praksom. Prema tome, povezanost 11. poglavlja Knjige proroka Danila sa 7. i 8. podržava gledište Lutera i mnogih drugih protestantskih komentatora da institucija papstva i njegova učenja predstavljaju ispunjenje ovih proročanstava u istoriji. U vezi s tim, Elen Vajt kaže: „Nijednoj crkvi u okvirima rimske vlasti nije bilo prepušteno da nesmetano uživa slobodu savesti. Čim je steklo vlast, papstvo je pružilo ruke da skrši sve koji su odbijali da priznaju njegovu prevlast, i tako su se jedna za drugom crkve pokoravale njegovoj moći.“ (Velika borba, str. 54; str. 62. original)

**Za razgovor:**

`Kako možemo biti osetljivi prema osećanjima drugih, a ipak ne ugrožavati ono što Biblija uči o ulozi Rima u poslednjim danima?`

`Tekst Danilo 11,33. glasi: „I razumni u narodu naučiće mnoge, i padaće od mača i ognja, ropstva i grabeža mnogo vremena.“ Šta te reči govore o sudbini pojedinih pripadnika Božjeg vernog naroda? Šta tekst, takođe, kaže o tome šta ovaj verni narod čini pre nego što bude mučen? Kakva poruka se u tome krije za nas danas?`

`Tekst Danilo 11,36. glasi: „I taj će car činiti što hoće, i podignuće se i uzvisiće se iznad svakoga boga, i čudno će govoriti na Boga nad bogovima, i biće srećan dokle se ne svrši gnjev, jer će se izvršiti što je određeno.“ Na šta i na koga vas ovaj tekst podseća? (Videti: Isaija 14,12–17; 2. Solunjanima 2,1–4)`

`U stihovima Danilo 11,27.29.35. koristi se izraz lammo’ ed ili u „određeno vreme“. Šta nam taj izraz ponovo govori o Božjem upravljanju istorijom? `
