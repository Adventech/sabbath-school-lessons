---
title:  Rim i Knez zaveta
date:   17/03/2020
---

`Pročitajte: Danilo 11,16–28. Iako je tekst težak, koje slike pronalazite u ovom tekstu a možete ih pronaći i na još nekim mestima u Knjizi proroka Danila?`

Prenošenje moći sa helenističkih careva na paganski Rim prikazan je u tekstu Danilo 11,16: „I onaj došav na nj činiće što hoće, i neće biti nikoga da mu se opre; i ustaviće se u Krasnoj Zemlji, koju će potrti svojom rukom.“ Krasna Zemlja je Jerusalim, mesto u kom je živeo stari Izrailj, a nova sila koja preuzima ovu oblast je paganski Rim. Isti događaj je, takođe, predstavljen horizontalnim širenjem malog roga, koji dolazi do Krasne Zemlje (Danilo 8,9). Prema tome, jasno je da je sila koja vlada svetom u tom trenutku paganski Rim.

Neke dodatne činjenice u biblijskom tekstu pojačavaju ovo opažanje. Na primer, „onaj koji nameće porez“ mora se odnositi na Cezara Avgusta. Upravo je u vreme njegove vladavine Isus rođen, a Marija i Josif putuju u Vitlejem radi popisa (Danilo 11,20). Takođe, prema proročanstvu, ovog vladara naslediće „neznatan čovjek“ (Danilo 11,21). Kako istorija pokazuje, Avgusta je nasledio Tiberije, usvojen Avgustov sin. Tiberije je poznat po tome što je bio ekscentrična i podla osoba.

Što je najvažnije, prema biblijskom tekstu, u vreme Tiberijeve vladavine „knez s kojim je učinio vjeru“ biće razbijen (Danilo 11,22). Ovo jasno ukazuje na raspeće Hrista, koga takođe nazivaju „Pomazanik Vojvoda“ („Pomazanik knez“) (Danilo 9,25; videti: Matej 27,33–50), jer je On usmrćen u vreme Tiberijeve vladavine. Upućivanje na Isusa u ovom tekstu kao na „kneza s kojim je učinio veru“ snažan je pokazatelj toka istorijskih događaja, ponovo dajući čitaocima moćan dokaz o Božjem zadivljujućem poznavanju budućnosti. Bog je bio u pravu u vezi sa svim što se prethodno dogodilo u proročanstvima, tako da Mu možemo u potpunosti verovati kad je reč o tome šta će se dogoditi u budućnosti.

`Usred svih političkih i istorijskih događaja, u tim stihovima otkriva se Isus iz Nazareta, „knez s kojim je učinio vjeru“. Kako nam to pokazuje da Isus uprkos svim prevratima i političkim spletkama ostaje glavna ličnost u Pismu? `
