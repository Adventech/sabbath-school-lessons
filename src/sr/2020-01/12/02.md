---
title:  Proročanstva o Persiji i Grčkoj
date:   15/03/2020
---

`Pročitajte: Danilo 11,1–4. Šta nas u ovom tekstu podseća na neka prethodna proročanstva iz Knjige proroka Danila?`

Gavrilo govori Danilu da će tri cara nastati u Persiji. Za njima će se pojaviti četvrti car, koji će biti najbogatiji od svih i koji će nastojati da izazove Grke. Posle Kira, tri uzastopna cara vladaju nad Persijom: Kambiz (530–522. p. n. e.), lažni Smerdis (522.p. n. e.) i Darije I (522–486. p. n. e.). Četvrti car je Kserks, koji se spominje u knjizi o Jestiri kao Asvir. On je veoma bogat (Jestira 1,1–7) i priprema veliku vojsku za napad na Grčku, kao što je predviđeno u proročanstvu. Međutim, uprkos njegovoj moći, biva odbijen od strane manje vojske hrabrih grčkih vojnika.

Nije teško prepoznati Aleksandra Velikog kao moćnog cara koji se javlja u tekstu Danilo 11,3, koji postaje apsolutni vladar starog sveta. Umro je u 33. godini života ne ostavljajući iza sebe naslednika koji će upravljati carstvom. Tada je carstvo podeljeno između četiri generala: Seleuk vlada Sirijom i Mesopotamijom, Ptolomej Egiptom, Lizimah Trakijom i delovima Male Azije, Kasander Makedonijom i Grčkom.

`Uporedite sledeće tekstove: Danilo 11,2–4; Danilo 8,3–8.20–22. Kako ovi tekstovi zajedno pomažu da prepoznamo Aleksandra Velikog kao onog ko poseduje moć?`

Šta možemo saznati iz ovog niza imena, datuma, mesta i istorijskih događaja? Prvo, saznajemo da je proročanstvo ispunjeno kao što je predskazao božanski glasnik. Božja reč nikada ne greši. Drugo, Bog je Gospod istorije. Možemo steći utisak da je smenjivanje političkih sila, vođa i carstava pokrenuto ambicijom različitih careva, diktatora i političara. Međutim, Biblija otkriva da Bog u konačnom smislu upravlja u svemu i da će pokretati točak istorije prema svom božanskom planu, koji će na kraju dovesti do iskorenjivanja zla i uspostavljanja Božjeg večnog carstva.
