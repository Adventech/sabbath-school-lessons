---
title:  Proročanstva o Siriji i Egiptu
date:   16/03/2020
---

`Pročitajte: Danilo 11,5–14. Šta se događa u ovom tekstu?`

Nakon smrti Aleksandra Velikog, veliko Grčko carstvo bilo je podeljeno između četiri generala. Dvojica od njih – Seleuk u Siriji (sever) i Ptolomej u Egiptu (jug) – osnovali su dinastije koje su se međusobno borile oko upravljanja zemljom.

Većina proučavaoca Biblije shvata da se ratovi između severnog i južnog cara prorečeni u tekstu Danilo 11,5–14 odnose na mnoge bitke u koje su bile uključene te dve dinastije. Prema proročanstvu, dve dinastije pokušaće da se ujedine brakom, ali taj savez kratko će trajati (Danilo 11,6). Istorijski izvori nas izveštavaju da je Antioh II Teo (261–246. p. n. e.), unuk Seleuka I, oženio Bereniku, kćer egipatskog cara Ptolomeja II Filadelfa. Međutim, taj dogovor nije dugo trajao, i sukob koji je neposredno obuhvatao Božji narod uskoro se nastavio. Prema tome, Danilo 11 govori o nekim važnim događajima koji će uticati na život Božjeg naroda u vekovima nakon što prorok Danilo napusti poprište događaja.

Možemo postaviti pitanje zašto Gospod unapred otkriva sve te pojedinosti o ratovima koji obuhvataju carstva što se u tom delu sveta bore za prevlast. Razlog je jednostavan: ti ratovi utiču na Božji narod. Zato Gospod unapred objavljuje mnoge izazove s kojima će se Njegov narod suočiti u godinama koje slede. Takođe, Bog je Gospod istorije, i kada uporedimo proročki izveštaj sa istorijskim događajima, ponovo možemo videti da se proročka reč izvršava kako je predskazano. Bog koji proriče smenjivanje ovih helenističkih carstava koja se međusobno bore je Bog koji zna budućnost. On je dostojan našeg poverenja i vere. On je velik Bog, a ne idol koga je stvorila ljudska mašta. On ne samo da usmerava tok istorijskih događaja, već isto tako može da usmerava naš život ako Mu to dozvolimo.

`Pročitajte tekst Isaija 46,9.10. U kojoj meri osnovnu hrišćansku teologiju nalazimo u ova dva stiha, i kakvu uzvišenu nadu možemo izvući iz njih? Pomislite koliko bi strašan bio 10. stih da Bog nije dobar i pun ljubavi, već osvetoljubiv i zao. `
