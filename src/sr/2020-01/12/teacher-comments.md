---
title:  Pouka za učitelje
date:   20/03/2020
---

## PRVI DEO: OPŠTI PREGLED

### Ključni tekst:
Danilo 11,35.

#### Središte proučavanja:
Danilo 11; Danilo 8,3–8.20–22; Isaija 46,9.10, Danilo 8,9.23–25; Matej 27,33–50.

#### Uvod:
Jedanaesto poglavlje Knjige proroka Danila nesumnjivo je najteže poglavlje u knjizi. Međutim, opšti pregled proročanstava jasno je dat. Božji narod biće progonjen i napadnut, ali na kraju, Bog pobeđuje. U ovoj lekciji pažnja je posvećena velikom ratu između sila severa i juga i slici poslednjih događaja kojim se završava poglavlje.

#### Teme:

**1. Veliki rat.**

„Veliki rat“ („velike stvari“) koje je spomenulo anđeosko biće u tekstu Danilo 10,1. odvija se u 11. poglavlju kroz međusobnu borbu niza severnih i južnih vladara, borbu koja traje do poslednjeg vremena.

**2. Poslednji događaji.**

Poslednji deo poglavlja dostiže vrhunac uništenjem zlih sila u trenutku kada pokreću poslednji napad protiv Siona, „Božje Krasne svete gore“.

**Primena u životu:**

Iza mnogih bitaka između vladara sa severa i juga, krije se samo jedan veliki rat. To je velika borba između Boga i sotone, koja takođe ima politički i društveni uticaj na Zemlji. Rat se ne odnosi prvenstveno na teritorijalna osvajanja ili materijalni dobitak. To je borba kosmičkih razmera za srce i um ljudskih bića. U ovoj borbi, neutralnost je nemoguća; moramo izabrati stranu.

## DRUGI DEO: KOMENTAR

Proučimo dublje prethodno navedene teme iz ove lekcije:

**1. Veliki rat.**

Rat između severa i juga upućuje na borbe između sila koje se nadmeću za kontrolu nad Obećanom zemljom. Smeštena uz velika carstva tog vremena, izrailjska zemlja često je bila uvučena u tadašnje međunarodne sukobe. Severne sile (Asirci, Vavilonci, Seleukidi) borile su se protiv južnih sila (Egipćana, Ptolomejaca) za stratešku kontrolu nad Palestinom. Rat koji se vodi da bi se stekla kontrola nad svetom zemljom očigledno dovodi do patnje Božjeg naroda. Kao što Gavrilo jasno ističe, proročanstvo je trebalo da pomogne Danilu da shvati „šta će biti tvome narodu poslije; jer će još biti utvara za te dane“ (Danilo10,14). Dakle, dug niz carstava i ratova koji su se vodili su važni pošto je Božji narod zbog njih podneo ogromnu patnju. Kako se proročki događaji odvijaju, ratovi između severa i juga kulminiraju u vidu napada na Božji narod na gori Sion. Zapravo, ova konačna bitka, zajedno sa Božjim spasonosnim delovanjem u korist svoga naroda, jeste vrhunac Danilove poruke.
Pošto primenjujemo istoricistički pristup prilikom tumačenja ovog poglavlja, moramo takođe shvatiti da se, kako proročka vremenska linija dolazi do Golgote, proročki simboli i događaji koje predstavljaju moraju tumačiti prema uslovima Novog zaveta. U Hristu, zavet sa Izrailjem ponuđen je neznabošcima, a Obećana zemlja je proširena i obuhvata čitav svet. Dok tumačimo proročke događaje opisane u 11. poglavlju Knjige proroka Danila, moramo uzeti u obzir te nove prilike do kojih je Mesija doveo.

Prema tome, većina tumača koji zastupaju istoricistički pristup smatra da se severni car u početku odnosi na seleukidsku silu smeštenu u Siriji, a da južni car predstavlja Ptolomejce, koji su vladali Egiptom. Kasnije je uloga severnog cara preuzeta od strane paganskog Rima i posle papskog Rima. Slično tome, kasnije na proročkoj vremenskoj liniji jug predstavlja ateizam, koga su snažno promovisale sile koje su pokrenule Francusku revoluciju, i koji traje do danas.
Tačno mesto na kome dolazi do smenjivanja sila u 11. poglavlju Knjige proroka Danila ostaje predmet rasprave. Prema tome, treba da se usredsredimo na one pojedinosti koje su nepromenljive i jasne, jer se podudaraju sa drugim opštim pregledom proročanstava u Knjizi proroka Danila. Sledeća tabela pokazuje povezanost 11. poglavlja sa drugim Danilovim proročanstvima, naročito 8. poglavljem.  

| Sila |	Danilo 2 | Danilo 7 |	Danilo 8;9 | Danilo 11 |
| :------| :------ |:------|:------|:-----|
| Vavilon	| zlato |	lav | | |		
| Persija |	srebro | medved | ovan | Persija (Danilo 11,3) |
| Grčka |	bronza | ris (leopard) |	jarac	| Grčka (Danilo 11,2-4) |
| Paganski Rim |	gvožđe |	strašna zver |	mali rog  | smrt Mesije (nagid,Danilo 9,25.26) | severni car smrt Mesije (nagid, Danilo 11,22) |
| Papski Rim | gvožđe | mali rog - Nebeski sud (Starac/Sin Čovečiji, Danilo 7,9-14)	| mali rog- svagdašnja žrtva je uzeta (tamid, Danilo 8,13) - čišćenje nebeske Svetinje „poslednje vreme“ (’et qets, Danilo 8,17)	| severni car - svagdašnja žrtva je uzeta (tamid, Danilo 11,31) - poslednje vreme (’et qets, Danilo 11,40) |

Božje carstvo	kamen	carstvo dato svecima Višnjega (Danilo 7,27)	uništenje malog roga (Danilo 8,25)	severni car pobeđen na Krasnoj gori (Danilo 11,45)


**2. Poslednji događaji.**

Poslednji deo poglavlja (Danilo 11,40–45 ) pokazuje da dugačak rat između severnog i južnog cara dostiže vrhunac u vreme kraja. Do tada, severni car pobeđuje južnog cara i priprema poslednji napad na goru Sion. Pošto većina događaja koji su ovde opisani pripada budućnosti, njihovo tumačenje nije definitivno; prema tome, treba da izbegavamo dogmatizam. Ipak, moguće je povući opšte crte primenjujući dva osnovna načela tumačenja. Prvo, moramo da shvatimo da su događaji prorečeni u proročanstvu prikazani jezikom i kipom uzetim iz stvarnosti starozavetnog Izrailja i njegovih institucija. Drugo, takav lik i jezik moraju biti protumačeni kao simboli univerzalnih eklisioloških stvarnosti koje je Hristos ispunio.

Prema prethodnim načelima, južni car predstavlja Egipat, kao što je stalno ukazivano kroz proročanstvo. Severni car se mora poistovetiti sa Vavilonom, koji se u Starom zavetu javlja kao sila sa severa (Jeremija 1,14; Jeremija 4,5–7; Jeremija 6,1; Jeremija 10,22; Jeremija 13,20; Jeremija 16,15; Jeremija 20,4; Jeremija 23,8; Jeremija 25,9.12). Osnovan od strane Nimroda, Vavilon je postao središte paganske religije i zakleti neprijatelj Jerusalima. U apokaliptičkom simbolizmu, Vavilon simbolički predstavlja i paganski i papski Rim. Prema tome, u ovom trenutku na proročkoj vremenskoj liniji, u poslednjem vremenu, Vavilon/severni car simbolički predstavlja papstvo i sile koje ga podržavaju. Egipat, sa druge strane, predstavlja sile koje se suprotstavljaju papstvu, ali na kraju bivaju poražene. Dakle, između ostalih mogućnosti – kao što je bivše Otomansko carstvo – Egipat najverovatnije predstavlja ateizam i sekularizam.

Kada severni car napada „Krasnu Zemlju“, rečeno je da će se „Edomska, Moavska i glavni dio sinova Amonovijeh“ (Danilo 11,41) izbaviti iz njegovih moćnih ruku. Pošto su ova tri naroda odavno iščezla, moraju se tumačiti kao simboli širih eshatoloških entiteta. Da bismo bolje razumeli simbolizam povezan sa ovim narodima, treba da zapazimo da „Krasna Zemlja“ nije geografski pojam na Srednjem istoku, već simbol Božjeg naroda ostatka. Slično tome, „Edomska, Moavska i Amon“ nisu etnički entiteti, već predstavljaju one koji će se odupreti prevari Vavilona i iz različitih vera i filozofskih tradicija pridružiti ostatku u poslednjim danima.

Konačna bitka dugačkog rata dogodiće se kada severni car „razapne šatore dvora svojega među morima na Krasnoj svetoj gori“ (Danilo 11,45). Ovaj prizor podseća na strane careve koji su, dolazeći sa severa, napali Jerusalim. Senahirin, na primer, postavio je svoje vojne šatore kod Lahisa, koji se nalazio između Sredozemnog mora i Jerusalima. Ove slike simbolizuju konačnu borbu sila duhovnog Vavilona (papstvo i saveznici) protiv Božjeg naroda. „Krasna sveta gora“ predstavlja Božji narod pod Hristovim vođstvom. Dakle, uz pomoć jezika koji podseća na iskustva starog Izrailja i Judeje, proročanstvo prikazuje napad Vavilona poslednjeg vremena na Božji narod. Međutim, neprijatelj će pasti; „kad dođe k svome kraju, niko mu neće pomoći“ (Danilo 11,45).

## TREĆI DEO: PRIMENA U ŽIVOTU

 „U analima ljudske istorije, jačanje naroda, pojavljivanje i padanje imperija, naizgled zavise od čovekove volje i veštine; oblikovanje događaja, u velikoj meri, izgleda kao rezultat njegove moći, ambicije ili inata. Međutim, u Božjoj reči zavesa je povučena u stranu, tako da, u svim igrama i protivigrama ljudskih interesa, sila i strasti, iznad njih i iza njih, vidimo oruđa Svemilostivoga koja tiho i strpljivo ostvaruju namere Njegove volje.“ (Elen Vajt, Istorija proroka i careva, str. 321; str. 499.500. original)

`1. Danilo 11 prikazuje Božje podrobno poznavanje budućnosti. Na koje načine Božje poznavanje budućnosti jača vašu ličnu veru? `

`2. Danilo 11 (naročito Danilo 11,40–45) bio je predmet nekih sumnjivih tumačenja. Kako nam misao o ponavljanju u apokaliptičkom proročanstvu (videti 1. lekciju) pomaže da ostanemo unutar ispravnog tumačenja da bismo razumeli ovo poglavlje?`

`3. Šta možemo da učinimo kada saznamo o velikoj borbi prikazanoj u Danilovim proročanstvima (Danilo 11,33)?  `
