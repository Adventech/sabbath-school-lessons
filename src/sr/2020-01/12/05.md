---
title:  Sledeća sila
date:   18/03/2020
---

`Pročitajte: Danilo 11,29–39. Koja se to sila uzdiže posle paganskog Rima?`

Tekst Danilo 11,29–39 odnosi se na novi sistem moći. Iako se ovaj sistem nadovezuje na pagansko Rimsko carstvo i nasleđuje određene osobine svog preteče, istovremeno se i razlikuje u pojedinim aspektima. Biblijski tekst kaže da „drugi put neće biti kao prvi put“ (Danilo 11,29). Ako pogledamo dalje, uviđamo da se ponaša kao verska sila. Svoje napade uglavnom usmerava na Boga i Njegov narod. Osvrnimo se na neke postupke tog cara.

Prvo, „razljutiće se na sveti zavjet“ (Danilo 11,30). Taj tekst sigurno upućuje na Božji zavet spasenja, kome se car suprotstavlja.

Drugo, ovaj car stvoriće snage koje će „oskvrniti svetinju“ i ukinuti „ žrtvu svagdašnju“ (Danilo 11,31). Zapazili smo u 8. poglavlju Knjige proroka Danila da mali rog obara temelje Božjeg „Svetilišta“ i da uzima „svagdašnju žrtvu“ (Danilo 8,11). Ovo se mora shvatiti kao duhovni napad na Hristovu službu u nebeskom Svetilištu.

Treće, kao posledica napada na Svetilište, ta sila postaviće „gnusobu pustošnu“ u Božjem hramu. Uporedan izraz „otpad pustošni“ ukazuje na dela otpadništva i pobune od strane malog roga (Danilo 8,13).

Četvrto, ova sila progoni Božji narod: „I od razumnijeh će pasti neki da bi se okušali i očistili i ubijelili do roka.“ (Danilo 11,35) Ovo nas podseća da je mali rog zbacio neke od vojske i od zvezda i pogazio ih (Danilo 8,10; uporedite: Danilo 7,25).

Peto, ovaj car „podignuće se i uzvisiće se iznad svakoga boga, i čudno će govoriti na Boga nad bogovima“ (Danilo 11,36). Ne iznenađuje što i mali rog takođe govori „velike stvari“ (Danilo 7,8), čak i protiv Boga (Danilo 7,25).

`I druge sličnosti bismo mogli pomenuti, uzimajući u obzir tekst koji smo čitali u 7. i 8. poglavlju Knjige proroka Danila, ali ko predstavlja tu silu i zašto je toliko važno, uprkos društvenim pritiscima, da čvrsto ostanemo pri tome ko je ona?`
