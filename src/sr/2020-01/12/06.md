---
title:  Poslednji događaji
date:   19/03/2020
---

`Pročitajte: Danilo 11,40–45. Šta se ovde događa?`

Sledeći izrazi pomažu nam da shvatimo ovaj tekst:

Poslednje vreme: Izraz „poslednje vreme“ javlja se samo u Knjizi proroka Danila (Danilo 8,17; Danilo 11,35.40; Danilo 12,4.9). Proučavanje Danilovih proročanstava ukazuje da se poslednje vreme proteže od pada papstva 1798. godine do vaskrsenja mrtvih (Danilo 12,2).

Severni car: Ovo ime prvo u geografskom smislu označava Seleukidsku dinastiju, ali se zatim odnosi na paganski i konačno na papski Rim. Kao takvo, ne opisuje geografsku lokaciju, već duhovnog neprijatelja Božjeg naroda. Pored toga, treba isto tako zapaziti da severni car predstavlja imitaciju pravog Boga, koji je u Bibliji simbolički povezan sa severom (Isaija 14,13).

Južni car: Ovo ime na početku označava Ptolomejsku dinastiju u Egiptu, jug Svete zemlje. Međutim, kako se proročanstvo odvija, poprima teološku dimenziju, i pojedini biblijski naučnici povezuju ga sa bezboštvom. Kao što Elen Vajt, komentarišući to što se u tekstu Otkrivenje 11,8 spominje Egipat, kaže: „To je bio izraz očiglednog bezboštva.“ (Velika borba, str. 242; str. 269. original)

Krasna sveta gora: U starozavetna vremena ovaj izraz odnosio se na Sion, prestonicu i srce Izrailja, koji je geografski smešten u Obećanoj zemlji. Posle krsta, Božji narod više se ne određuje prema etničkoj pripadnosti i geografskom položaju. Prema tome, sveta gora mora biti simboličko obeležje Božjeg naroda raširenog svuda u svetu.

Dakle, možda događaje možemo protumačiti na sledeći način:

1. Južni car napada severnog cara: Francuska revolucija pokušala je da ukine religiju i porazi papstvo, ali nije uspela u tome.
2. Severni car napada i pobeđuje južnog cara: verske sile predvođene papstvom i njegovim saveznicima će na kraju nadvladati sile bezboštva i oformiti koaliciju sa poraženim neprijateljem.
3. Edom, Moav i istaknuti ljudi Amona će pobeći: neki od onih koji se nisu ubrajali u Božji pravi narod pridružiće se stadu u poslednjem času.
4. Severni car priprema napad na Svetu goru, ali dolazi njegov kraj: sile zla su uništene i Božje carstvo uspostavljeno.

`Kako možemo izvući utehu iz saznanja da će na kraju Bog i Njegov narod izaći kao pobednici? `
