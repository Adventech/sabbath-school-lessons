---
title:  Mali rog
date:   17/02/2020
---

`Pročitajte sledeće stihove: Danilo 7,7.8.19–25. Ko predstavlja silu malog roga koja se neposredno uzdiže iz četvrte zveri i ostaje njen deo?`

U odeljku od nedelje saznali smo da strašna životinja sa deset rogova koja sa najvećom okrutnošću vlada svetom predstavlja paganski Rim. Sada ćemo razmišljati o malom rogu i njegovoj sili. Kao što je prikazano u viđenju, četvrta zver ima deset rogova, od kojih su tri iščupana da bi ustupila mesto malom rogu. Ovaj rog ima ljudske oči i izgovara „velike stvari“ (Danilo 7,8). Jasno je da se mali rog pojavljuje iz stvorenja koje je predstavljeno užasnom životinjom, koja je neznabožački Rim. Na određeni način, rog proširuje ili nastavlja neke odlike paganskog Rima. On je samo kasniji stupanj iste sile.

Danilo vidi da taj rog ratuje protiv svetih. Anđeo mu objašnjava da je ovaj rog car koji će činiti tri dela bezakonja:

1. govoriće hulne reči na Višnjega,
2. progoniće svece Višnjega,
3. pomišljaće da promeni vremena i zakon. Sveti će mu biti predati u ruke.

Zatim, anđeo daje vremenski okvir za delovanje malog roga: za vrijeme i za vremena i za po vremena. U ovom primeru proročkog jezika, reč vreme znači „godina“, tako da izraz vremena označava godine, odnosno dualni oblik: „dve godine“. Otuda je u pitanju razdoblje od tri i po proročke godine, koje, prema principu dan za godinu, ukazuje na period od 1260 godina. U toku tog vremena mali rog će izvršiti napad na Boga, progoniće svete i pokušati da promeni Božji zakon.

`Pročitajte tekst 2. Solunjanima 2,1–12. Kakve sličnosti postoje između čoveka bezakonja i malog roga? O kakvoj sili verujemo da se ovde govori i zašto? Koja se jedina sila podigla iz paganskog Rima i ostaje deo Rima, sila koja traje od vremena neznabožačkog Rima do kraja sveta, što znači da postoji i danas?`
