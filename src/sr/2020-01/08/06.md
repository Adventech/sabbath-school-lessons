---
title:  Sveci Višnjega
date:   20/02/2020
---

`Šta se prema sledećim tekstovima događa Božjem narodu? Danilo 7,18.21.22.25.27.`

„Svecima Višnjega“ nazvani su pripadnici Božjeg naroda. Njih je napala sila predstavljena malim rogom. Pošto su istrajni u tome da ostanu verni Božjoj reči, bivaju progonjeni u vreme vladavine pape. Hrišćani su progonjeni takođe i u vreme paganskog Rimskog carstva (četvrta zver), ali progonstvo spomenuto u tekstu Danilo 7,25 predstavlja progonstvo svetih od strane malog roga, koji se podiže tek nakon što se paganska faza Rima završi.

Međutim, Božji narod neće zauvek biti izložen tlačenju svetskih sila. Božje carstvo zameniće carstva ovoga sveta. Zanimljivo je to što je u samom viđenju Sinu Čovečijem data „vlast i slava i carstvo“ (Danilo 7,14). Međutim, u tumačenju koje je anđeo izneo, „sveci“ su ti koji primaju carstvo (Danilo 7,18). Ovde nema protivrečnosti. Pošto je Sin Čovečiji povezan i sa Bogom i čovečanstvom, njegova pobeda je pobeda onih koje predstavlja.

Kada prvosveštenik pita da li je Isus Mesija, Božji Sin, Isus, upućuje na tekstove Psalam 110,1. i Danilo 7,13.14. i kaže: „Jesam; i vidjećete Sina Čovječijega gdje sedi s desne strane Sile i ide na oblacima nebeskijem.“ (Marko 14,62) Dakle, Isus je Onaj koji nas predstavlja na nebeskom sudu. On je već porazio sile tame i deli svoju pobedu sa onima koji dolaze k Njemu. Prema tome, nema razloga za strah. Kao što apostol Pavle ispravno kaže: „Ali u svemu ovome pobjeđujemo Onoga radi koji nas je ljubio. Jer znam jamačno da ni smrt, ni život, ni anđeli, ni poglavarstva, ni sile, ni sadašnje ni buduće, ni visina, ni dubina ni druga kakva tvar može nas razdvojiti od ljubavi Božije koja je u Hristu Isusu Gospodu našemu.“ (Rimljanima 8,37–39)

`Pogledajte kako Danilovo viđenje tačno prikazuje istoriju, hiljadama godina unapred. Kako ta činjenica treba da nam pomogne da naučimo da verujemo u sva Božja obećanja vezana za budućnost?`
