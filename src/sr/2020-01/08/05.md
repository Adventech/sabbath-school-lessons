---
title:  Dolazak Sina Čovečijeg
date:   19/02/2020
---

`Pročitajte tekst Danilo 7,13. Ko je Sin Čovečiji i kako ga možete prepoznati? (Videti, takođe: Marko 13,26; Matej 8,20; Matej 9,6; Luka 9,26, Luka 12,8)`

Kako se sud razvija, najvažnija ličnost stupa na scenu: Sin Čovečiji. Ko je On? Prvo, Sin Čovečiji javlja se kao posebna nebeska ličnost. Međutim, kao što ime nagoveštava, on takođe ispoljava ljudske odlike. Drugim rečima, On je božansko-ljudska ličnost koja vrši aktivnu ulogu na sudu. Drugo, dolazak Sina Čovečijega na nebeskim oblacima je uobičajna slika Drugog dolaska u Novom zavetu. Međutim, naročito u tekstu Danilo 7,13, prikazano je da Sin Čovečiji ne dolazi s neba na Zemlju, već se kreće horizontalno s jednog mesta na Nebu do drugog da bi se pojavio pred Starcem. Treće, opis Sina Čovečijeg koji dolazi sa oblacima nebeskim upućuje na vidljivu manifestaciju Gospoda. Međutim, ova slika takođe podseća na prvosveštenika koji, okružen oblakom tamjana, ulazi u Svetinju nad svetinjama na Dan pomirenja da izvrši očišćenje Svetilišta.

Sin Čovečiji je, takođe, carska ličnost. Njemu se daje „vlast i slava i carstvo“ i „služe Mu svi narodi i plemena i jezici“ (Danilo 7,14). Glagol „služiti“ može se, takođe, prevesti kao „klanjati“. Devet puta se javlja u tekstu od 1. do 7. poglavlja (Danilo 3,12.14.17.18.28; Danilo 6,16.20; Danilo 7,14.27) i iznosi misao o ukazivanju poštovanja božanstvu. Dakle, pokušajem da promeni Božji zakon, verski sistem predstavljen malim rogom kvari službu koje je Bog dostojan. Sud prikazan ovde pokazuje da se pravo bogosluženje na kraju obnavlja. Sistem bogosluženja koji je postavio papski sistem, između drugih elemenata, postavlja palo ljudsko biće za posrednika između Boga i ljudskog roda. Knjiga proroka Danila ukazuje da jedini posrednik sposoban da predstavlja ljudski rod pred Bogom jeste Sin Čovečiji. Kao što je u Bibliji zabeleženo: „Jer je jedan Bog, i jedan Posrednik između Boga i ljudi, Čovjek Hristos Isus.“ (1. Timotiju 2,5)

`Iz svega što smo u Bibliji čitali o Isusovom životu i Njegovoj ličnosti, zašto je utešno znati da On ima središnju ulogu na sudu koji je ovde opisan?`
