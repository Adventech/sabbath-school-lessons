---
title:  Četiri životinje
date:   16/02/2020
---

`Pročitajte: Danilo 7. Šta je suština onog što je prikazano Danilu i o čemu se radi u viđenju?`

Svaka životinja koja je prikazana Danilu odgovara delu kipa pokazanog Navuhodonosoru, s tim što je sada dato više pojedinosti o svakom carstvu. Zanimljivo je da su sva stvorenja, koja simbolički predstavljaju neznabožačke narode, nečiste zveri. Takođe, osim četvrte zveri, životinje koje Danilo opisuje podsećaju na poznata stvorenja. Dakle, životinje nisu proizvoljni simboli, jer svaka ima određene osobine ili ukazuje na pojedine aspekte carstva koje predstavlja.

Lav: Lav je najprikladniji prikaz Vavilona. Krilati lavovi ukrašavali su zidove palata i drugih dela u vavilonskoj umetnosti. Lavu opisanom u viđenju krila na kraju bivaju iščupana, on se podiže i staje kao čovek, i prima ljudsko srce. Ovaj proces simbolički predstavlja propadanje Vavilonskog carstva u vreme kasnijih careva.

Medved: Medved predstavlja Medo-Persiju. Činjenica da je bio ispravljen na jednu stranu ukazuje na nadmoćnost Persijanaca nad Miđanima. Tri rebra u zubima jesu tri glavne osvojene teritorije Medo-Persijskog carstva: Lidija, Vavilon i Egipat.

Ris (leopard): Brzi ris predstavlja Grčko carstvo koje je osnovao Aleksandar Veliki. Četiri krila čine ovu zver još bržom, što je vešt prikaz Aleksandra, koji je za nekoliko godina zavladao čitavim tadašnjim poznatim svetom.

Strašna i užasna zver: Dok prethodna stvorenja nalikuju spomenutim životinjama, ovo stvorenje je jedinstveno. Odnosno, prva su opisana da su „kao“ lav ili „kao“ medved, ali ovo nije upoređeno ni sa jednom životinjom. Ova zver sa mnoštvom rogova takođe je mnogo okrutnija i proždrljivija od prethodnih. Kao takva, odgovarajući je prikaz paganskog Rima, koji je osvajao, vladao i gazio svet svojim gvozdenim nogama.

`Hiljade godina ljudske istorije proteklo je kao što je prorečeno. U kojoj meri vas može utešiti saznanje da Bog vlada iznad sve te vreve, nemira i trenutaka potpunog haosa? Kako nas to uči o pouzdanosti Pisma? `
