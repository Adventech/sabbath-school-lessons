---
title:  Pouka za učitelje
date:   21/02/2020
---

## PRVI DEO: OPŠTI PREGLED

### Ključni tekst:
Danilo 7,27.

#### Središte proučavanja:
Danilo 7; 2. Solunjanima 2,1–12; Rimljanima 8,1; Marko 13,26; Luka 9,26; Luka 12,8; 1. Timotiju 2,5.

#### Uvod:
Sedmo poglavlje Knjige proroka Danila pokazuje da posle smenjivanja svetskih sila, koje nemilosrdno vladaju svetom, započinje nebeski sud, i da Sin Čovečiji prima vlast i carstvo da zauvek vlada sa svojim narodom.

#### Teme:

**1. Mali rog.**

Iz četvrte zveri sa deset rogova javlja se mali rog koji huli na Boga i progoni Njegov narod.

**2. Nebeski sud.**

 Nebeski sud izriče presudu malom rogu i pruža izbavljenje i spasenje Božjem narodu.

**3. Sin Čovečji.**

Sin Čovečiji javlja se na nebeskom sudu da odbrani svoj narod.

**4. Sveci Višnjega.**

„Sveci“ doživljavaju progonstvo, ali ostaju verni Bogu.

**Primena u životu:**

I pored toliko mnogo nepravde, progonstva i iskušenja, Božji narod može da gleda u budućnost sa nadom. Osvrt na ovaj proročki opis istorije pokazuje da će ljudska istorija dostići vrhunac sa nebeskim sudom i večnim carstvom Sina Čovečijeg. Čeznemo da Božje večno carstvo bude uskoro uspostavljeno.

## DRUGI DEO: KOMENTAR

Pogledajmo podrobnije prethodno navedene teme iz ove lekcije:

**1. Mali rog.**

Mali rog izrasta iz, i između, deset drugih rogova strašne životinje koja predstavlja Rimsko carstvo. On iskorenjuje tri od deset carstava koja su nastala iz paganskog Rima. Sila malog roga je nastavak paganskog Rima i, prema tome, ima osnovne karakteristike prethodnog carstva. On prisvaja Hristova isključiva prava, progoni Božji narod, menja Božji zakon, govori protiv Boga i tri i po vremena čini sve što želi (što je 1260 kalendarskih godina). Ovi postupci pokazuju da ovo telo ima i političku i versku moć, što se podudara sa papstvom. Istorija pokazuje da su obraćenje cara Konstantina, zvanično proglašenje nedelje danom bogosluženja, pad Rima u ruke varvara i osnivanje Konstantinopolja na istoku bili važni činioci koji su uticali na uspon papstva. Nakon propasti paganskog zapadnog Rimskog carstva, rimski biskup popunio je prazninu nastalu u Rimu prebacivanjem glavnog grada Rimskog carstva u Konstantinopolj.

Dekretom cara Justinijana 538. godine, koji je papu proglasio vođom svih crkava, papstvu je bilo omogućeno da ostvari svoju vladavinu. Sada je rimski biskup imao ne samo versku moć, već i političku. Pape su uskoro počele sebe da nazivaju pontifeksom i da usvajaju druge običaje i zakone paganskog Rimskog carstva. Uz pomoć saveza sa svetovnim silama, progonjena crkva postala je progonitelj. Pomoću krstaških ratova i inkvizicije Rimska crkva nanela je veliki bol mnogima koji su želeli da ostanu verni biblijskim učenjima. Tako je već u Srednjem veku papa bio poistovećen sa antihristom (Matej 24; 2. Solunjanima 2,3.4; Otkrivenje 13,1–10). Godine 1798. Napoleon je zatočio papu, okončavajući time papsku vladavinu dugu 1260 godina.

**2. Nebeski sud.**

Prizor nebeskog suda iz teksta Danilo 7,9–14. predstavlja centralni događaj u poglavlju. Knjige; Starac na prestolu; Sin Čovečiji, okružen nebeskim oblacima (Danilo 7,13) dok prilazi Starcu, prikazuju scenu suda na Nebu. Sud u Pismu odnosi se i na osudu i na odbranu. Za mali rog sud znači osudu i dovodi do njegovog konačnog uništenja. Međutim, za svete, koji su bili progonjeni od strane malog roga, sud znači odbranu, spasenje i obnovljenje. Kada su njihova imena ispitana na nebeskom sudu, proglašeni su nevinima. Odbranjeni su i na kraju primaju carstvo.

Nekoliko aspekata ovog suda vredno je spomenuti. Prvo, treba da zapazimo da ovaj sud počinje nakon što mali rog dolazi na vlast i završava se pre nego što su sveti nagrađeni, a mali rog kažnjen. Dakle, ovaj sud je pravilno nazvan istražnim sudom. Elen Vajt spominje sledeće knjige u vezi sa ovim sudom: 1) Knjigu života, sadrži imena onih koji su prihvatili Božju službu; 2) Knjiga za spomen, izveštaj o dobrim delima svetih; i 3) izveštaj o gresima (Velika borba 480.481. original). Radi transparentnosti i pravde prema svima koji su uključeni u konačnu odluku i na koje ona utiče, Bog mora sprovesti istragu kako niko ne bi mogao da sumnja u ispravnost konačne odluke. Drugo, pošto ovaj sud ima kosmičke razmere i, prema proročkoj hronologiji, upravo sada se odvija, pojedini ljudi se pitaju da li bi Bog u svakom trenutku mogao da započne sud nad živima. Takva briga osujećuje potpuno uživanje u hrišćanskom životu.Treba da imamo na umu da će se sud nad živima dogoditi tek kada se završi vreme probe i sedam poslednjih zala počne da se izliva na Vavilon (Otkrivenje 15;16). Međutim, što je najvažnije, ne smemo da se plašimo suda zato što je „Sin Čovečiji“ naš predstavnik na nebeskom sudu. Prema tome, umesto osude, nebeski sud pružiće nam odbranu i izbavljenje.

**3. Sin Čovečiji.**

Ime „Sin Čovečiji“ (bar’enash na aramejskom) povezuje ovo nebesko biće sa određenim važnim teološkim i istorijskim činjenicama. Prvo, Sin Čovečiji upućuje na Adama, oca ljudskog roda. Adamu su bila poverena dela stvaranja i naloženo mu je da vlada. Dakle, za razliku od Adama koji je privremeno vladao – i svetskih careva, koji su vladali određeno vreme – Sin Čovečiji prima večno carstvo. Prema tome, Sin Čovečiji vraća ono što je Adam izgubio. Drugo, ime Sin Čovečiji ukazuje da On deli zajednički interes sa čovečanstvom. Ovaj izraz može se koristiti da označi ljudsko biće (Jezekilj 2,1). Pošto je jasno da je u tekstu Danilo 7 ova ličnost nebesko biće, naziv Sin Čovečiji ukazuje na Njegovu povezanost sa ljudskim rodom.

Iz širokog konteksta Pisma, možemo zaključiti da Sin Čovečiji ne samo da predstavlja svoj narod na nebeskom sudu, već se On poistovećuje s njima jer ima udela u njihovoj ljudskoj prirodi (Jevrejima 2,14; Jevrejima 4,15). Treba takođe da zapazimo da se Sin Čovečiji iz 7. poglavlja Knjige proroka Danila mora poistovetiti sa Poglavarem vojske (Danilo 8,11), „čovekom obučenim u platno“ (Danilo 10,5) i Mihailom (Danilo 10,13; Danilo 12,1). Da zaključimo, jasno je da je Sin Čovečiji iz 7. poglavlja Mesija Isus Hristos, koji dolazi Bogu Ocu kao predstavnik svetih (1. Jovanova 2,1) na antitipski Dan pomirenja. Ova povezanost postaće jasnija prilikom proučavanja 8. lekcije.

**4. Sveci Višnjega.**

Ova grupa ljudi predmet je progonstva malog roga i opisana je kao „sveci“ (Danilo 7,21), „sveci Višnjega“ (Danilo 7,18.22.25), i kao „narod Svetaca Višnjega“ (Danilo 7,27) kada primaju carstvo. Takođe se nazivaju i „svetim narodom“ u tekstu Danilo 8,24. u kontekstu napada malog roga na njih; i u tekstu Danilo 12,7. u kontekstu progonstva. Ovakvo nazivanje Božjeg naroda svecima/svetima ponavlja se u tekstu 2. Mojsijeva 19,6, u kome Bog naziva Izrailj „carstvo svešteničko i narod svet“. Prema tome, sveci Višnjega „treba da budu poistovećeni sa Božjim vernim sledbenicima koji čine Njegov narod ostatka, koji su Njegovi izabrani, odvojeni od ostalih naroda, progonjeni od strane sile koja se suprotstavlja Bogu, ali čuva zavetnu veru i održava svoje poverenje i pouzdanje u Boga od koga će na kraju primiti večno carstvo“. (Gerhard F. Hazel, „The Identity of ’The Saints of the Most High’ u tekstu Danilo 7“, Biblica 56, br. 2 [1975], str. 192)

Tekst Otkrivenje 12–14 opisuje Hristove sledbenike i pokazuje kako ostaju verni u toku poslednje krize. Jovan kaže da „razgnjevi se zmija na ženu, i otide da se pobije sa ostalijem potomstvom njezinijem, koje drži zapovijesti Božije i ima svjedočanstvo Isusa Hrista“ (Otkrivenje 12,17). Zbog bliske povezanosti između „svedočanstva Isusovog“ i proroštva (Otkrivenje 19,10; Otkrivenje 22,9), „adventistički hrišćani tumače tekst i veruju da će se ’ostatak’ poznati po ispoljavanju dara proroštva u njihovoj sredini. ’Svedočanstvo Isusa Hrista’, oni veruju, jeste svedočenje o Isusu u njihovoj sredini posredstvom proročkog dara“. (The SDA Bible Commentary, 7. sveska, str. 812)

## TREĆI DEO: PRIMENA U ŽIVOTU

„Bog je Danilu putem viđenja pokazao da Bog upravlja događajima iako se nasilje povećava i progonstvo širi. On je veliki Sudija koji će postići da istina na kraju pobedi. Svetovne sile, koje su prema Navuhodonosorovom snu sve više gubile moralnu snagu, Danilu su prikazane kao organizacije čija žestina i okrutnost rastu. Vrhunac drskosti tih sila je pokazan pojavom malog roga koji govori ’velike reči’. Dok se ti strašni događaji zbivaju na Zemlji, na Nebu zaseda sud koji sudi prema izveštajima koji su zapisani u knjizi. Drske zemaljske sile će biti osuđene i uklonjene s vlasti, a Sin Čovečiji, zajedno sa svetima, dobiće večnu vlast.“ (G. Artur Kijo [G. Arthur Keough], God and Our Destiny, Pouka za odrasle, prvo tromesečje, 1987, str. 67.68)

`1. Kako se osećate pri pomisli na kosmički sud na kome će sve vaše misli i dela biti izloženi pred nebeskim sudom?`

`2. Prema kakvim merilima će svima biti suđeno? Zapitajte se: Da li moj život odgovara ovim merilima? Šta vaš odgovor govori o pojedinostima koje još uvek treba da pobedite Božjom blagodaću?`

`3. Šta menja činjenica da će Isus biti moj zastupnik na nebeskom sudu? Objasnite.`

`4. Znajući da je Isus naš zastupnik na nebeskom sudu, kako treba da živimo svoj život na Zemlji? `
