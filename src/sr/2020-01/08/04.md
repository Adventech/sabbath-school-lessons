---
title:  Zasedanje suda
date:   18/02/2020
---

Posle viđenja o četiri životinje i delovanja malog roga, prorok vidi prizor suda na Nebu (Danilo 7,9.10.13.14). Kada sud zaseda, prestoli se postavljaju i Starac zauzima svoje mesto. Kao što nebeski prizor prikazuje, hiljade i hiljade nebeskih bića služi pred Starcem, sud seda i knjige se otvaraju.

Ono što je važno da zapazimo u vezi sa ovim sudom jeste da se održava posle delovanja malog roga u razdoblju od 1260 godina (538–1798; videti odeljak od petka), ali pre uspostavljanja Božjeg konačnog carstva. U stvari, tri puta se u viđenju javlja sledeći redosled:

*Faza malog roga (538–1798)*

*Nebeski sud*

*Božje večno carstvo*

`Pročitajte sledeće stihove: Danilo 7,13.14.21.22.26.27. Na koje načine sud ide u prilog Božjem narodu?`

U Starom zavetu opisuje se nekoliko primera suda iz Šatora od sastanka i Hrama, ali sud koji se ovde spominje je drugačiji. U pitanju je kosmički sud koji ne utiče samo na mali rog, već i na svece Višnjega, koji će na kraju primiti carstvo.

Tekst Danilo 7 ne opisuje sud niti iznosi pojedinosti o njegovom početku ili završtku. Međutim, nagoveštava da se sud održava posle napada malog roga na Boga i Njegov narod. Suština je, dakle, da se u ovom tekstu naglašava početak suda kosmičkih razmera. Iz 8. i 9. poglavlja Knjige proroka Danila (videti lekcije za naredne sedmice), saznaćemo više o vremenu početka suda i činjenici da je ovaj sud povezan sa očišćenjem nebeskog Svetilišta na nebeski Dan pomirenja. Pouka koju ovde zapažamo jeste da će se na Nebu održati preadventni sud u korist Božjeg naroda (Danilo 7,22).

`Zašto je razumevanje šta je Isus učinio za nas na krstu toliko suštinski važno kad je reč o tome zašto možemo imati sigurnost na dan suda? Kakvu nadu bismo imali, ili kakvu bismo mogli imati, bez krsta? (Videti: Rimljanima 8,1)`
