---
title:  Božja vrhovna vlast
date:   05/01/2020
---

Na prvi pogled Knjiga proroka Danila počinje sumornim prizvukom poraza. Juda se predao Navuhodonosoru, a sudovi iz Hrama odneti su iz Jerusalima u zemlju Šinar. Reč Shinar javlja se u Bibliji u tekstu 1. Mojsijeva 11,2 kao mesto na kome se nalazi Vavilonska kula. Šinar je zloslutan znak, jer ukazuje na zamisao koja se temelji na otvorenom odbacivanju Boga. Međutim, iako graditelji Vavilona nisu uspeli u svom pokušaju da dosegnu nebo, spolja gledano činilo se da su Navuhodonosor i njegovi bogovi – smešteni u zemlji Šinar – nadvladali zavetnog izrailjskog Boga.

Ipak, uvodni stihovi Knjige proroka Danila jasno kažu da poraz Jerusalima ne treba pripisati nadmoćnoj sili vavilonskog cara; poraz se dogodio jer „Gospod mu (Navuhodonosoru) dade u ruke Joakima cara Judina“ (Danilo 1,2). Mnogo ranije, Bog objavljuje da će ih, ukoliko Ga Njegov narod zaboravi i prekrši zavet, poslati kao zarobljenike u stranu zemlju. Dakle, Danilo zna da iza vojne vavilonske sile nebeski Bog vodi tok istorije. Upravo to jasno sagledavanje Božje vrhovne vlasti daje potporu ovim mladim ljudima i pruža im snagu i hrabrost da se suoče sa iskušenjima i pritiskom u Vavilonskom carstvu.

`Pročitajte: 2. O carevima 21,10–16; 2. O carevima 24,18–20; Jeremija 3,13. Zašto Bog daje Judu i Jerusalim u ruke Vavilonjanima?`

Dok se suočavamo sa izazovima 21. veka, treba ponovo da usvojimo shvatanje Boga koje je tako živo prikazano u Knjizi proroka Danila. Prema ovoj Knjizi, Bog kome služimo ne samo da zahvaljujući svojoj vrhovnoj vlasti upravlja istorijskim tokovima, već i milostivo deluje u životu svog naroda pružajući mu značajnu pomoć u trenucima potrebe. I kao što ćemo kasnije videti, ono što je Bog učinio za jevrejske zarobljenike, učiniće i za svoj narod u poslednje vreme, bez obzira na različite napade na njih i njihovu veru.

`Sa kakvim izazovima se vaša vera sada suočava, bilo onim koji dolaze spolja ili se javljaju u crkvi, ili nastaju usled vaših ličnih nedostataka u karakteru? Kako možete naučiti da se oslanjate na Božju silu koja može da vam pomogne da savladate sve što vam se nađe na putu? `
