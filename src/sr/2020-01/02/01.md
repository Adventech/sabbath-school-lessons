---
title:  Od Jerusalima do Vavilona
date:   04/01/2020
---

### Tekstovi za proučavanje u toku sedmice:
2. O carevima 21,10–16; Danilo 1; Galatima 2,19.20; Matej 16,24–26; 2. Korinćanima 4,17; Jakov 1,5.

> <p>Tekst za pamćenje</p>
>„I dade Bog svoj četvorici mladića znanje i razum u svakoj knjizi i mudrosti; a Danilu dade da razumije svaku utvaru i sne.“ (Danilo 1,17)

Biblija ne izbegava da pokaže slabosti palog ljudskog roda. Od 3. poglavlja 1. Mojsijeve pa nadalje, čovekova grešnost i njene žalosne posledice jasno su prikazane. Takođe, istovremeno zapažamo primere onih koji pokazuju veliku vernost Bogu, čak i kada se suoče sa snažnim podsticajima da budu sve samo ne verni. Jedan od najsnažnijih primera takve vernosti vidimo u Knjizi proroka Danila.

Međutim, dok proučavamo ovu Knjigu, imajmo na umu da je pravi junak u ovoj knjizi Bog. Toliko smo navikli na izveštaje koji naglašavaju vernost Danila i njegovih prijatelja da se može dogoditi da zaboravimo da uzdignemo vernost Onoga koji je vodio i podržao ova četiri mladića kada su se suprotstavili moći i privlačnostima Vavilonskog carstva. Ostati veran je dovoljan izazov u sopstvenoj zemlji i mestu u kome živimo, a kamoli kada se suočavamo sa pritiskom strane zemlje, kulture i religije. Međutim, ljudi se bore sa izazovima jer, poput apostola Pavla, kažu „znam kome vjerovah“ (2. Timotiju 1,12) i Njemu poklanjaju svoje poverenje.
