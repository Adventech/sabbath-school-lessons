---
title:  Konačan ispit
date:   09/01/2020
---

`Pročitajte tekst Danilo 1,17–21. Šta je ključ uspeha četiri mladića? (Videti, takođe: O Jovu 38,36; Priče Solomunove 2,6; Jakov 1,5)`

Posle tri godine obučavanja na „Vavilonskom univerzitetu“, četiri Jevrejina dovedena su pred cara na poslednji ispit. Ne samo da su zdraviji od ostalih učenika, već ih nadmašuju u znanju i mudrosti. Sva četvorica su odmah zadužena da služe caru. Ne treba da zaboravimo da su njihovi „znanje i mudrost“ bez sumnje u velikoj meri sastavljeni od paganskih učenja. Oni i pored toga uče i očigledno uspešno uče iako ne veruju u to.

Navuhodonosor možda smatra da je takvo postignuće povezano sa načinom ishrane na dvoru i programom obuke kroz koji su ova četiri učenika prošla. Međutim, Danilo i njegovi prijatelji znaju, i to narativ jasno pokazuje, da njihovi vrhunski rezultati ne duguju ništa vavilonskom sistemu. Sve potiče od Boga. Kakav snažan primer šta Bog može da učini za one koji se oslanjaju na Njega. Ne treba da se plašimo neodoljive snage medija, vlasti i drugih institucija koje prete da unište naš identitet kao Božje dece. Kada imamo poverenje u Boga, možemo biti sigurni da nas On može podupreti u teškim trenucima i sačuvati nas od svih nedaća. Ključno je za nas da donosimo dobre odluke kada se suočavamo sa izazovima upućenim našoj veri.

Proučavajući 1. poglavlje Knjige proroka Danila, učimo neke veoma važne pouke o Bogu:

1. Bog upravlja istorijom.
2. Bog daje mudrost da bismo se mogli kretati neprijateljskim okruženjem u svojoj kulturi i društvu.
3. Bog poštuje one koji se uzdaju u Njega, i koji to pokazuju svojim uverenjima i načinom života.

Poglavlje se završava isticanjem da „osta Danilo do prve godine cara Kira“ (Danilo 1,21). Spominjanje Kira ovde je značajno: pruža nam uvid u nadu usred iskustva izgnanstva. Kira je Bog izabrao da oslobodi Njegov narod i dozvoli im da se vrate u Jerusalim. Iako poglavlje počinje slikom poraza i izgnanstva, završava se nadom i povratkom u dom. To je naš Bog: čak i u najtežim trenucima u našem životu, On uvek otvara prozor nade da bismo mogli videti slavu i radost koje se nalaze iza patnje i bola.
