---
title:  Vera pod pritiskom
date:   06/01/2020
---

`Pročitajte tekst Danilo 1. Kakav pritisak je vršen na ove mladiće da se povinuju caru?`

Nakon dolaska u Vavilon, ova četiri mladića moraju da se suoče sa najozbiljnijim izazovom po svoju veru i ubeđenja: izabrani su da pristupe posebnom obučavanju da bi se osposobili da služe caru. Drevni carevi često su uzimali neke od svojih najboljih zarobljenika da služe u carskoj palati, i da, na taj način, preusmere svoju odanost prema caru i bogovima carstva u čijem se zarobljeništvu nalaze. Zaista, čitav proces imao je cilj da ostvari neku vrstu obraćenja i indoktrinacije, što bi dovelo do promene pogleda na svet. Kao deo tog procesa, jevrejskim zarobljenicima menjali su imena. Novo ime označava promenu vlasništva i promenu sudbine. Prema tome, dajući nova imena zarobljenicima, Vavilonjani nameravaju da potvrde vlast nad njima i prisile ih da prime vavilonske vrednosti i kulturu. Njihova prvobitna imena, koja ukazuju na Boga Izrailjevog, zamenjena su imenima kojima se poštuju strana božanstva. Pored toga, car odlučuje da mladići treba da jedu hranu sa njegovog stola. Uzimanje careve hrane imalo je duboke implikacije u starim vremenima. Značilo je nepodeljenu vernost caru i odražavalo zavisnost od njega. Pošto je hrana obično prinošena bogu ili bogovima carstva, svaki obrok je imao duboko versko značenje. To je očigledno podrazumevalo prihvatanje carevog bogoslužbenog sistema i učestvovanje u njemu.

Dakle, Danilo i njegovi prijatelji našli su se u izazovnim okolnostima. U njihovom slučaju, ostati veran Bogu i preživeti veliku moć carskog sistema zahteva ništa manje do čudo. Da bi prilike bile još složenije, grad Vavilon takođe je stajao kao velelepni izraz čovekovih postignuća. Arhitektonska lepota vavilonskih hramova, visećih vrtova, i reke Eufrat koja je krivudala kroz grad pružali su sliku nenadmašne moći i slave. Tako je Danilu i njegovim prijateljima ponuđena prilika za napredovanje i mogućnost da uživaju u prednostima i prosperitetu ovog sistema. Mogli su da izgube status jevrejskih zarobljenika i postanu carski službenici. Da li će ugroziti svoja načela da bi pošli lakom stazom do slave?

`Na koje načine su ovi mladići mogli opravdati odluku da učine ustupke kad su njihova uverenja u pitanju? Na koje načine se vi možda sada suočavate sa sličnim, ili manjim, izazovima? `
