---
title:  Za dalje proučavanje
date:   10/01/2020
---

„Danilo i njegovi drugovi u Vavilonu bili su u svojoj mladosti prividno veći miljenici sreće nego Josif u prvim godinama svoga života u Egiptu; ipak, i oni su bili podvrgnuti probi karaktera uglavnom isto tako teškoj. Iz srazmerne jednostavnosti svojih judejskih domova, ovi mladići carskog roda bili su dovedeni u najveličanstveniji od svih gradova, na dvor njegovog najvećeg monarha, i bili izdvojeni da se pripreme za posebnu carsku službu. Na tom pokvarenom i raskošnom dvoru bili su okruženi teškim iskušenjima. Pobednici su oholo isticali činjenicu da su oni, obožavaoci Gospodnji, bili zarobljenici u Vavilonu; da je posuđe iz doma Božjega bilo stavljeno u hram vavilonskih bogova; da je sam car Izrailja bio zarobljenik u rukama Vavilonaca, kao dokaz da su njihova religija i običaji bolji od religije i običaja Jevreja. U takvim okolnostima, dozvoljavajući poniženja za koja su Izrailjci sami bili krivi zato što su se udaljili od Njegovih zapovesti, Bog je Vavilonu dokazao svoju vrhovnu vlast, svetost svojih zahteva i sigurnih plodova poslušnosti. On je to svedočanstvo dao na jedini mogući način – preko onih koji su ostali čvrsti u svojoj vernosti.“ (Elen Vajt, Vaspitanje, str. 48; str. 54. original)

**Za razgovor:**

`Razgovarajte u razredu o različitim kulturološkim i društvenim izazovima sa kojima se kao hrišćani suočavate u svom društvu. Koji izazovi su u pitanju i kako Crkva kao celina može naučiti da odgovori na njih?`

`Razmislite o tome koliko je lako bilo Danilu i drugima da učine ustupke kad je vera u pitanju. Uostalom, Vavilonjani su bili osvajači. Jevrejski narod bio je poražen. Kakav veći „dokaz“ je bio potreban da su vavilonski „bogovi“ snažniji od izrailjskog Boga, i da, prema tome, Danilo i njegovi drugovi treba da prihvate tu činjenicu? Kojih važnih biblijskih istina su se mogli držati ovom prilikom, istina koje su ih mogle podupreti u tim trenucima? (Videti: Jeremija 5,19; Jeremija 7,22–34) Šta nam to govori o važnosti poznavanja Biblije i shvatanja „sadašnje istine“?`

`Zašto je vernost toliko važna, ne samo nama već i onima kojima naša vernost svedoči o karakteru Gospoda kome nastojimo da služimo? `
