---
title:  Bez mane i mudri
date:   08/01/2020
---

Danilo i njegovi prijatelji izabrani su za carsku službu jer odgovaraju profilu koji je Navuhodonosor odredio. Prema carevim rečima, carski službenici moraju biti „bez mane“ i „lepa lica“ (Danilo 1,4). Zanimljivo je i to što su žrtve i osobe koje su služile u Svetilištu takođe morale da budu bez „mane“ (3. Mojsijeva 22,17–25; 3. Mojsijeva 21,16–24). Čini se da vavilonski car sebe upoređuje sa izrailjskim Bogom jer zahteva da oni koji služe na njegovom dvoru imaju slične osobine. S druge strane, takve osobine nedvosmisleno ukazuju da su Danilo i njegovi sunarodnici bili žrtve žive Bogu kada su se suočili sa izazovima u Vavilonskom carstvu.

`Pročitajte sledeće tekstove: Galatima 2,19.20; Matej 16,24–26; 2. Korinćanima 4,17. Šta ti stihovi govore o tome kako možemo ostati verni s kakvim god iskušenjima da se suočimo?`

Bog nagrađuje vernost četiri jevrejska zarobljenika i po isteku njihovog desetodnevnog perioda probe izgledaju zdravije i uhranjenije od drugih mladića koji su jeli za carskim stolom. Dakle, Bog daje četvorici svojih slugu „znanje i razum u svakoj knjizi i mudrosti“, a samo Danilu „dade da razumije svaku utvaru i sne“ (Danilo 1,17). Taj dar odigraće značajnu ulogu u Danilovoj proročkoj službi.

Kao što Bog nagrađuje veru svojih slugu na vavilonskom dvoru, tako i nama daje mudrost kada se suočavamo sa izazovima u svetu. Iz iskustva Danila i njegovih drugova učimo da je zaista moguće ostati neokaljan iskvarenošću našeg društva. Takođe učimo da ne treba da se izdvajamo iz društva i njegovog kulturološkog života da bismo služili Bogu. Danilo i njegovi prijatelji ne samo da žive u kulturi izgrađenoj na lažima, zabludama i mitovima, već se i školuju na tim lažima, zabludama i mitovima. Pa ipak, ostaju verni.

`Bez obzira gde živimo, suočavamo se sa izazovom da usred kulturoloških i društvenih uticaja koji su suprotni našem verovanju ostanemo verni onome u šta verujemo. Prepoznajte negativne uticaje u svojoj kulturi i postavite sebi pitanje: Koliko uspešno im odolevam?`
