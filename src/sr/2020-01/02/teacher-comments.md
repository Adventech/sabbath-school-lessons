---
title:  Pouka za učitelje
date:   10/01/2020
---

## PRVI DEO: OPŠTI PREGLED

### Ključni tekst:
Danilo 1,17.

#### Središte proučavanja:
Danilo 1; 1. Mojsijeva 39; Jestira 4; Jestira 5

#### Uvod:
Prvo poglavlje Knjige proroka Danila postavlja pozornicu za događaje iz knjige i uvodi glavne teme. Bog se javlja kao glavna ličnost u knjizi, koja vlada carevima i carstvima sveta i pomaže svom vernom narodu dok živi u stranoj zemlji. Među mnoštvom zarobljenika, četiri mladića sa izuzetnom mudrošću upravljaju složenim pitanjima na vavilonskom dvoru, ostajući verni Bogu svojih otaca.

#### Teme:
 Lekcija za ovu sedmicu naglašava tri glavne teme.

**1. Kontekst Knjige proroka Danila.**

Čak i usred tako tragičnog događaja kao što je izgnanstvo, Bog upravlja u svemu. Izgnanstvo se nije dogodilo kao neočekivani događaj pokrenut silom Vavilona, već kao vrhunac Božjeg davno objavljenog suda nad nepokajanim narodom.

**2. Danilovo obrazovanje.**

 Dok su prolazili kroz proces obrazovanja, Danilo i njegovi drugovi odlučili su da se odupru indoktrinaciji carstva. Iako se spolja gledano činilo da je Bog izgubio bitku sa paganskim božanstvima, ovi mladići ostali su verni, postupajući u skladu sa Božjom rečju.

**3. Danilova mudrost.**

Jedna važna odlika karaktera Danila i njegovih drugova jeste da ih je krasila mudrost. Ova karakterna osobina odnosi se na nešto više od intelektualne mudrosti ili znanja; ukazuje na božanski datu sposobnost da sagledaju život iz Božjeg ugla.

**Primena u životu.**

Iako život može biti obeležen neobjašnjivim i teškim okolnostima, Bog kome služimo drži sve u svojim rukama i može sve da izvede na dobro. Naš pogled na svet – koji se sastoji od onih osnovnih ideja i ubeđenja koja utiču na naše shvatanje Boga i stvarnosti uopšte – veoma je važno sredstvo koje može da nam pomogne u upravljanju svojim životom. Neka Pismo bude izvor i temelj naših gledišta, kao što je bilo u Danilovom životu.

## DRUGI DEO: KOMENTAR

**1. Kontekst Knjige proroka Danila.**

Izgnanstvo se nije dogodilo kao neočekivani događaj, pokrenut od strane vavilonske sile ili samovoljne Božje odluke. Nekoliko proroka već je upozorilo Božji narod da će, ukoliko se ne pokaju zbog svojih greha i ne vrate zavetu, biti kažnjeni time što će strane sile uništiti Hram i odvesti ih u ropstvo u stranu zemlju.
 Prorok Jeremija, koji je prorokovao u to vreme, već je nastojao da uveri carske vlasti u Judeji da se pokore Vavilonu jer je to Božja volja. Dakle, posle mnogih opomena na koje se nisu obazirali, Navuhodonosor je došao u Jerusalim i stavio Judeju pod upravu Vavilonskog carstva.

Da bismo shvatili iskustvo Danila i njegovih drugova, treba da imamo na umu da je izgnanstvo predstavljalo masovno proterivanje naroda iz njihove rodne zemlje sa ciljem da se uništi njihov identitet i na taj način olakša upravljanje vladajuće sile. Ovakvo izgnanstvo obično se odnosilo na pripadnike višeg staleža, plemiće, vođe i mislioce. Samo je siromašnima bilo dozvoljeno da ostanu u domovini koja je često bila opustošena u ratu. Takva politička i vojna strategijs bila je u velikoj meri primenjivana u starom svetu od strane Asiraca i Vavilonaca. Godine 722. p. n. e. Asirci su doveli do kraha severnog Izrailjskog carstva i prognali veliki deo naroda u druge delove carstva. Judejsko carstvo nije obraćalo pažnju na sudbinu svog suseda i doživelo je istu sudbinu od ruke Vavilonaca.

U Bibliji su zabeležena tri značajna napada Vavilona na Judejsko carstvo i raseljavanje naroda. Prvi se dogodio 605. godine p. n. e. kada je Navuhodonosor, nakon pobede nad Egipćanima kod Karkemiša, krenuo u pohod na Judeju. Poveo je određeni broj zarobljenika među kojima su bili Danilo i njegova tri prijatelja. Godine 597. p. n. e. zbog političkih poteza cara Joakima koji je nastojao da ostvari politički savez sa Egipćanima, Navuhodonosor je zauzeo Judeju po drugi put i prognao još jedan deo naroda. Među prognanicima bili su prorok Jezekilj i car Joahin, sin cara Joakima, koji je umro neposredno pre napada. Navuhodonosor je postavio Sedekiju (Joahinovog strica) na presto, nadajući se da će tako obezbediti njegovu vernost Vavilonu. Međutim, uprkos stalnim Jeremijinim opomenama, novi car neprestano je tražio egipatsku pomoć kako bi se odupro vavilonskoj vlasti. Navuhodonosor je na kraju izgubio strpljenje i 586. godine p. n. e. krenuo na Judeju; ovog puta Vavilonci razrušili su Jerusalim i Hram do temelja i prognali još jedan deo naroda u Vavilon.

**2. Danilovo obrazovanje.**

Možda bi bilo korisno da razmotrimo vavilonski sistem obrazovanja. Poznavanjem obrazovanja dobili bismo sliku kakve predmete su vavilonski zarobljenici izučavali i sa kakvim pogledom na svet su se suočili.

Prvi stepen vavilonskog obrazovanja uključivao je učenje dva glavna jezika poznata Vaviloncima: aramejskog, koji je postao međunarodni jezik u to vreme; i akadijskog, koji je bio književni jezik kojim su se prenosili verski i kulturološki običaji carstva. Akadijski je zahtevao vladanje složenim klinastim pismom koje je imalo na stotine znakova. U toj prvoj fazi, učenici  bi proučavali tekstove i prepričavali priče koje su mladima u Vavilonu bile poznate od detinjstva, kao što su legende o Gilgamešu, Sargonu i Naram-Sinu.

U drugoj fazi, učenici su se upoznavali sa mnogo više tekstova, pomoću kojih je trebalo da usavrše svoje literarne veštine i razviju vavilonski pogled na svet. Jedan autor opisao je ovu drugu fazu na sledeći način: „Njegova svrha, prema tome, bila je dvostruka: da ispuni um učenika teološkom i političkom ideologijom koja je u osnovi vladala i pripremi ih za ulogu pomoćnika āšipu mlađeg, položaj koji su kako saznajemo iz kolofona zauzimali pisari početnici. U daljem izučavanju književnosti, pripovedanje koje je obeležilo prvu fazu ustupa mesto ozbiljnijim pitanjima, usvajanju njihovog pogleda na svet i sticanju praktičnih iskustava.“ (A. R. Džordž [A. R. George], The Babylonian Gilgamesh Epic [Oxford: Oxford University Press, 2005], 1:36)

Mi ne znamo pojedinosti posebnog programa dodeljenog Danilu i njegovim drugovima. Međutim, prethodni opis pruža sliku o tome kako je u to vreme sprovođeno obrazovanje u Vavilonu. Akademski program nametnut Danilu i njegovim prijateljima možda je bio zahtevan kao prethodno spomenuti. Međutim, Danilo i njegovi drugovi istakli su se u svoj mudrosti i znanju koje je Univerzitet u Vavilonu nudio.

**3. Danilova mudrost.**

Jedna važna osobina karaktera Danila i njegovih drugova jeste mudrost. Dok Danilo pokušava da izbegne izazove vavilonske indoktrinacije, naročito u vezi sa hranom, on postupa sa izuzetnim taktom i mudrošću da bi izbegao da se hrani za carevim stolom. Kao rezultat, Danilo i njegovi drugovi bili su deset puta mudriji od svih ostalih vavilonskih mudraca. Na kraju knjige, spominju se razumni i mudri, koji će biti gonjeni od strane zlih sila, ali koji će na kraju izaći kao pobednici (Danilo 11,33.35; Danilo 12,3). Međutim, da bismo bolje cenili temu mudrosti u Knjizi proroka Danila, bilo bi korisno da pogledamo kako se ova tema obrađuje na drugim mestima u Bibliji.

Jedna od najfascinantnijih biblijskih tema jeste pojam mudrosti. Pojedini delovi Biblije označeni su kao Knjige mudrosti. Knjiga o Jovu, Priče Solomunove, Knjiga propovednikova zajedno sa Pesmom nad pesmama i nekoliko Psalama nazivaju se tekstovima mudrosti. Oni snažno naglašavaju poslušnost Božjem zakonu, čiji je ishod obično dobar život. Tekstovi mudrosti uopšteno gledano ne temelje svoju poruku na izveštaju o izlasku ili drugim glavnim događajima koji govore o spasenju, već često ukazuju ili aludiraju na stvaranje. Bog je Stvoritelj koji uspostavlja određene zakone koji vladaju kosmosom i društvom. Prema tome, veća je verovatnoća da će oni koji se povinuju Božjim zakonima biti okruženi Božjim blagoslovima. Knjiga o Jovu pokazuje da ima izuzetaka od ovog pravila, međutim, izuzetak na kraju potvrđuje pravilo, jer Jovu biva vraćen njegov prosperitetan i srećan život.

Danilo je prikazan kao mudar čovek, ali ne prvenstveno zato što je ovladao složenim jezikom i književnošću Vavilonaca. Za njega se može reći da je mudar zato što je bio veran Gospodu. Zbog svojih teoloških uverenja Danilo je odbio carsku hranu i odabrao mahunarke i vodu, na temelju ishrane kakvu je Bog uspostavio prilikom stvaranja. Štaviše, Danilo nije primio mudrost isključivo zahvaljujući svojoj marljivosti i samodisciplini. Bog mu je podario mudrost zbog vere i poverenja koje je pokazao. Takva mudrost nadmašivala je složenost univerzitetskog plana i programa; bila je to mudrost koja je osposobila Danila da tumači snove i shvati Božji sveobuhvatni plan za ljudsku istoriju.

## TREĆI DEO: PRIMENA U ŽIVOTU

`1. Knjiga proroka Danila prikazuje kako Gospod dozvoljava stranom narodu da pokori Njegov narod i opljačka Njegov Hram. Šta možete naučiti o Božjem karakteru na osnovu ovog događaja?`

`2. Kako su okolnosti u kojima se Danilo našao na vavilonskom dvoru slične onima u kojima se našao Josif u Egiptu i Jestira u Persiji? Šta mislite ko se suočio sa najtežim izazovima? Da vam se pruži prilika da birate, na čijem mestu biste želeli da budete? `

`3. Lekcija za ovu sedmicu otvara mogućnost za samoispitivanje. Zamolite članove razreda da razmisle o sledećem: Da sam Danilo ili neko od njegovih drugova:
•	Kako bih posmatrao Boga ukoliko dozvoli stranoj vojsci da zauzme moju zemlju, uništi moju kulturu i progna me u stranu zemlju?
•	Šta bih uradio da mi se nudi istaknuti položaj u vlasti, dok god učestvujem na gozbama i uzimam hranu i piće koje se tamo nudi?
•	Da li je teže biti poslušan Gospodu u svojoj zemlji među svojim narodom ili među strancima u dalekoj zemlji? Objasnite.
•	Na koji način mogu da izgradim gledište koje mi može pomoći da jasnije procenim kulturu u svom okruženju i izbegnem zamke?
•	Kada se suočim sa izazovima povezanim sa svetkovanjem Subote, poštenjem u poslu, odnosima sa prijateljima koji nisu hrišćani ili adventisti, itd., kako postupam u poređenju sa Danilom? `
