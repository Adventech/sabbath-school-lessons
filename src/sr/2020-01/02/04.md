---
title:  Čvrsta odluka
date:   07/01/2020
---

`Pročitajte: Danilo 1,7–20. Koja dva činioca ovde primećujemo: Danilovu slobodnu volju i Božje delovanje? Koje važno načelo se ovde takođe javlja?`

Čini se da četiri jevrejska zarobljenika ne prigovaraju zbog dobijanja vavilonskih imena. Najverovatnije da ništa ne mogu da učine u vezi s tim, osim da koriste svoja jevrejska imena među sobom. Međutim, kad je reč o hrani i vinu sa carevog stola, svakako oni sami odlučuju da li da ih konzumiraju ili ne. Prema tome, slobodan izbor četvorice mladića ovde je veoma važan.

Međutim, ako službenik može da promeni njihova imena, on takođe može da promeni i jelovnik. Postoje dva moguća razloga zašto njih četvorica ne žele da jedu za carevim stolom.

Prvo, obroci sa carevog stola mogu sadržavati nečisto meso (3. Mojsijeva 11). Drugo, hrana se prvo prinosi božanskom liku, a zatim se šalje caru. Dakle, kada Danilo objašnjava, bez pribegavanja okolišanju ili prevari, da njegov zahtev ima versku pozadinu, tj., da će hrana na dvoru oskvrniti njega i njegove prijatelje (Danilo 1,8), on pokazuje veliku hrabrost.

Dok posmatramo razgovor između Danila i vavilonskog službenika, izdvaja se nekoliko važnih pojedinosti. Prvo, čini se da Danilo dobro shvata da se službenik nalazi u teškom položaju, pa predlaže probu. Deset dana uzimanja drugačijih obroka trebalo je da bude dovoljno da pokaže prednosti takve ishrane i tako ukloni službenikove strahove. Drugo, Danilova sigurnost da će ishod biti pozitivan za veoma kratko vreme potiče od potpunog poverenja u Boga. Treće, izbor vegetarijanske ishrane i upotreba vode upućuju na hranu koju je Bog dao čoveku prilikom stvaranja (videti: 1. Mojsijeva 1,29), na činjenicu koja je takođe mogla uticati na Danilovu odluku. Uostalom, šta može biti bolje od ishrane koju je Bog prvobitno dao?

`Šta je toliko važno u vezi s Danilovom slobodnom odlukom koja omogućava Bogu da deluje tako kako deluje (videti: Danilo 1,9)? Kakve pouke možemo usvojiti iz ovoga o važnosti svojih odluka? Kako naše poverenje u Boga treba da utiče na naše odluke? `
