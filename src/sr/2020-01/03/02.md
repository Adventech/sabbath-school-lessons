---
title:  Božja imanentnost
date:   12/01/2020
---

`Pročitajte tekst Danilo 2,1–16. Sa kakvom krizom se Jevreji suočavaju zbog sna koji Gospod daje caru?`

U drevnom svetu ljudi su ozbiljno shvatali snove. Kada se činilo da je san zlosutan, često je ukazivao na predstojeću nesreću. Prema tome, razumljivo je zašto Navuhodonosor postaje toliko uznemiren u vezi sa snom koga, da bi prilike postale još zlokobnije, više ne može da se seti. Vavilonski mudraci verovali su da bogovi mogu da otkriju tumačenje snova, ali u slučaju ovog sna u Knjizi proroka Danila nisu mogli ništa da učine jer je car zaboravio šta je sanjao. Da je sadržaj sna njima bio saopšten, izneli bi tumačenje koje bi caru bilo ugodno. Međutim, u ovoj situaciji bez presedana, kada vešti tumači snova ne mogu da kažu caru o čemu se radi u njegovom snu, prisiljeni su da priznaju da „niti ima drugoga koji bi mogao kazati caru osim bogova, koji ne žive među ljudima“ (Danilo 2,11).

Ispunjen razočarenjem, car naređuje da svi vavilonski mudraci budu ubijeni. Takva svirepost nije bila nepoznata u starom svetu. Istorijski izvori svedoče da je, zbog zavere, Darije I pogubio sve mudrace, a Kserks usmrtio graditelje čiji se most srušio. Navuhodonosor izdaje dekret upravo u vreme kada su Danilo i njegovi drugovi završili obuku i bili primljeni u krug carevih znalaca. Iz tog razloga, smrtni dekret koji car izdaje odnosi se i na njih. U stvari, originalni jezik nagoveštava da pogubljenja odmah počinju i da će Danilo i njegovi prijatelji biti sledeći usmrćeni. Međutim, Danilo „mudro i razumno“ (Danilo 2,14) pristupa Ariohu, čoveku zaduženom za izvršenje pogubljenja. Danilo na kraju lično traži od cara da mu da vreme da odgonetne tajanstveni san. Zanimljivo je to što on odmah daje određeno „vreme“ Danilu iako je optužio vračare da pokušavaju da kupe „vreme“. Danilo se slaže sa vračarima da nijedno ljudsko biće ne može da reši takvu tajnu, ali prorok poznaje Boga koji može da otkrije sadržaj sna i kako ga treba protumačiti.

`Teolozi govore o Božjoj „imanentnosti“, o tome da iako različit od dela stvaranja, Bog može i dalje da im bude blizak. Šta činjenica da On caru Navuhodonosoru daje san uči o tome koliko Bog može biti imanentan kad smo mi u pitanju? (Videti, takođe: Dela 17,28)`
