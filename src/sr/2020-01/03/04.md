---
title:  "Kip, prvi deo"
date:   14/01/2020
---

`Danilo 2,24–30. Šta Danilo kaže u ovom tekstu što je veoma važno da zapamtimo? (Videti, takođe: Jovan 15,5)`

Odgovarajući na molitvu, Bog otkriva sadržaj sna i njegovo tumačenje. Danilo ne okleva da kaže caru da razrešenje tajne dolazi od „Boga na nebu“. Takođe, pre nego što je izneo značenje sna i njegovo tumačenje, Danilo spominje careve neizrečene misli i brige dok je car mučen nesanicom ležao u krevetu. Ove podrobno iznete pojedinosti dalje naglašavaju verodostojnost poruke, jer takve pojedinosti znane samo caru morale su biti otkrivene Danilu natprirodnom silom. Međutim, kada Danilo dalje izveštava o sadržaju sna, on se izlaže opasnosti da pokrene još jednu krizu, jer san ne predstavlja nužno dobru vest za Navuhodonosora.

`Pročitajte: Danilo 2,31–49. Šta san kaže o sudbini Navuhodonosorovog carstva?`

U snu se javlja veličanstveni kip čija je glava „od čistoga zlata, prsa i mišice od srebra, trbuh i bedra od mjedi, golijeni mu od gvožđa, a stopala koje od gvožđa koje od zemlje“ (Danilo 2,32.33). Konačno, kamen „udari lik u stopala“ (Danilo 2,34), i čitava struktura biva uništena i raznesena poput pleve na vetru. Danilo objašnjava da različiti metali predstavljaju uzastopna carstva koja će u toku istorije zameniti jedno drugo. Poruka upućena Navuhodonosoru je jasna: Vavilon će, sa svom svojom silom i slavom, nestati i biti zamenjen drugim carstvom, nakon koga će opet uslediti druga, dok ih carstvo potpuno drugačije prirode sve ne zameni: Božje večno carstvo, koje će trajati zauvek.

`Pogledajte kako su sve ljudske stvari prolazne i privremene. Čemu ova činjenica treba da nas nauči o velikoj nadi koju imamo u Isusu, i samo u Isusu (videti: Jovan 6,54; 2. Korinćanima 4,18)?`
