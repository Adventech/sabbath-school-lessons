---
title:  "Kip, drugi deo"
date:   15/01/2020
---

`Pročitajte ponovo tekst u kome se govori o snu i njegovom tumačenju (Danilo 2,31–49). Čemu nas ovaj tekst uči o Božjem predviđanju ovozemaljske istorije?`

Proročanstvo objavljeno Navuhodonosorovim snom otkriva opšti proročki plan i služi kao merilo kojim treba prići detaljnijim proročanstvima iz 7, 8. i 11. poglavlja Knjige proroka Danila. Takođe, tekst Danilo 2 nije uslovno proročanstvo. Ono je apokaliptičko proročanstvo: određeno predskazivanje onoga što je Bog predvideo i što će se zapravo ostvariti u budućnosti.

**1. Glava od zlata predstavlja Vavilon (626–539. godine p. n. e.).** Zaista, nijedan drugi metal ne bi bolje mogao predstavljati silu i bogatstvo Vavilonskog carstva od zlata. Biblija ga naziva „zlatnim gradom“ (Isaija 14,4) i „zlatnom čašom u ruci Gospodnjoj“ (Jeremija 51,7; uporedite: Otkrivenje 18,16). Drevni istoričar Herodot izveštava da je obilje zlata ukrašavalo grad.

**2. Prsa i ruke od srebra predstavljaju Medo-Persiju (539–331. godine p. n. e.).** Budući da je srebro manje vredno od zlata, Medo-Persijsko carstvo nikada nije dostiglo sjaj Vavilona. Pored toga, srebro je bilo odgovarajući simbol Persijanaca jer su koristili srebro u svom sistemu oporezivanja.

**3. Trbuh i bedra od bronze simbolizuju Grčku (331–168. godine p. n. e.).** U tekstu Jezekilj 27,13. Grci su prikazani kako razmenjuju bronzane sudove. Grčki vojnici bili su čuveni po svojim bronzanim oklopima. Njihovi šlemovi, štitovi i borbene sekire bile su načinjene od bronze. Herodot kaže da je egipatski faraon Psamtik I u grčkim piratima koji su vršili napade video ispunjenje proročanstva koje je predvidelo „bronzane ljude koji dolaze s mora“.

**4. Noge od gvožđa vešto predstavljaju Rim (168. godine p. n. e.–476).** Kao što je Danilo objasnio, gvožđe je predstavljalo Rimsko carstvo koje sve satire i lomi pred sobom, i koje je trajalo duže od svih prethodnih carstava. Gvožđe je metal koje savršeno predstavlja to carstvo.

**5. Stopala delom od gvožđa i delom od gline predstavljaju podeljenu Evropu (476–Drugi Hristov dolazak).** Mešavina gvožđa i gline pruža odgovarajuću sliku o tome šta se dogodilo posle raspada Rimskog carstva. Iako su postojali mnogi pokušaji da se Evropa ujedini, od bračnih saveza između carskih porodica do sadašnje Evropske unije, podele i nejedinstvo su preovlađivali i, prema ovom proročanstvu, ostaće tako dok Bog ne uspostavi večno carstvo.
