---
title:  Pouka za učitelje
date:   17/01/2020
---

## PRVI DEO: OPŠTI PREGLED

### Ključni tekst:
Danilo 2,20.

#### Središte proučavanja:

Danilo 2; Isaija 41,26; Isaija 46,8–10.

#### Uvod:
Proročanstvo iz 2. poglavlja Knjige proroka Danila pruža opšti pregled istorije od vremena Vavilonskog carstva do kraja vremena. Međutim, ovaj najvažniji proročki san nije dat Danilu ili nekom drugom proroku, već neznabožačkom caru. Bog ponekad deluje na neobičan način. Bog ne samo da deluje i vlada epskim prizorima svetske istorije, već se takođe stara o ličnim izazovima i iskustvima svoje dece.

#### Teme:

**1. Prilike u kojima je san dat.**
Bog je dao san Navuhodonosoru nedugo posle njegovog stupanja na vavilonski presto. U to vreme car je nastojao da učvrsti svoju vlast.

**2. Značaj sna.**
 Preko lika iz sna, Bog je otkrio caru da će sva svetska carstva na kraju nestati i ustupiti mesto Božjem večnom carstvu.

**3. Okvir sna.**
San pruža opšti pregled istorije od Vavilonskog carstva do kraja vremena. Prikazuje Boga kao vrhovnog vladara nad svim svetskim silama.

**Primena u životu:**
Značajan aspekt sna predstavlja uverenje da svoj život možemo poveriti Bogu. Bog je istinski izvor mudrosti i sile. On je uslišio Danilovu molitvu i otkrio sadržaj sna proroku. Poklonimo se i služimo ovom Bogu sa poverenjem.

## DRUGI DEO: KOMENTAR
**1. Prilike u kojima je san dat.**

Navuhodonosor je sanjao san u drugoj godini svoje vladavine (603. godine. p. n. e.). Ovaj događaj stvara poteškoće u vezi sa hronologijom na koju sada moramo da se osvrnemo.
Iz prvog poglavlja Knjige proroka Danila saznali smo da je Navuhodonosor zauzeo Judeju u toku prve godine svoje vladavine. U to vreme, doveo je Danila i njegove drugove u Vavilon. Takođe saznajemo da su četiri judejska zarobljenika bila uključena u program obrazovanja koji je trajao tri godine. Tekst Danilo 2 kaže da je Navuhodonosor učinio Danila „gospodarem svoj zemlji vavilonskoj i poglavarem nad svijem mudracima vavilonskim“ (Danilo 2,48). Na prvi pogled, čini se da je u drugoj godini Navuhodonosorove vladavine Danilo već završio svoje trogodišnje obrazovanje koje je započelo u prvoj godini vladavine tog cara. Najbolje objašnjenje jeste da „prvu godinu“ spomenutu u tekstu Danilo 1 uzmemo kao „godinu stupanja Navuhodonosora na presto“, kao što je prikazano u sledećoj tabeli:

| Danilovo obrazovanje | Navuhodonosorova vladavina |
| :-------| :-------|
|Prva godina zarobljeništva u Vavilonu | Godina stupanja na presto (osvajanje Judeje) |
| Druga godina | Prva godina vladavine |
| Treća godina | Druga godina vladavine (san) |

Ova tabela nam pomaže da shvatimo da se Navuhodosorova prva godina carovanja računala kao godina kada je stupio na presto, što odgovara Danilovoj prvoj godini provedenoj u zarobljeništvu. Navuhodonosor je u to vreme upravo stupio na presto Vavilona. Bilo je to presudno vreme za novog cara. Kao što je obično bio slučaj, novi vladar morao je da učvrsti svoju vlast, starajući se da mu se nikakav suparnik ne suprotstavi i da ima kontrolu nad vazalnim vladarima. Uostalom, upravo su se u vreme takvih promena u vlasti događale pobune i ustanci. Dakle, Navuhodonosor je u toku svoje druge godine učestvovao u nekoliko vojnih pohoda u nameri da učvrsti svoju vlast.
Nije čudno što ga je u takvim okolnostima san uznemirio. Snovi su mogli da predskažu nesreće, zaveru i konačno i carevu smrt. Štaviše, Vavilonci su posvećivali veliku pažnju snovima. Sakupili su veliku zbirku knjiga koje govore o preciznim metodama tumačenja snova. Takođe su okupili grupu stručnjaka za tumačenje snova. Kao što jedan komentator zapaža: „Na starom Bliskom istoku, vračari su bili akademske i verske vođe tog vremena. Kao što Berosova Istorija Vavilona ukazuje, Mesopotamljani su verovali da su bogovi obdarili ljude znanjem, ali da im nisu darovali sve znanje. Božansko znanje ostalo je nedostižno, osim preko šifrovanih poruka koje su zahtevale stručnost vračara. Ako se izveštaj o Endmenduranki može ozbiljno shvatiti, Mesopotamljani su verovali da jedino vračari mogu da dešifruju poruke jer im bogovi otkrivaju njihovo tumačenje.“ (Vendi Vider [Wendy Widder], Daniel, Story of God Commentary 20 [Grand Rapids: Zondervan, 2016], str. 47)
Međutim, u tadašnjim okolnostima nijedan stručnjak nije mogao da odgonetne san jer ga se car nije sećao. Da su vavilonski mudraci mogli reći caru šta je sanjao, on bi znao da se može osloniti na njihovo tumačenje. Tako, gnevan zbog nesposobnosti vavilonskih znalaca da mu kažu šta je sanjao, car je naredio da svi budu pogubljeni.

**2. Značaj sna.**

San o kipu načinjenom od različitih materijala ukazivao je na redosled svetskih carstava, počevši od Vavilona, pa sve do uspostavljanja Božjeg večnog carstva. Od vrha ka podnožju (osim stopala), metalima se smanjuje vrednost, a povećava snaga, što može da uputi na degradaciju svakog narednog carstva. Kao što je Elen Vajt objasnila:

„Vavilon, na kraju uzdrman i slomljen, nestao je zato što su se njegovi vlastodršci u svom blagostanju smatrali nezavisnim od Boga, dok su slavu svoga carstva pripisivali ljudskim dostignućima. Medo-Persijska imperija bila je pohođena nebeskim gnevom zato što je u njoj Božji zakon bio bačen pod noge i pogažen. Strah Gospodnji nije imao mesta u srcima većine njenih stanovnika. Bezakonje, hula i pokvarenost su preovladavali. Carstva koja su zatim nastala bila su još gora i pokvarenija; padala su sve niže na lestvici moralnih vrednosti.“ (Istorija proroka i careva, str. 322.323; str. 501.502. original)
Kao što tumačenje jasno ističe, svako carstvo doživeće kraj i biti zamenjeno sledećom silom, sve dok kamen ne razbije lik i ispuni Zemlju. Uprkos svojoj impresivnoj veličanstvenosti i snazi, kip nije mogao dugo da izdrži. Uostalom, oslanjao se na stopala načinjena od nesigurne i nestalne mešavine gline i gvožđa.  

Bog je caru u snu pokazao poznatu sliku. Ogromni likovi bili su dobro poznati u drevnom svetu, ali su obično predstavljali bogove. Pored toga, upotreba metala u prikazivanju različitih istorijskih epoha takođe je bila poznata najmanje jedan vek pre Navuhodonosora, kao u slučaju Hesioda (oko 700. godine. p. n. e.) Dakle, čini se da je Gospod upotrebio pojedine slike koje su caru već bile poznate da bi preneo poruku koja mu je potpuno nepoznata. U vezi sa tim, treba da zapazimo da je jedan aspekt sna sigurno bio potpuno nov Navuhodonosoru, jer nigde izvan Biblije nije zabeležen. U pitanju je kamen koji razbija lik i postaje planina koja ispunjava Zemlju.

Kamen i planina podsećaju na druge biblijske tekstove koji opisuju goru doma Gospodnjega uzvišenu iznad bregova (Isaija 2,2.3). Tekst Isaija 11,9. upućuje na Božju svetu goru, Zemlju, ispunjenu poznavanjem Gospoda. U tekstu Isaija 6,3. cela Zemlja ispunjena je Njegovom slavom. I u Psalmima, omiljeno ime za Boga je „stena“ ili „moja stena“ (Psalam 18,2.31.46; Psalam 19,14; Psalam 28,1; Psalam 31,2.3; Psalam 42,9; Psalam 62,2.6.7; Psalam 71,3; Psalam 78,35; Psalam 89,26; Psalam 92,15; Psalam 94,22; Psalam 95,1; Psalam 144,1) Navuhodonosor možda nije razumeo sve implikacije slike kamena u svom snu, ali svako ko je upućen u Pismo povezao bi stenu sa Božjom večnom vladavinom.

**3. Okvir sna.**

Prvo, san pruža opšti pregled istorije od Vavilonskog carstva do kraja vremena. Dat je paganskom caru da ukaže da je Car nad carevima konačni vladar svakog ljudskog carstva. Preko sna i kasnijeg njegovog tumačenja, Navuhodonosor je imao ubrzan tečaj o filozofiji istorije.

Drugo, Bog je otkrio Danilu tumačenje sna. Vavilonci, pored sve obučenosti i „naučne publikacije“ o tumačenju snova, nisu mogli da pristupe jedinom izvoru znanja koji može da reši tu tajnu.

Treće, dok posmatramo lik kao sliku svetskih carstava i sistema moći, imamo utisak da veliki deo onoga što kip predstavlja i dalje postoji. Međutim, kada posmatramo kip kao sliku redosleda svetskih carstava, shvatamo da živimo u vreme kraja. Međutim, bez obzira na hronologiju poslednjih događaja, možemo biti sigurni da kamen dolazi!

Četvrto, san se mora shvatiti u vezi sa Danilovom molitvom. Danilova molitva je ključna tačka ovog poglavlja i daje najvažniju teološku izjavu o Božjoj mudrosti i sili (Danilo 2,20–22).

## TREĆI DEO: PRIMENA U ŽIVOTU

`1. Da li vam je Bog ikada saopštio nešto u snovima? Kada nešto sanjate, kako nastojite da objasnite taj san? Da li ga smatrate posledicom uznemirenosti, psiholoških smetnji, normalnih procesa u mozgu ili porukom od Boga? Kako možete znati kada san dolazi od Boga? `

`2. Bog je Navuhodonosoru u snu pomoću poznatog kipa otkrio nešto što nije poznavao. Šta možete naučiti iz ovog metoda učenja dok drugima objašnjavate jevanđelje?`

`3. Lekcija za ovu sedmicu otvara mogućnosti za samoispitivanje. Zamolite članove razreda da razmisle o sledećim pitanjima. Da sam Danilo ili neko od njegovih drugova:
•	Kako bih mogao imati istu smirenost i poverenje koje zapažam u Danilu dok je iznosio svoj slučaj Bogu? Da li imam isto shvatanje misije kao Danilo i njegovi drugovi dok su ispunjavali svoje odgovornosti u političkom životu Vavilona?
•	Mogu li da verujem Bogu u svim prilikama u svom ličnom životu? Da li uviđam da mi je potrebna Njegova sila i mudrost da rešim svoje probleme, i velike i male? Obrazložite svoj odgovor.
•	Sa kakvim se izazovima trenutno suočavam zbog kojih mi je potrebna mudrost od Boga koja je pomogla Danilu da protumači carev san? Da li verujem da mi Bog može podariti istu vrstu mudrosti? Zašto da ili zašto ne?
•	Na koje načine mi poruka prenesena pomoću sna pomaže da živim svoj hrišćanski život ispunjen nadom? `
