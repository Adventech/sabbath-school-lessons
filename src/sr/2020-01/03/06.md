---
title:  Kamen
date:   16/01/2020
---

`Pročitajte: Danilo 2,34.35.44.45. Šta ovi stihovi uče o konačnoj sudbini našeg sveta?`

U središtu pažnje u snu je šta će se dogoditi „do pošljetka“ (Danilo 2,28). Moćna i bogata kakva su možda bila, metalna (i glinena) carstva nisu ništa drugo do najava uspostavljanja kamenog carstva. Dok metali i glina do određene mere mogu biti ljudski proizvodi, kamen u snu nije dodirnula ljudska ruka. Drugim rečima, iako se svako od prethodnih carstava na kraju završilo, carstvo predstavljeno kamenom trajaće zauvek. Metafora stene često simbolički predstavlja Boga (na primer, 5. Mojsijeva 32,4; 1. Samuilova 2,2; Psalam 18,31), i kamen slično tome može ukazivati na Mesiju (Psalam 118,22; 1. Petrova 2,4.7). Prema tome, ništa bolje od slike kamena ne može da simbolizuje uspostavljanje Božjeg večnog carstva.

Pojedini tvrde da je kameno carstvo uspostavljeno u vreme Isusove zemaljske službe, i da širenje jevanđelja stoji kao pokazatelj da je Božje carstvo preuzelo čitav svet. Ipak, kameno carstvo nastaje tek nakon što četiri glavna carstva padnu i ljudska istorija dosegne vreme podeljenih carstava, predstavljeno stopalama i prstima kipa. Ova činjenica isključuje ispunjenje u toku prvog veka, jer Isusova zemaljska služba odvijala se u vreme vladavine Rima, četvrtog carstva.

Međutim, kamen ustupa mesto planini. Odnosno, „kamen koji udari lik, posta gora velika i ispuni svu Zemlju“ (Danilo 2,35). Ova gora oživljava sliku gore Sion, mesta na kome je Hram stajao, koja je stvarno predstavljala Božje zemaljsko carstvo u starozavetno vreme. Zanimljivo je da kamen odsečen od gore postaje sama gora. Ona, koja prema tekstu već postoji, najverovatnije ukazuje na nebeski Sion, nebesko Svetilište, odakle će Hristos doći da uspostavi svoje večno carstvo. A u Jerusalimu koji će se spustiti sa neba (Otkrivenje 21,1–22,5), ovo carstvo doživeće svoje konačno ispunjenje.

`Tekst Danilo 2 istinit je u vezi sa svim carstvima do sada. Zašto je, onda, logično i mudro da verujemo u proročanstvo o dolasku konačnog carstva, Božjeg večnog carstva? Zašto je nerazumno da ne poverujemo u to proročanstvo?`
