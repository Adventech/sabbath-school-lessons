---
title:  Molitva
date:   13/01/2020
---

Danilo odmah poziva svoja tri prijatelja na molitvu, objašnjavajući da će biti pogubljeni ukoliko im Bog ne otkrije san. Kad god se suočimo sa velikim problemom, treba da prepoznamo da je naš Bog dovoljno velik da reši čak i najnerešivije izazove.

`Pročitajte: Danilo 2,17–23. Kakve su dve vrste molitve izgovorene u ovom tekstu?`

Dve vrste molitve spomenute su u ovom poglavlju. U prvoj molitvi upućuje se molba u kojoj Danilo moli Boga da otkrije sadržaj sna i njegovo tumačenje (Danilo 2,17–19). Reči ove molitve nisu poznate, ali rečeno je da se Danilo i njegovi drugovi „mole za milost Bogu nebeskome radi te tajne, da ne bi poginuli Danilo i drugovi mu s ostalijem mudracima vavilonskim“ (Danilo 2,18). Dok se mole, Bog uslišava njihovu molbu i otkriva sadržaj i tumačenje carevog sna. Možemo biti sigurni da kad god se molimo „za milost Bogu nebeskome“, On će čuti naše molitve, možda ne na tako dramatičan način kao u ovom primeru, jer Danilov Bog je i naš Bog.

Kao odgovor na Božje uslišenje njihove molbe, Danilo i njegovi drugovi upućuju snažnu molitvu zahvalnosti i hvale. Slave Boga što je izvor mudrosti i što upravlja prirodom i političkom istorijom. Važnu pouku možemo naučiti iz ovog primera. Dok se molimo Bogu i preklinjemo Ga za toliko mnogo stvari, koliko često Ga proslavljamo i hvalimo što je uslišio naše molitve? Isusovo iskustvo sa deset gubavaca pruža dobru ilustraciju ljudske nezahvalnosti. Od desetorice izlečenih, samo se jedan vraća da „zahvali Bogu“ (Luka 17,18). Danilov odgovor ne samo da nas podseća na važnost zahvalnosti i hvale, već otkriva Božji karakter kome se molimo. Kada Mu se molimo, možemo imati poverenja da će učiniti šta je najbolje za nas, i zato treba uvek da Ga slavimo i da Mu se zahvaljujemo.

`Pročitajte: Psalam 138. Šta možete usvojiti iz ove molitve zahvalnosti što vam može pomoći da budete zahvalni Bogu, bez obzira na okolnosti u kojima se nalazite?`
