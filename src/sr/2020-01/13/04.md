---
title:  Vaskrsenje
date:   24/03/2020
---

`Pročitajte: Danilo 12,2.3. O kom događaju se govori u ovim stihovima i zašto je, uzimajući u obzir način na koji shvatamo smrt, ovaj događaj toliko važan za nas?`

Danilo verovatno na najjasniji način u celom Starom zavetu govori o budućem vaskrsenju. Dok razmišljamo o ovom tekstu, možemo usvojiti neke veoma važne istine. Prvo, kao što slika „spavanja“ nagoveštava, besmrtna duša ne nastanjuje ljudsko telo. Ljudi su nedeljiva celina tela, uma i duha. Prilikom smrti, osoba prestaje da postoji i ostaje u nesvesnom stanju do vaskrsenja. Drugo, ovaj tekst upućuje na buduće vaskrsenje kao na ukidanje onoga što se događa kao posledica greha.

Izraz preveden kao „prah zemaljski“ u originalnom jeziku u tekstu Danilo 12,2. glasi „zemlja od praha“. Ovaj neobičan redosled reči vraća nas na tekst 1. Mojsijeva 3,19, jedini drugi biblijski tekst u kome reč „zemlja“ prethodi reči „prah“. To ukazuje da će izricanje smrtne presude prilikom Adamovog pada biti ukinuto i smrt više neće imati nikakvu moć. Kao što Pavle kaže: „Gdje ti je, pakle (smrti), pobjeda?“ (1. Korinćanima 15,54)

`Pročitajte sledeće tekstove: Rimljanima 8,18, Jevrejima 2,14.15. Zašto ne treba da se plašimo smrti?`

Smrt uništava i okončava sve na Zemlji. Međutim, nama je dato obećanje da smrt nema poslednju reč za verne ljude. Smrt je pobeđeni neprijatelj. Kada je Hristos raskinuo lance smrti i vaskrsao iz grobnice, zadao je konačan udarac smrti. Sada možemo da gledamo preko privremene stvarnosti smrti do konačne stvarnosti života koji od Boga primamo u Hristu. Pošto se Mihailo „podiže“ (videti: Danilo 12,1), oni koji pripadaju Njemu takođe će se podignuti. Ustaće iz praha zemaljskoga da zauvek svetle poput zvezda.

`Kako usred životnih nedaća i borbi možemo izvući nadu i utehu iz obećanja o vaskrsenju na kraju vremena? Zašto zaista ništa drugo nije važno?`
