---
title:  Vreme čekanja
date:   26/03/2020
---

`Pročitajte: Danilo 12,5–13. Kako se Knjiga završava?`

Zanimljivo je da se ovaj poslednji prizor odigrava na „reci“ ili na reci Tigar, mestu na kome je Danilo primio poslednje viđenje (Danilo 10,4). Međutim, reč upotrebljena u tom tekstu nije uobičajena jevrejska reč za „reku“, već izraz ye’ or koji obično znači „reka Nil“. Ovo nas podseća na izlazak i pokazuje da će Bog otkupiti svoj narod poslednjeg vremena kao što je oslobodio Izrailj iz Egipta.

U ovom tekstu data su tri proročka razdoblja. Prvo – „vreme, vremena i po vremena“ – daje odgovor na pitanje „Kad će biti kraj tijem čudesima?“ (Danilo 12,6) „Čudesa“ se odnose na detalje opi­sane u viđenju u 11. poglavlju, koji predstavljaju razrađivanje 7. i 8. poglavlja Knjige proroka Danila. Konkretno, to vremensko razdoblje spomenuto je u tekstu Danilo 7,25 i kasnije u tekstovima Otkrivenje 11,3; Otkrivenje 12,6.14; Otkrivenje 13,5. Ono takođe odgovara periodu od 1260 godina papske prevlasti, koji je trajao od 538. do 1798. godine. Tekst Danilo 11,32–35 odnosi se na isto progonstvo s tim što ne spominje njegovo trajanje.

Druga dva vremenska razdoblja, 1290 i 1335 dana, jesu odgovor na pitanje „Kakav će biti kraj tome?“ – koje je Danilo lično postavio Čoveku obučenom u lanenu odeću. Oba počinju ukidanjem „svagdašnje“ žrtve i postavljanjem „gnusobe pustošne“. Iz lekcije u kojoj smo proučavali 8. poglavlje Knjige proroka Danila, saznajemo da se „svagdašnja“ žrtva odnosi na stalno Hristovo posredovanje, koje je bilo zamenjeno lažnim bogosluženjem. Prema tome, taj proročki period treba da započne 508. godine, kada se Klodvig, francuski kralj, preobratio u katoličku veru. Ovaj važan događaj pripremio je put savezu između crkve i države, koji je bio snažan u toku srednjeg veka. Otuda se 1290 dana završilo 1798. godine, kada je papa bio uhapšen po naredbi francuskog cara Napoleona. Vreme od 1335 dana, poslednji proročki period spomenut u Knjizi proroka Danila, završilo se 1843. To je bilo vreme Mileritskog pokreta i obnavljanja proučavanja biblijskih proročanstava. Bilo je to vreme čekanja i nade u skori Isusov dolazak.

`Kroz celu knjigu Proroka Danila zapažamo dve stvari: Božji narod doživljava progonstvo i Božji narod je na kraju odbranjen i spasen. Kako nam ova činjenica može pomoći u nastojanju da ostanemo verni, bez obzira na trenutne nevolje­? `
