---
title:  Zapisano u Knjizi
date:   23/03/2020
---

`Tekst Danilo 12,1. govori o onima koji se „nađu zapisani u knjizi“? Šta to znači?`

Vreme Mihailovog delovanja takođe je opisano kao vreme nevolje kakve nije bilo. Ono odgovara vremenu kada će se Božji Duh povući od pobunjenog ljudskog roda. Tada će se sedam poslednjih zala, izraz Božjeg gneva prema narodima, izliti na Vavilon poslednjeg vremena (Otkrivenje 16; Otkrivenje 18,20–24), i sile tame biće puštene da deluju u svetu. Elen Vajt o tom razdoblju piše: „Sotona će baciti stanovnike Zemlje u veliku, konačnu nevolju. Kada Božji anđeli prestanu da zadržavaju strašne oluje ljudskih strasti, biće oslobođeni svi elementi sukoba. Ceo svet biće uvučen u propast mnogo strašniju od one koja je zadesila stari Jerusalim.“ (Velika borba, str. 549; str. 614. original)

Međutim, Božji narod biće izbavljen u toku ovog strašnog razdoblja jer ih je Isus, nebeski Prvosveštenik, opravdao na istražnom sudu održanom na Nebu, a njihova imena zapisana su u knjizi.

Da bismo shvatili značenje te knjige, treba da imamo na umu da se u Bibliji spominju dve vrste nebeskih knjiga. Jedna sadrži imena onih koji pripadaju Gospodu i ponekad se naziva Knjigom života (2. Mojsijeva 32,32; Luka 10,20; Psalam 69,28; Filibljanima 4,3; Otkrivenje 17,8).

Pored Knjige života, u Pismu se spominju knjige koje sadrže izveštaje o ljudskim delima (Psalam 56,8; Malahija 3,16; Isaija 65,6). To su knjige na osnovu kojih se na nebeskom sudu određuje posvećenost Gospodu svake osobe. To su nebeski izveštaji, „baza podataka“, koji sadrže imena i dela svakog ljudskog bića. Nekim ljudima se ne dopada ideja da su njihova imena, a naročito dela, zapisana na Nebu. Međutim, kada posvetimo svoj život Hristu, naša imena se beleže u Knjigu života, a naša rđava dela se brišu na sudu. Ovaj nebeski izveštaj pruža presudne dokaze čitavom univerzumu da pripadamo Isusu i da zato imamo pravo da budemo zaštićeni u vreme nevolje.

`Zašto je samo Hristova pravednost, koja se nama pripisuje, naša jedina nada da budemo „zapisani u knjizi“? Iznesite svoj odgovor u subotnoškolskom razredu.`
