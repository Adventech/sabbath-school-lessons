---
title:  Pouka za učitelje
date:   27/03/2020
---

## PRVI DEO: OPŠTI PREGLED

### Ključni tekst:
Danilo 12,3.

#### Središte proučavanja:
Danilo 12; Rimljanima 8,34; Luka 10,20; Rimljanima 8,18; Jevrejima 2,14.15; Jovan 14,29; Otkrivenje 11,3.

#### Uvod:
Tri teme u lekciji za ovu sedmicu zaslužuju posebnu pažnju jer, u ovim oblastima, adventistički hrišćani zastupaju posebna gledišta: Mihailova uloga i priroda, posebne odlike vaskrsenja, vremenska proročanstva u 12. poglavlju Knjige proroka Danila.  

#### Teme:

**1. Mihailov identitet.**

Hrišćanski komentatori uglavnom smatraju da Mihailo nije ništa drugo do istaknuti anđeo. Međutim, postoji značajan biblijski dokaz koji ukazuje na Mihaila kao na Božjeg Sina pre utelovljenja.

**2. Obim vaskrsenja.**

Vaskrsenje opisano u Knjizi proroka Danila nije opšte, već posebno vaskrsenje koje će se dogoditi neposredno pre Isusovog drugog dolaska.

**3. Vremenska proročanstva.**

Postoje pokušaji da se vremenska proročanstva spomenuta u 12. poglavlju Knjige proroka Danila tumače kao doslovna vremenska razdoblja koja će se ostvariti u budućnosti. Međutim, određeni dokazi ukazuju da se ova vremenska proročanstva podudaraju i preklapaju sa dugim vremenskim proročanstvima iz 7, 8. i 9. poglavlja Knjige proroka Danila.

**Primena u životu:**

S obzirom da je Danilov Bog naš Bog i mi smo Njegov narod, obećanja data Danilu su obećanja data i nama. Mihailo, odnosno, Isus Hristos, jeste naš predstavnik u nebeskom Svetilištu. On je živi Bog koji upravlja istorijom i stara se o nama. Prema tome, možemo da živimo u sadašnjosti i da gledamo u budućnost ispunjeni radošću i pouzdanjem.

## DRUGI DEO: KOMENTAR

Proučimo podrobnije tri prethodno navedene teme:

**1. Identitet Mihaila.**

Među svim ličnostima prikazanim u Knjizi proroka Danila, jedna zaslužuje posebnu pažnju. Ta osoba prvi put se javlja kada štiti tri jevrejska mladića u ognjenoj peći. Njegovo ime nije navedeno, ali je Navuhodonosor, čak i iz svoje neznabožačke perspektive, odmah uvideo da takvo biće mora biti „Sin Božji“ (Danilo 3,25). Zatim, u viđenju o nebeskom sudu javlja se Sin Čovečiji, koji je koliko se čini ta ista osoba (Danilo 7,13). On izvršava svoje dužnosti kao predstavnik svetih. Njemu je data „vlast i slava i carstvo“ (Danilo 7,14). Nakon toga, On se javlja kao „Poglavar vojske“ (Danilo 8,11), čija je sveštenička služba bila prisvojena od strane malog roga. Na kraju, ova ličnost pojavljuje se kao „Mihailo“ (Danilo 10,13). Nazivaju Ga „Knezom vašim“ (Danilo 10,21) i „velikim Knezom“ (Danilo 12,1). On ima ulogu i sveštenika i vojnika/cara.

U svojoj vojničkoj ulozi, ovaj carski ratnik bori se protiv sila zla simbolički predstavljenih malim rogom, severnim carem i persijskim knezom. Na primer, mali rog uzurpiranjem nastojao je da postane velik (gdl) kako bi dostigao „Poglavara vojske“ (Danilo 8,11) i napao Božji narod; Mihailo veliki (gdl) Knez – velik po pravu koje mu pripada – ustaje da odbrani svoj narod. Zbog potpune suprotnosti koja vlada između Mihaila i sila koja se protive Bogu, Mihailo je postavljen za Božjeg predstavnika.

Zapazite da nazivanje Mihaila „jednim od prvih knezova“ (Danilo 10,13) nije u suprotnosti sa prethodnim razmatranjem. Najverovatnije da ovaj izraz ukazuje na takozvanu množinu punine kao kada Bog oslovljava Sebe u prvom licu množine – „da načinimo“, „hajde da siđemo“ (1. Mojsijeva 1,26; 1. Mojsijeva 11,7), „jedan od nas“ (1. Mojsijeva 3,22), „ko će nam“ (Isaija 6,8) – što ukazuje na više „osoba“ unutar Božanstva. Mihailo je zaista jedan od glavnih knezova jer kao večni Sin, On je posebna ličnost unutar Božanstva i jedno sa Ocem.
Ova karakterizacija dalje se naglašava u Novom zavetu. Mihailo je poveo nebesku vojsku, koja je izgnala aždaju i njene anđele sa Neba (Otkrivenje 12,7–9). Mihailo, koga takođe nazivaju „Arhanđel“, raspravljao se sa đavolom oko Mojsijevog tela (Juda 1,9). Zanimljivo je da će glas „Arhanđela“ pokrenuti vaskrsenje svetih prilikom Isusovog dolaska (1. Solunjanima 4,16). Ne iznenađuje što je Hristos povezao vaskrsenje sa glasom Sina Čovečijeg (Jovan 5,28.29). Prema tome, neizbežan zaključak je da je Mihailo Isus.

**2. Obim vaskrsenja.**

Kada se prvi put spominje vaskrsenje u tekstu Danilo 12,2. objavljeno je da će i pravednici i zli ustati iz mrtvih u isto vreme. Ovo vaskrsenje događa se u okviru poslednjeg vremena kada Mihailo ustaje da spase svoj narod (Danilo 12,1). Otuda, ovo buđenje mora biti posebno vaskrsenje zato što, kako je rečeno na drugim mestima u Pismu, opšte vaskrsenje pravednih dogodiće se prilikom Hristovog drugog dolaska, a zlih na kraju hiljadu godina. Međutim, Pismo nagoveštava posebno vaskrsenje onih koji su razapeli Isusa (Danilo 12,2; Matej 26,63.64; Otkrivenje 1,7) i onih koji su umrli verujući u tri anđeoske vesti (Otkrivenje 14,13). Kao što je u sledećem tekstu lepo sumirano: „Posebno vaskrsenje prethodi Hristovom drugom dolasku. ’Svi koji su umrli verujući u vest trećeg anđela ustaju u to vreme. Pored toga, oni koji su sa potsmehom posmatrali Hristovo raspeće, i oni koji su se najsurovije suprotstavljali Božjem narodu, biće podignuti iz svojih grobova da vide ispunjenje božanskog obećanja i pobedu istine.’“ (videti: Velika borba, str. 637. original; Otkrivenje 1,7)“ (The SDA Bible Commentary, 4. sveska, str. 878)
Vaskrsenje se drugi put spominje u tekstu Danilo 12,13. Za razliku od prethodnog događa se „na svršetku dana“. Ovaj događaj predstavlja opšte vaskrsenje pravednih, i spominje se i na drugim mestima u Pismu. Danilo je primio obećanje da će na „svršetku dana“ ustati da primi svoje nasledstvo. Izraz „nasledstvo“ („svoj deo“) (goral) podseća na određeno nasledstvo (goral) dato svakom plemenu nakon što je Božji narod ušao u Obećanu zemlju. Ovaj izraz upućuje na izlazak i zavetno obećanje da će Bog dati zemlju narodu. Danilo je primio isto obećanje. On će na kraju primiti svoj „deo“ prilikom stvaranja novog Neba i nove Zemlje. Vaskrsenje nije prelazak iz materijalnog u nematerijalno stanje. To je prelazak iz grešnog i degradiranog stanja u stanje savršenstva. Uživaćemo u životu u punini, u konkretnim stvarnostima novog Neba i nove Zemlje koje će Bog stvoriti (Isaija 65,17; Otkrivenje 21,1–5).

**3. Vremenska proročanstva.**

Kada se osvrnemo na vremensku liniju proročanstava spomenutih u 12. poglavlju Knjige proroka Danila, treba da imamo na umu da je ovo poglavlje zaključak i epilog čitave knjige. Tri posebna vremenska proročanstva javljaju se u 12. poglavlju. Prvo je predskazalo da će „vreme, vremena i pola vremena“ trajati dok „se svrši rasap sile svetoga naroda“ (Danilo 12,7). Ovo proročanstvo odnosi se na vreme u toku kog su sveti, prema 7. poglavlju Knjige proroka Danila, bili u „rukama“ (yad) tela simbolički predstavljenog malim rogom (Danilo 7,25). Ovo razdoblje od tri i po vremena traje od 538. godine, kada je uspostavljeno papstvo, do 1978, kada je francuski car Napoleon okončao sekularnu vladavinu papstva i tako „svršio“ „silu“ (yad) koja je tlačila Božji narod.

Drugo proročko razdoblje spomenuto ovde je „1290 dana“. Ovo vremensko proročanstvo treba da započne ukidanjem žrtve„vazdašnje“ (tamid) i postavljanjem „gnusobe pustošne“ (Danilo 12,11). Ovi događaji povezani su sa delovanjem malog roga, koji je ukinuo dnevnu žrtvu i postavio gnusobu pustošnu (Danilo 8,9–12). Prema tome, ovaj proročki period mora se preklopiti sa prethodno spomenutim razdobljem od „tri i po vremena“. On najverovatnije traje do 1798. godine i u tom slučaju doseže unazad do 508. godine. Važan događaj koji se odigrao u to vreme je obraćenje francuskog kralja Hlodoveha u katoličku veru. Ovaj važan događaj – koji se može uporediti sa obraćenjem Konstantina u hrišćanstvo – pripremio je put za učvršćivanje papske moći. Zanimljivo je da je i početak i kraj ovog proročkog perioda obeležen delovanjem francuskog vođe.

Konačno, proročki period od „1335 dana“ (Danilo 12,12) dolazi kao blagoslov za one koji žive na kraju tog razdoblja (videti: Otkrivenje 14,13). Ni početak ni kraj ovog perioda nisu dati. Međutim, čini se da je ovo vremensko razdoblje nastavak prethodnog perioda od „1290 dana“. Dakle, od obraćenja Hlodoveha oko 508. godine, period od 1335 dana doseže do 1843/1844, kada je propovedana prva anđeoska vest i bližio se završetak 2300 večeri i jutara.

## TREĆI DEO: PRIMENA U ŽIVOTU

„Dve grupe studenata bile su uznemirene mučeći se da shvate Knjigu proroka Danila. Odlučili su da odu u salu da igraju košarku. Posle igre zapazili su da je stari čuvar sedeo u uglu i čitao. ’Šta to čitaš, Džoi?’ upitali su ga. ’Knjigu proroka Danila’, odgovorio je. ’Baš je jednostavna. Bog pobeđuje.’“ (adaptirano, Bob Fajal [Bob Fyall], Daniel: A Tale of Two Cities [Great Briatin: Christian Focus Publications, 1998], str. 151)

`1. Kako se nosite sa činjenicom da možda nećete sve razumeti što čitate u Knjizi proroka Danila? Koji deo ove knjige i dalje smatrate zbunjujućim i tajanstvenim? Šta je glavna Danilova poruka koju jasno razumete?`

`2. Kakvu promenu unosi činjenica da je Mihailo Božji Sin? Šta bi se promenilo da je Mihailo samo stvoreno biće?`

`3. Kako povezujete Danilova vremenska proročanstva sa Božjim delovanjem u ljudskoj istoriji i vašem životu? Šta detalji o proročkim vremenskim razdobljima otkrivaju o Božjoj uključenosti u ljudsku istoriju i vaš lični život? `

`4. Šta ako ne doživite poslednje događaje koji će pogoditi Zemlju pre Isusovog dolaska? Šta ako ne prođete kroz rešetanje? Da li je onda vaše iskustvo drugorazredno? Ako vam Gospod kaže: „I počivaćeš i ostaćeš na dijelu svom do svršetka svojih dana“ (Danilo 12,13), zar nije to sve što vam je potrebno? Obrazložite svoj odgovor. `
