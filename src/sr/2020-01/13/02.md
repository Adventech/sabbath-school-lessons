---
title:  "Mihailo, naš Knez"
date:   22/03/2020
---

`Pročitajte: Danilo 12,1. Ko menja tok istorije na kraju vremena? Kako nam stihovi Rimljanima 8,34. i Jevrejima 7,25. pomažu da shvatimo šta taj tekst znači?`

Na početku svakog poglavlja u Knjizi proroka Danila, do sada, spomenuti su vladari nekog paganskog naroda. Tekst Danilo 12 isto tako počinje izveštajem o vladaru, ali za razliku od svih drugih poglavlja, vladar je božanski knez koji se podiže da oslobodi Božji narod iz neprijateljevih ruku.

Kada se osvrnemo na proučavanje 10. poglavlja Knjige proroka Danila, vidimo da je Mihailo isto ono moćno nebesko biće koje se javlja Danilu na reci Tigar. Tu dolazi kao nebeski predstavnik Božjeg naroda. On se javlja i na drugim mestima u Knjizi proroka Danila kao Sin Čovečiji (Danilo 7), Poglavar vojske (Danilo 8) i Pomazanik Vojvoda (Danilo 9). Dakle, Mihailo – čije ime znači „Ko je kao Bog?“ – ne može biti niko drugi do Isus lično.

Važno je da zapazimo u kom trenutku Mihailo deluje. Prema tekstu Danilo 12,1, On deluje „u to vreme“. Ovaj izraz odnosi se na vreme koje je upravo spomenuto u tekstu Danilo 11,40–45. To je vremensko razdoblje koje se proteže od pada papstva 1798. godine do vaskrsenja na kraju vremena (Danilo 12,2).

Iz glagola „podignuti“, koji se koristi u tekstu Danilo 12,1 sa ciljem da se opiše šta Mihailo čini, možemo zaključiti koja su dva važna vida Mihailovog delovanja. Prvo, glagol „podignuti“ upućuje na ustajanje careva s namerom da osvajaju i vladaju. Glagol prvenstveno ima vojni smisao. Pokazuje da Mihailo postupa kao vojni zapovednik koji štiti svoj narod i vodi ih posebnim putem u vreme poslednjih etapa velike borbe.

Drugo, glagol „podignuti“ takođe ukazuje na sliku suda. Mihailo se „podiže“ da deluje kao zastupnik na nebeskom sudu. Kao Sin Čovečiji, On dolazi pred Starca da predstavlja Božji narod u vreme istražnog suda (Danilo 7,9–14). Prema tome, Mihailovo ustajanje ili podizanje tiče se vojnog i sudskog aspekta Njegovog dela. Drugim rečima, On je odenut silom da porazi Božje neprijatelje i da sa autoritetom predstavlja Božji narod na nebeskom sudu.

`Razmislite o tome šta znači da se Mihailo podiže radi nas čak i sada. Kakvu nadu vam to pruža kao grešniku? `
