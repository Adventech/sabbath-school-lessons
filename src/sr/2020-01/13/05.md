---
title:  Zapečaćena knjiga
date:   25/03/2020
---

`Pročitajte sledeće tekstove: Danilo 12,4; Jovan 14,29. Zašto Knjiga proroka Danila treba da bude zapečaćena do poslednjeg vremena?`

Na završetku poslednjeg važnog odeljka Knjige (Danilo 10,1–12,4), prorok prima nalog da zapečati knjigu do poslednjeg vremena. U isto vreme, anđeo proriče da „mnogi će pretraživati i znanje će se umnožiti“ (Danilo 12,4). Iako pojedini proučavaoci Knjige proroka Danila smatraju da te reči predviđaju naučni napredak, koji takođe može biti njima obuhvaćen, čini se da kontekst ukazuje da se „pretraživanje“ odnosi na proučavanje same Knjige proroka Danila. Kada se osvrnemo na istoriju, zapažamo da je ova knjiga vekovima bila nejasno literarno delo. Možda su je na pojedinim mestima poznavali i istraživali, ali neka od njenih ključnih učenja i proročanstava ostala su tajna. Na primer, proročke poruke povezane sa očišćenjem nebeskog Svetilišta, sudom, identitetom i delovanjem malog roga, zajedno sa vremenskim okvirom tih proročanstava, bile su prilično nejasne.

Međutim, od vremena protestantske reformacije , sve više ljudi počelo je da istražuje Knjigu proroka Danila. Međutim, tek je na kraju vremena Knjiga konačno otvorena i njen sadržaj potpunije otkriven. Elen Vajt beleži: „Posle 1798. godine, Knjiga proroka Danila bila je otpečaćena, poznavanje proročanstava se proširilo, a mnogi su počeli da objavljuju svečanu poruku o blizini suda.“ (Velika borba, str. 319; str. 356. original) „Na kraju 18. i u početku 19. veka probudilo se novo interesovanje za proročanstva iz Knjige proroka Danila i Otkrivenja na različitim mestima širom Zemlje. Proučavanje tih proročanstava dovelo je do raširenog verovanja da je Drugi Hristov dolazak blizu. Brojni tumači u Engleskoj, Džozef Vulf na Bliskom istoku, Manuel Lakunca u Južnoj Americi i Vilijam Miler u Sjedinjenim Američkim Državama, zajedno sa velikom grupom drugih proučavalaca, objavili su, na osnovu istraživanja Danilovih proročanstava, da je Drugi dolazak blizu. Danas, to ubeđenje postalo je pogonska sila pokreta širom sveta.“ (The Seventh-day Adventist Bible Commentary, 4. sveska, str. 879)

`Razmislite o velikoj prednosti koju danas imamo kada se osvrnemo na istoriju i vidimo kako su se Danilova istorijska proročanstva ispunila. Kako to treba da nam pomogne da imamo poverenja u sva Božja obećanja? `
