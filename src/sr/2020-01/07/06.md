---
title:  Odbrana
date:   13/02/2020
---

`Pročitajte tekst Danilo 6,24–28. Kakvo svedočanstvo car daje o Bogu?`

Važna pojedinost u ovom izveštaju jeste činjenica da Darije hvali Boga i priznaje Božju vrhovnu vlast. To je kulminacija, odnosno vrhunac, veličanja Boga i izražavanja poštovanja premu Njemu u prethodnim poglavljima (Danilo 2,20–23; Danilo 3,28.29; Danilo 4,1–3.34–37). Darije poput Navuhodonosora reaguje na Danilovo izbavljenje i hvali Boga. Međutim, čini i nešto više: on menja prethodni dekret i svima zapoveda da se „svako boji i straši Boga Danilova“ (Danilo 6,26).

Da, Danilo je spasen na čudesan način, njegova vernost je nagrađena, zlo kažnjeno i Božja čast i sila odbranjeni. Međutim, ovde vidimo samo mali primer onoga što će se dogoditi na sveopštem nivou: Božji narod biće oslobođen, zlo kažnjeno, a Gospod odbranjen pred kosmosom.

`Pročitajte: Danilo 6,24. Šta je prilično neugodno u vezi sa ovim stihom i zašto?`

Postoji, međutim, jedan uznemirujući problem, a to je pitanje žena i dece koji su, koliko znamo, nevini, a ipak doživljavaju istu sudbinu kao i oni koji snose krivicu. Kako možemo objasniti ovaj slučaj koji se čini kao pogrešno primenjivanje pravde?

Prvo, treba da zapazimo da je car tu odluku doneo i sproveo u skladu sa persijskim zakonom, prema kome se kazna izrečena optuženiku odnosi i na porodicu. Prema drevnom zakonu, čitava porodica snosi odgovornost za uvredu koju nanosi jedan član porodice. To ne znači da je to u redu, već da se ovaj izveštaj podudara sa onim što znamo o persijskom zakonu.

Drugo, moramo zapaziti da biblijski narativ izveštava o događaju, ali ne odobrava carev postupak. U stvari, Biblija jasno zabranjuje da deca budu usmrćena zbog greha svojih roditelja (5. Mojsijeva 24,16).

`Suočeni sa nepravdama sličnim ovoj i mnogim drugim, kakvu utehu možete pronaći u tekstu 1. Korinćanima 4,5? Šta ovaj tekst kaže i zašto je ono što ističe važno? `
