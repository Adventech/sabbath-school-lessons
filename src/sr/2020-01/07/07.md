---
title:  Za dalje proučavanje
date:   14/02/2020
---

Danilovo oslobođenje zabeleženo je u 11. poglavlju Jevrejima poslanice. Ono što možemo nazvati „Kućom slavnih kad je vera u pitanju“ kaže da proroci, između ostalih dela, „zatvoriše usta lavovima“ (Jevrejima 11,33). To je veoma lepo, ali treba da imamo na umu da junaci vere nisu samo oni koji su izbegli smrt kao Danilo, već i oni koji pate i hrabro umiru, kao što Jevrejima poslanica takođe beleži. Bog poziva pojedine ljude da svedoče životom, a pojedine da svedoče smrću. Prema tome, izveštaj o Danilovom izbavljenju ne ukazuje da se izbavljenje svima daruje, kao što znamo na osnovu primera mnoštva muškaraca i žena koji su postali mučenici zbog svoje vere u Isusa. Međutim, čudesno Danilovo izbavljenje pokazuje da Bog vlada i da će na kraju osloboditi svoju decu od sile greha i smrti. To će nam postati jasnije u narednim poglavljima Knjige proroka Danila.

**Za razgovor:**

`Francuz Žan Pol Sartr jednom je zabeležio da je „najbolji način da shvatimo fundamentalnu zamisao o ljudskoj realnosti ako kažemo da je čovek biće čija je zamisao da bude Bog.“ (Biće i ništavilo: Ogled iz fenomenološke ontologije, Washington Square Press, 1956, str. 724) Kako nam ovaj navod pomaže da shvatimo, makar na određenom nivou, zašto car upada u zamku? Zašto svi moramo, u kakvom god položaju da se nalazimo u životu, da budemo pažljivi u vezi s tom istom opasnom sklonošću, bez obzira u kakvom se prefinjenom obliku javlja? Na koje druge načine možemo poželeti da budemo „kao Bog“?`

`Kakvo svedočanstvo pružamo drugima u vezi sa vernošću Bogu i Njegovom zakonu? Da li bi ljudi koji vas poznaju pomislili da biste branili svoju veru čak i po cenu posla ili života?`

`Šta zapažate u Danilu što ga čini osobom koju Bog uspešno može da upotrebi za svoje namere? Kako uz Gospodnju pomoć u još većoj meri možete razviti ovu osobinu? Na koje načine je Danilo mogao biti opravdan da je odlučio, u skladu sa proglasom, da promeni način na koji se moli? Ili bi to bio opasan kompromis? Ukoliko bi to bio opasan ustupak, zašto bi bio? `