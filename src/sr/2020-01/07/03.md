---
title:  Zavera protiv Danila
date:   10/02/2020
---

`Pročitajte tekst Danilo 6,6–9. Kakva se zamisao krije iza ovog proglasa? Kako se u toj zamisli igra na kartu careve taštine? `

Darije može izgledati smešno objavljujući proglas koji uskoro želi da ukine. On upada u zamku postavljenu od strane službenika, koji su dovoljno lukavi da se igraju sa političkim okolnostima nedavno uspostavljenog carstva. Darije je decentralizovao vlast i osnovao 120 satrapija da bi upravljanje državom bilo uspešnije. Međutim, takav postupak na duže staze povlači za sobom određene rizike. Uticajan upravitelj lako može da izazove pobunu i podeli carstvo. Prema tome, zakon koji svakoga primorava da se trideset dana moli samo caru predstavlja dobru strategiju da se podstakne vernost caru i na taj način spreči bilo kakva vrsta pobune. Međutim, službenici obmanjuju cara tvrdeći da taj predlog podržavaju „sve“ starešine, upravitelji, satrapi, savetnici i savetodavci – što je očigledno netačno, jer Danilo nije uključen. Pored toga, misao da se prema njemu ophode kao prema bogu možda je caru izgledala primamljivo.

Ne postoje dokazi da su persijski carevi ikada zahtevali status božanstva. Ipak, cilj dekreta je možda bio da car trideset dana bude jedini predstavnik bogova; odnosno, da molitve bogovima moraju biti upućene preko njega. Nažalost, car ne istražuje pobude koje se kriju iza ovog predloga. On, prema tome, ne zapaža da je zakon, koji bi navodno trebalo da spreči zaveru, zapravo sama zavera da se naudi Danilu.

Dva aspekta ovog zakona zaslužuju pažnju. Prvo, kazna za prestup je bacanje u lavovsku jamu. Budući da se ova vrsta kazne ne primenjuje na drugim mestima, možda je u pitanju ad hok predlog Danilovih neprijatelja. Stari bliskoistočni monarsi držali su lavove u kavezima da bi ih u određenim prilikama puštali radi lova.

Dakle, bilo je dovoljno lavova koji su mogli da napadnu svakog ko se usudi da prekrši carevu naredbu. Drugo, dekret ne može da se menja. Nepromenljiva priroda „zakona persijskog i midskog“ takođe se spominje u tekstu Jestira 1,19 i Jestira 8,8. Diodor Sicilijski, stari grčki istoričar, pominje priliku kada je Darije III (ne treba ga mešati sa Darijem spomenutim u Knjizi proroka Danila) promenio svoje mišljenje, ali nije mogao da ukine smrtnu kaznu koju je odredio nevinom čoveku.
