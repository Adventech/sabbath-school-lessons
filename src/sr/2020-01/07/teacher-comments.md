---
title:  Pouka za učitelje
date:   14/02/2020
---

## PRVI DEO: OPŠTI PREGLED

### Ključni tekst:
Danilo 6

#### Središte proučavanja:
Danilo 6; 1. Samuilova 18,6–8; Matej 6,6; Dela 5,27–32; Marko 6,14–26; Jevrejima 11,35–38.

#### Uvod:
U 6. poglavlju Knjige proroka Danila naglašena je Danilova vernost. Bio je spremniji da postane plen lavovima nego da vrši kompromis u vezi sa svojim odnosom sa Bogom. Na kraju su njegova vernost Bogu i odanost caru bile odbranjene.

#### Teme:

**1. Vernost.**

I pored dekreta koji je zabranjivao da se molitva upućuje nekom drugom bogu ili čoveku osim caru lično, Danilo je nastavio da se moli okrenut prema Jerusalimu. Mogao je da zatvori prozore i da se tajno moli; umesto toga, odlučio je da ne dovodi u pitanje svoje svedočanstvo. Njegova posvećenost istini značila mu je mnogo više od zaštite sopstvenog života.

**2. Zaštita.**
love odanosti Bogu, anđeo Gospodnji zatvorio je usta gladnim lavovima. Danilo je bio zaštitećen i odbranjen pred carem i onima koji su hteli da mu oduzmu život. Iskustvo najznamenitijeg jevrejskog izgnanika stoji kao znak Božje konačne odbrane svog naroda iz svih vekova koji su bili izloženi napadima i progonstvu sila zla.

**Primena u životu:**

Ambiciozni hrišćanski političari često ukazuju na Danilovo iskustvo kao opravdanje za ulazak u javnu službu. Kakav bi to blagoslov za crkvu i društvo bio kad bi se svaki političar i državni službenik ugledao na Danilovu vernost!

## DRUGI DEO: KOMENTAR

**1. Vernost.**

Danilo je bio jedan od tri upravitelja zadužena za nadgledanje satrapija, za proveru njihovih obaveza i pregled izveštaja da bi se sprečio gubitak carevih prihoda i osiguralo dobro funkcionisanje države (Danilo 6,2). Prevara i loše upravljanje jesu problem još od drevnih vremena. Pojedini stari tekstovi sa Bliskog istoka takođe pokazuju da je atmosfera nadmetanja, rivalstva i intriga vladala među skolarima i savetnicima na dvoru, koji su se često obraćali caru iznoseći optužbe protiv stvarnih ili zamišljenih protivnika. Dakle, u vezi sa tim, prilike na dvoru cara Darija nisu bile izuzetak, upravitelji i satrapi želeli su da se oslobode Danila. Zavist je možda igrala glavnu ulogu, s obzirom da je car trebalo da proglasi Danila nekom vrstom premijera. U vezi sa ovom mogućnošću, treba takođe da imamo na umu da je Danilov integritet možda bio kamen spoticanja onima koji su težili da ostvare ličnu korist i nezakonit dobitak vršeći javnu službu. Konačno, ovi iskvareni službenici možda su se okrenuli protiv Danila jer je bio Jevrejin (Danilo 6,13; uporedite: Danilo 3,12) i, kao takav, bio veran svom Bogu, a ne njihovim bogovima.

Uprkos carskom dekretu, Danilo ne menja svoje molitvene navike. Nastavlja da se moli tri puta dnevno (uporedite: Psalam 55,17). Danilova kuća najverovatnije da je imala zasebnu sobu na spratu na ravnom krovu. Pored prozora okrenutom ka zapadu, Danilo se molio prema Jerusalimu u kome je Hram ležao u ruševinama. Prilikom posvećenja Hrama, Solomun je naložio narodu da se moli okrenut prema Hramu (videti: 1. O carevima 8,35.38.44.48). David se držao istog načela (videti: Psalam 5,7; Psalam 28,2). Jerusalim je postao mesto Božjeg prisustva jer se Hram nalazio u njemu. Otuda je takvo postupanje simbolički predstavljalo posvećenost Jahveu, Bogu koji je izabrao da Jerusalim bude mesto na koje će položiti svoje ime. Štaviše, Danilo se nadao obnovljenju Jerusalima kao ispunjenju zavetnih obećanja (Jeremija 31; Jezekilj 36). Danilo je bio stranac u Vavilonu; on je zapravo bio građanin Jerusalima.

Dakle, prvo što saznajemo o Danilu iz ovog izveštaja jeste njegov profesionalni integritet koji je posedovao kao službenik carstva. Najverovatnije da je Darije pozvao Danila da služi zbog besprekornog ugleda koji je uživao kao javni službenik. Pored toga, Danilovo poštenje takođe su jasno uočili njegovi neprijatelji. U vezi sa tim, dva zapažanja je vredno spomenuti. Prvo, Danilovi neprijatelji uvideli su da ne mogu da pronađu ništa u njegovoj službi caru što bi mogli da iskoriste protiv njega: „Tada starješine i upravitelji gledahu kako bi našli što da zabave Danilu zbog carstva; ali ne mogahu naći zabave ni pogrješke, jer bješe vjeran, i ne nalažaše se u njega pogrješke ni mane.“ (Danilo 6,4) Drugo, najupečatljiviji aspekt kovanja zavere od strane neprijatelja jeste činjenica da su zapazili da Danilova konačna vernost pripada Bogu. Ovo posvećenje ukazuje da je Danilo živeo u skladu sa svojom verom i javno izražavao svoja uverenja. Svi su znali šta je Danilu bilo najvažnije. Prema tome, neprijatelji su odlučili da udare u srž njegovog osnovnog uverenja. Znali su da Danilo neće činiti kompromise, već da će ostati veran i tako biti osuđen na smrt. Danilo, međutim, nije zapažao nikakav sukob između svojih odgovornosti kao državnog službenika i sluge pravoga Boga. U stvari, Danilo je iskoristio svoju javnu službu kao priliku da proslavi Boga, najvišeg vrhovnog vladara.

**2. Zaštita.**

Verovatno najistaknutija karakteristika izveštaja o Danilu u lavovskoj jami jeste činjenica da je Danilo bio izbavljen od lavova. Ovaj srećan kraj u skladu je sa drugim biblijskim izveštajima, kao što je izbavljenje Danilovih drugova iz užarene peći, kao i  Jovov oporavak. Iznad svega, u skladu je sa samim biblijskim makro narativom, koji se završava uništenjem zla i uspostavljanjem Božjeg večnog carstva. Odbrana Danila od njegovih neprijatelja ukazuje na konačnu odbranu Božjeg naroda, kako je opisano u proročkom delu Knjige proroka Danila (Danilo 7–12). To ne znači, međutim, da će svaki veran sluga koga progone biti izbavljen kao Danilo. Niz mučenika kroz istoriju pokazuje da Bog ponekad dozvoljava da njegove sluge plate konačnu cenu za svoju vernost bez vidnog izbavljenja sa ove strane neba. Međutim, Danilovo izbavljenje stoji kao znak Božje eshatološke odbrane svog naroda i pokazuje da On ima konačnu vlast nad silama zla. Bog koji je sprečio lavove da proždru Danila na kraju će zauvek ućutkati sotonu, konačnog lava i optužitelja braće (1. Petrova 5,8).

Danilova vernost Bogu bila je ispoljena u njegovoj poslušnosti Božjem zakonu. Prema tome, kada se ljudski zakon sukobio sa Božjim zakonom, Danilo se nije dvoumio koji zakon da posluša. Dekret je donet prema zakonu midskom i persijskom „koji je nepromenljiv“ (Danilo 6,8). Ovde se javlja sukob između dva zakona – oba tvrde da su nepromenljiva – koji će dostići eshatološke razmere kada mali rog pokuša da promeni vremena i zakone (Danilo 7). Dakle, ako zakon midski i persijski ne može da se promeni, šta je sa zakonom koji odražava Božji karakter? Sukob između Božjeg večnog zakona i ljudskih falsifikata je ključni aspekt velike borbe sažet u Danilovom iskustvu. Ma koliko Danilo bio odan državi, kada se državni zakoni suprote Božjem zakonu, nije nimalo oklevao koji zakon da posluša.

Bog je odbranio Danilovu vernost. Darije nije nimalo sumnjao u Danilovo poštenje, i to do te mere da je učinio velike napore da pronađu rupu u carskom zakonu. Car je na kraju bio primoran da se preda, ali je gajio nadu da će Danilov Bog izbaviti Danila. Prema biblijskom izveštaju, kamen kojim su zatvorena vrata jame bio je zapečaćen carevim „prstenom i prstenom svojih knezova“ (Danilo 6,17). Cilj ovog dvostrukog stavljanja pečata bio je da osigura da Danilova sudbina ostane nepromenjena. Kao što jedan komentator nagoveštava: „Optužitelji, koji su verovatno bili prisutni, želeli su da se upotrebi prsten knezova. Hteli su tako da spreče mogućnost da car lično pošalje ljude da spasu Danila; a car je želeo da spreči da ovi optužitelji pokušaju da oduzmu Danilov život na neki drugi način, ako ga lavovi ostave u životu.“ (Leon J. Vud [Leon J. Wood], A Commentary on Daniel [Grand Rapids, MI: Zondervan, 1973], str. 169)

Međutim, odbrana Danila podrazumevala je osudu onih koji su skovali zaveru protiv njega. Ovaj ishod je mračan, ali je neophodna strana odbrane. Car je naložio da se Danilovi neprijatelji bace u istu jamu u koju je Danilo bio stavljen, što je dovelo do njihovog gubitka života. Savremenom/postmodernističkom umu, teško je da prihvati činjenicu da je car kaznom obuhvatio i porodice zaverenika. Međutim, zapazite da je car jednostavno sledio stare, mada strašne, običaje. Bog nije naredio da to bude učinjeno. Ono što je Bog učinio jeste da je spasao Danila od lavova, što je jasno ukazalo na Danilovu nevinost u svim pitanjima vezanim za cara. Međutim, iznad svega, treba da imamo na umu da nije samo Danilo bio zaštićen; Bog je lično bio odbranjen pred Darijem. Car je konačno priznao da je Bog koji je izbavio Danila bio pravi i živi Bog: „Carstvo se Njegovo neće rasuti, i vlast će Njegova biti do kraja.“ (Danilo 6,26) Ovim rečima vešto je završen narativni odeljak i obuhvaćena suština teološke poruke prenesene u proročkom odeljku.

## TREĆI DEO: PRIMENA U ŽIVOTU

 „Dragi mladi prijatelji, šta je cilj vašeg života? Težite li obrazovanju koje će vam doneti ime i položaj u svetu? Negujete li misli koje se usuđujete da izrazite, da ćete jednog dana stajati na vrhuncu intelektualne veličine; da ćete sedeti u savetodavnim i zakonodaavnim telima učestvujući u donošenju zakona u svojoj zemlji? U takvim težnjama nema ničeg lošeg. Svako od vas pojedinačno može sebi da postavi ciljnu crtu. Ne treba da se zadovoljite niskim i nedostojnim dostignućima. Postavite cilj visoko i ne štedite truda i napora da ga dostignete.“ (Elen Vajt, Poruka mladima, str. 36. original)

`1. Koje su javne funkcije, ako ih ima, u skladu sa hrišćanskim životom?`

`2. Gde i kako povlačite liniju između odanosti državi i vernosti Bogu?`

`3. Ako je Danilo uzor, koje četiri stvari je činio na koje bi ambiciozni političari i javni službenici mogli da se ugledaju? (Danilo 6,10.11)`
