---
title:  Danilova molitva
date:   11/02/2020
---

„A ti kad se moliš, uđi u klijet svoju, i zatvorivši vrata svoja, pomoli se Ocu svojemu koji je u tajnosti; i Otac tvoj koji vidi tajno, platiće tebi javno.“ (Matej 6,6)

`Pročitajte tekst Danilo 6,10. Zašto se Danilo jednostavno ne moli tiho da ga niko ne primeti?`

Danilo je iskusni državnik, ali je iznad svega Božji sluga. Kao takav, on je jedini pripadnik vlasti koji može da shvati šta se krije iza carevog proglasa. Za Darija dekret predstavlja priliku da osnaži jedinstvo carstva, a za zaverenike strategiju da se oslobode Danila.

Naravno, pravi uzroci i pobude zavere leže u kosmičkoj borbi između Boga i sila zla. U tom trenutku (539. godine p. n. e.) Danilo je već primio viđenje zabeleženo u 7. (553. godine p. n. e.) i 8. poglavlju Knjige proroka Danila (551. godine p. n. e.). On, dakle, shvata da se carski dekret ne tiče samo ljudske politike, već i da je primer ovog kosmičkog rata. Viđenje o Sinu Čovečijem koji daje carstvo narodu Najvišega i uteha i pomoć koju prima od anđela tumača (Danilo 7) možda su mu ulili hrabrost da se suoči sa budućom krizom. Možda je razmišljao i o iskustvu svojih drugova, koji su bili dovoljno hrabri da dovedu u pitanje Navuhodonosorovu naredbu (Danilo 3).

Prema tome, on ne menja svoje pobožne navike, već nastavlja svoju uobičajenu praksu da se moli tri puta dnevno okrenut prema Jerusalimu. Uprkos zabrani da se molitva upućuje bilo kom drugom čoveku ili bogu osim caru, Danilo ne preduzima korake predostrožnosti da se sakrije ili prikrije svoj molitveni život u vreme tih kritičnih trideset dana. On je u potpunosti u manjini jer se jedini, među desetinama upravitelja i drugih službenika, suprotstavlja carskom dekretu. On svojim otvorenim molitvenim životom pokazuje da vernost koju duguje Bogu ima prednost u odnosu na odanost caru i njegovom nepromenljivom dekretu.

`Pročitajte: Dela 5,27–32. Mada je opomena u ovom tekstu jasna, zašto moramo, kada odbacujemo ljudski zakon, uvek biti sigurni da je ono što činimo zaista Božja volja? (Uostalom, pomislite na ljude koji su bili spremniji da umru nego da izdaju verovanje ili sistem verovanja koje mi smatramo pogrešnim!)`
