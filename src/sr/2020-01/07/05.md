---
title:  U lavovskoj jami
date:   12/02/2020
---

`Pročitajte tekst Danilo 6,11–23. Šta car govori Danilu što otkriva koliko je Danilo snažan i veran Božji svedok?`

Zaverenici brzo zapažaju da se Danilo moli – odnosno da čini upravo ono što se proglasom zabranjuje. Kada iznose optužbu pred cara, oni ukazuju na Danila na omalovažavajući način: „Danilo, koji je između roblja Judina“ (Danilo 6,13). U njihovim očima jedan od glavnih službenika u carstvu, carev miljenik, nije ništa više do „između roblja“. Pored toga, oni okreću cara protiv Danila govoreći da Danilo „ne haje za te, care, ni za zabranu koju si napisao“. Sada car uviđa da je potpisivanjem dekreta upao u zamku. Tekst kaže da „truđaše se do zahoda sunčanoga da ga izbavi“ (Danilo 6,14). Međutim, on ne može ništa da učini da spase proroka od propisane kazne. Nepromenljivi zakon midski i persijski mora se doslovce primeniti.Tako car, mada nerado, izdaje naredbu da Danila bace u lavovsku jamu.

Međutim, čineći to Darije izražava određenu nadu, koja zvuči poput molitve: „Bog tvoj, kojemu bez prestanka služiš, neka te uzbavi.“ (Danilo 6,16)

Biblijski tekst ne kaže šta Danilo radi među lavovima, ali možemo pretpostaviti da se moli. Bog nagrađuje Danilovu veru i šalje anđela da ga zaštiti. Ujutru, Danilo je neozleđen i spreman da nastavi svoje državničke poslove. Komentarišući ovaj događaj, Elen Vajt kaže: „Bog nije sprečio Danilove neprijatelje da ga bace u lavovsku jamu; dozvolio je zlim anđelima i pokvarenim ljudima da u toj meri izvrše svoju nameru; ali samo zato da bi izbavljenje svoga sluge učinio još zapaženijim, a poraz neprijatelja istine i pravde još potpunijim.“ (Istorija proroka i careva, str. 350; str. 543.544. original)

`Iako ovaj izveštaj ima srećan kraj (makar za Danila), šta je sa onim izveštajima, čak i biblijskim (videti, na primer, Marko 6,14–29), koji se ne zavaršavaju izbavljenjem? Kako njih treba da shvatimo? `
