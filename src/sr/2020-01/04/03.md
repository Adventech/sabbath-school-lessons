---
title:  Poziv na bogosluženje
date:   20/01/2020
---

`Pročitajte sledeće tekstove: Danilo 3,8–15; Otkrivenje 13,11–18. Kakvu podudarnost zapažamo između događaja iz Danilovog vremena i budućih događaja?`

Zlatni lik koji je postavljen u polju Duri, čije ime na akadij­skom znači „mesto okruženo zidom“, daje tom okruženom području izgled prostranog svetilišta. Kao da to nije dovoljno, obližnja užarena peć podseća na oltar. Vavilonska muzika predstavlja deo liturgije. Navedeno je sedam vrsta muzičkih instrumenata, kao da treba da ukažu na potpunost i važnost ceremonije obožavanja.

Mi smo danas sa svih strana zasuti pozivima da prihvatimo nove načine života, nove ideologije, da napustimo svoju posvećenost Božjem autoritetu kakva je izražena u Njegovoj Reči i predamo svoju odanost savremenim naslednicima Vavilonskog carstva. Privlačnosti ovog sveta ponekad su velike, ali ne treba da zaboravimo da naša krajnja odanost pripada Bogu Stvoritelju.

Prema proročkom kalendaru, mi živimo u poslednjim danima zemaljske istorije. Tekst Otkrivenje 13 objavljuje da će stanovnici Zemlje biti pozvani da se poklone ikoni zverinoj. Ona će učiniti „sve, male i velike, bogate i siromašne, slobodnjake i robove, te im dade žig na desnoj ruci njihovoj ili na čelima njihovim“ (Otkrivenje 13,16).

Rečeno je da će šest grupa ljudi predati svoju vernost ikoni zverinoj: „Mali i veliki, bogati i siromašni, slobodnjaci i robovi.“ Broj zveri, koji je 666, takođe naglašava broj 6. To pokazuje da je lik koji je Navuhodonosor podigao samo slika onoga što će eshatološki Vavilon učiniti u poslednjim danima (videti tekst Danilo 3,1. u vezi sa brojevima 60 i 6). Prema tome, dobro je što obraćamo pažnju na dešavanja u ovom narativu i tome kako Bog suvereno upravlja svim događajima u svetu.

`Obožavanje ne obuhvata samo klanjanje pred nečim ili nekim i otvoreno iskazivanje svoje krajnje odanosti. Na koje druge, mnogo prefinjenije načine, možemo obožavati nekoga ili nešto umesto Gospoda? `
