---
title:  Četvrti čovek
date:   22/01/2020
---

`Pročitajte: Danilo 3,19–27. Šta se događa u ovom tekstu? Ko je ta još jedna osoba u ognju?`

Nakon što je bacio verne Jevreje u oganj, Navuhodonosor je zbunjen zbog prisustva četvrte osobe u peći. U skladu sa onim što je znao, car poistovećuje četvrtu osobu sa „Sinom Božjim“ (Danilo 3,25).

Car ne može da kaže više od toga, ali mi znamo ko je ta četvrta osoba. On se pokazuje Avramu pre uništenja Sodoma i Gomore, bori se sa Jakovom pored potoka Javoka, i otkriva se Mojsiju u grmu koji gori. To je Isus Hristos pre svog utelovljenja, koji dolazi da pokaže da je Bog u nevoljama uz svoj narod.

Elen Vajt kaže: „Međutim, Bog nije zaboravio svoje. Kada su Njegovi svedoci bili bačeni u peć, Spasitelj im se lično pokazao i zajedno su počeli da hodaju usred ognja. U prisutnosti Gospodara vrućine i hladnoće, plamen je izgubio uništavajuću moć.“ (Elen Vajt, Istorija proroka i careva, str. 328; str. 508.509. original)

Kao što Bog kaže u Knjizi proroka Isaije: „Kad pođeš preko vode, Ja ću biti s tobom, ili preko rijeka, neće te potopiti; kad pođeš kroz oganj, nećeš izgorjeti i neće te plamen opaliti.“ (Isaija 43,2)

Iako volimo ovakve izveštaje, oni pokreću pitanje o ostalima koji nisu na čudesan način izbavljeni od progonstva zbog svoje vere. Ti ljudi sigurno znaju Isaijino i Zaharijino iskustvo, koje su usmrtili bezbožni carevi. Kroz celu svetu istoriju, čak do naših dana, verni hrišćani podnosili su strašne patnje koje se nisu završile, makar ne ovde, čudesnim izbavljenjem, već bolnom smrću. Ovo je jedan slučaj kada verni bivaju čudesno spaseni ali, kao što znamo, to se ne događa uvek.

`S druge strane, šta predstavlja čudesno izbavljenje koje će doži­veti sav verni Božji narod bez obzira na svoju sudbinu ovde na Zemlji? (Videti: 1. Korinćanima 15,12–26)`
