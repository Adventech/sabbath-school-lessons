---
title:  Od ognjene peći do palate
date:   18/01/2020
---

### Tekstovi za proučavanje u toku sedmice:
Danilo 3; Otkrivenje 13,11–18; 2. Mojsijeva 20,3–6; 5. Mojsijeva 6,4; 1. Korinćanima 15,12–26; Jevrejima 11.

> <p>Tekst za pamćenje</p>
> „Evo, Bog naš, kojemu mi služimo, može nas izbaviti iz peći ognjene, užarene; i izbaviće nas iz tvojih ruku, care.“ (Danilo 3,17)

„Tako su ovi mladići, ispunjeni Sveti Duhom, celom narodu objavili svoju veru, da je Onaj kome služe jedini pravi i živi Bog. Ovo ispoljavanje vere bilo je najrečitije predstavljanje njihovih načela. Da bi idolopoklonicima ukazali na silu i veličinu živog Boga, Njegove sluge moraju da iskažu svoje poštovanje prema Bogu. Moraju da pokažu da je On jedini kome ukazuju čast i koga proslavljaju, i da ih nikakve okolnosti, čak ni očuvanje samog života, ne može navesti da učine i najmanji ustupak idolopoklonstvu. Ove pouke imaju neposredan i suštinski uticaj na naše iskustvo u ovim poslednjim danima.“ (Elen Vajt, In Heavenly Places, str. 149) Iako se može činiti da suočavanje sa pretnjom smrću zbog pitanja bogosluženja pripada nekom prednaučnom dobu u kome je vladalo sujeverje, Pismo otkriva da će se na kraju vremena, kada svet u velikoj meri „doživi napredak“, dogoditi nešto slično, ali što će poprimiti svetske razmere. Dakle, proučavanjem ovog izveštaja, stičemo uvid u pitanja sa kojima će se, prema Pismu, suočiti Božji verni narod.
