---
title:  Zlatni lik
date:   19/01/2020
---

`Pročitajte tekst Danilo 3,1–7. Šta je najverovatnije podstaklo cara da napravi ovaj lik?`

Proteklo je možda oko dvadeset godina od sna do pravljenja lika. Ipak, čini se da car ne može da zaboravi san i činjenicu da je Vavilon osuđen da ga zamene druge sile. Nezadovoljan što predstavlja samo zlatnu glavu, car želi da se prikaže celim zlatnim kipom kako bi objavio svojim podanicima da će se njegovo carstvo održati kroz istoriju.

Ovakav ponosan stav podseća na graditelje Vavilonske kule, koji, u svojoj oholosti, pokušavaju da izazovu Boga lično. Navuhodonosor nije ništa manje ohol u tom trenutku. On je postigao mnogo kao vladar Vavilona, i ne može da živi s mišlju da će njegovo carstvo na kraju proći. Prema tome, u naporu da uzdigne samog sebe, on gradi lik ukazujući na svoju silu i utvrđujući na taj način vernost svojih podanika. Iako nije jasno da li je namera bila da lik predstavlja cara ili božanstvo, treba da imamo na umu da je u drevna vremena linija koja razdvaja politiku od religije često bila nejasna, ako je uopšte i postojala.

Treba takođe da zapamtimo da je Navuhodonosor imao dve prilike da upozna pravog Boga. Prvo, on stavlja na probu jevrejske mladiće i uviđa da su deset puta mudriji od drugih umnih ljudi u Vavilonu. Zatim, nakon što nijedan mudrac nije uspeo da ga podseti šta je sanjao, Danilo iznosi njegove misli, san i tumačenje. Konačno, car prepoznaje nadmoćnost Danilovog Boga. Međutim, iznenađuje to što te ranije teološke pouke ne sprečavaju Navuhodonosora da se vrati idolopoklonstvu. Zašto? Najverovatnije zbog ponosa. Grešna ljudska bića odupiru se da priznaju činjenicu da su njihova materijalna i intelektualna dostignuća bezvredna i osuđena na propast. Mi se možemo ponekad ponašati kao mali „navuhodonosori“, kada poklanjamo previše pažnje svojim postignućima i zaboravljamo koliko mogu biti beznačajna u poređenju sa večnošću.

`Kako možemo naučiti da ne upadnemo, čak i na veoma suptilne načine, u istu zamku kao Navuhodonosor?`
