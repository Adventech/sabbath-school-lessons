---
title:  Pouka za učitelje
date:   24/01/2020
---

## PRVI DEO: OPŠTI PREGLED
### Ključni tekst:
Danilo 3,17.18.

#### Središte proučavanja:
Danilo 3; Otkrivenje 13,11–18; 2. Mojsijeva 20,3–5; 5. Mojsijeva 6,4; 1. Korinćanima 15,12–26; Jevrejima 11.

#### Uvod:
Čuveno iskustvo Danilovih drugova predstavlja konkretan primer kako izgleda naći se pod pritiskom zbog vernosti Bogu.

#### Teme:
**1. Klanjanje.**

Najvažnija tema koja se u ovom narativu dovodi u pitanje jeste kome se klanjati. Navuhodonosor najverovatnije nije zahtevao da se isključivo njemu klanja. Tri jevrejska mladića mogla su nastaviti da obožavaju svog Boga, Jahvea. Da su se samo poklonili pred kipom, bili bi pošteđeni svih nevolja.

**2.  Vernost.**

Duboka ubeđenja tri jevrejska mladića nisu im dozvolila da učine vidni pokret koji će biti suprotan njihovim učenjima. Smatrali su da određeni postupci imaju duboke posledice.

**3. Izbavljenje.**

Iako tri izgnanika nisu nimalo sumnjala da Bog može da ih spase iz ognja, nisu bili sigurni da li će se to dogoditi. Ta nesigurnost izkazana je izrazom „a i da ne bi“ (Danilo 3,18). Dakle, radije su izabrali da umru nego da ugroze svoju vernost Bogu.

**Primena u životu.**

Svi se u životu suočavamo sa okolnostima koje zahtevaju da zauzmemo snažan i odlučan stav jasno pokazujući kome pripada naša potpuna vernost. Najvažnija pouka koju učimo iz ovog događaja sa ognjenom peći nije izbavljenje tri jevrejska mladića. Glavna poruka leži u činjenici da ih je Gospod osnažio – nisu se plašili smrti – i da je hodao sa njima kroz oganj.

## DRUGI DEO: KOMENTAR

**1. Klanjanje.**

Čini se da je Navuhodonosor prilično dobro razumeo poruku saopštenu preko kipa sačinjenog od različitih metala koga je video u snu. Nije želeo da bude samo zlatna glava. Hteo je da njegovo carstvo  bude ceo kip od glave do nožnih prstiju. U nastojanju da ostvari ovaj cilj, pokušao je da prisvoji osobine Stvoritelja. Praveći lik (jevrejski: tselem), car je ironično oponašao Božji čin stvaranja čoveka po svom obličju (tselem) (1. Mojsijeva 1,26.27). Tako je Navuhodonosor, ispunjen ohološću, napravio kip. Međutim, to nije bilo samo umetničko delo, već predmet obožavanja.
Optužba izneta protiv tri mladića glasila je da se nisu poklonili zlatnom liku niti da su služili Navuhodonosorovim bogovima (Danilo 3,12.14). Oblik množine „bogovi“ nagoveštava da je lik možda predstavljao vavilonske „bogove“, a ne samo jedno božanstvo. Mere lika (60x6 lakata) podsećaju na seksagesimalni sistem u Vavilonu, suprotan decimalnom sistemu koji se koristio kasnije u Egiptu. Štaviše, proporcije lika (10:1) ukazuju da nije imao uobičajene proporcije ljudskog tela (5:1 ili 6:1). Dakle, ukoliko se nije radilo o statui koja je bila postavljena na veliko postolje, možda je izgledao više kao ogromni stub ili stela, i možda je samo delimično bio isklesan.

Promovišući ovakav liturgijski događaj, car je možda nameravao da osigura vernost upravitelja, službenika, itd., programu i ideologiji carstva. U starom svetu, religija i politika bile su tesno isprepletane. Dakle, patriotizam je bio ispoljavan obožavanjem nacionalnih bogova. Otuda, odbijanje tri izgnanika da se poklone zlatnom liku nije bilo samo čin verskog neslaganja, već otvoreno odbacivanje totalitarističkih zahteva vavilonske političke i verske ideologije. Jevrejski zatočenici nikada ne bi dali carstvu ono što pripada samo Bogu.

**2. Vernost.**

Upozoravajući ih na idolopoklonstvo, Mojsije je podsetio Izrailjce da je „jedino Bog dostojan da Mu se Izrailj klanja, Bog koji ih je izveo ’iz peći gvozdene, iz Misira’, da bi mogli biti Njegov narod nasledni (5. Mojsijeva 4,20; uporedite: 1. O carevima 8,51; Jeremija 11,4). Mojsije je molio narod da drži zavet i da ne pravi ponovo idole. Kada ih je drugi put podsećao na to, Mojsije je rekao da je razlog zašto ne treba da podlegnu idolopoklonstvu taj što je njihov Bog ’oganj, koji spaljuje i Bog koji revnuje’ (5. Mojsijeva 4,24). Gledajući u budućnost Izrailja, Mojsije je rekao narodu da će ih Bog, ako (i kada) padnu u idolopoklonstvo, izgnati iz Obećane zemlje u zemlje u kojima vlada idolopoklonstvo. Da se narod vratio tome da se samo klanja Bogu i da Mu bude poslušan, Bog ih ne bi napustio i uništio. On bi se sećao svog zaveta. Bog ih je izbavio iz peći egipatskog ropstva da bi ih učinio svojima. Zauzvrat, tražio je da Mu budu verni i da samo Njemu služe“. (Vendi Vider [Wendy Widder], Daniel [Grand Rapids, MI: Zondervan, 2016], str. 65)
Jevrejski zarobljenici nisu iskoristili priliku da objašnjenjima zasnovanim na racionalnim temeljima odbace svoju posvećenost pravom Bogu. Jednostavno su mogli racionalizovati svoju odluku da bi izbegli da se suprotstave caru: „Poklonimo se ovom kipu, ali u svom srcu ostaćemo verni Bogu. Kao da je važno ako se poklonimo!“ Međutim, oni nisu postupili na taj način. Treba spomenuti da u politeističkom okruženju starog Bliskog istoka, nijedno božanstvo nije zahtevalo isključivu vernost. Jedna osoba mogla je biti obožavalac Marduka, ali i, recimo, Ištar. Pre izgnanstva, mnogi Izrailjci upali su u ovu zamku. Obožavali su Gospoda, ali su, u isto vreme, prinosili žrtve Valu i drugim bogovima, jer su smatrali da će im biti od veće koristi u određenim oblastima u životu. Samo je zavetni Bog Jevreja zahtevao da Njegovi sledbenici isključivo Njemu služe (2. Mojsijeva 20,3–5; 5. Mojsijeva 6,4); i jevrejski zarobljenici živeli su u skladu sa tim zahtevom.

**3. Izbavljenje.**

 Tri jevrejska izgnanika ne duguju svoje izbavljenje carevoj dobroj volji. U pitanju je bilo natprirodno Božje delovanje. Činjenica da je peć bila zagrejana „sedam puta“ više (Danilo 3,19) može na figurativan način da naglasi da je temperatura dostigla maksimalnu vrednost. Najverovatnije da je car želeo da bude siguran da se niko ne može izbaviti iz takve užarene peći. Slabija vatra produžila bi trajanje njihove kazne i njihovo mučenje, dok je jači oganj trebalo odmah da ih usmrti. Čini se da je Navuhodonosor njihovim pogubljenjem nameravao javno da pokaže kolika je cena suprotstavljanja njegovom autoritetu. Zanimljivo je da Jeremija spominje dva lažna proroka koje je Navuhodonosor „ispekao na ognju“ (Jeremija 29,21.22).

Iako su tri jevrejska mladića čvrsto verovala da je Bog mogao da ih zaštiti, takođe su znala da Bog nije uvek to činio (Danilo 3,17.18). „Tužbalice među Psalmima svedoče o tome. U određenim Psalmima jasno je rečeno da postoje trenuci kada je verni Božji narod pozvan da podnese patnju, čak i mučeništvo. Upravo kao odgovor na ovu prividnu nepravdu, i očigledno napadanje ili Božje vernosti prema svom narodu ili Njegove vlasti, dolazi obećanje o vaskrsenju (...) i sudu. Smrt nije granica ni Božjoj vernosti ni Njegovoj vrhovnoj vlasti.“ (E. K. Lukas [E. C. Lucas], „Daniel“, in T. Desmond Alexander and Brian S. Rosner, eds., New Dictionary of Biblical Theology [Downers Grove, IL: InterVarsity press, 2000], str. 235).

Jedna pojedinost koja zaslužuje pažnju jeste očigledno Danilovo odsustvo. Hrišćanski komentatori i Talmud izneli su nekoliko hipoteza kao razlog njegovog odsustva:

1) Danilo je bio odsutan zbog poslovnih obaveza; 2) Dobio je carevu dozvolu da se povuče; 3) Stajao je na tako visokom mestu sa Navuhodonosorom da se niko nije usudio da se žali na njega; 4) Možda se od njega nije tražilo da bude prisutan, 5) Možda je bio bolestan; 6) Danilo više nije bio uključen u državne poslove; 7) Danilo je bio prisutan, i na kratko se poklonio pred kipom, ali Gospod nije dozvolio da se njegovo ime spomene zbog kasnije vernosti; 8) Bog je držao Danila podalje da narod ne bi rekao „da su bili izbavljeni njegovom zaslugom“; 9) Danilo je izbegao događaj kako se ne bi ispunilo proročanstvo da „rezane bogove njihove spali ognjem“ (5. Mojsijeva 7,25); 10) Navuhodonosor „je dozvolio Danilu da ode, da narod ne bi rekao da je spalio svog boga u ognju.“ Ovaj kratak pregled uzet je iz knjige Daniel, Pitera A. Stivsona [Peter A. Steveson](Greenville, SC: Bob Jones University Press, 2008), str. 56.

Iako su neke opcije prihvatljivije od drugih, činjenica je da ne znamo gde je Danilo bio u to vreme. Međutim, na osnovu Danilovog karaktera kakav je prikazan u Pismu, možemo biti sigurni da se Danilo ili nije poklonio ili nije bio prisutan na ceremoniji.

## TREĆI DEO: PRIMENA U ŽIVOTU

`1. Mardohej je poput tri jevrejska mladića takođe odbio da se pokloni pred Amanom (Jestira 3,1–5). U oba slučaja, Gospod je izbavio svoje sluge. Međutim, to se ne događa uvek. Isaija i Jovan Krstitelj zapečatili su veru svojim životom. U svetlosti ovih ishoda, da li ste spremni da požnjete neprijatne posledice svojih ispravnih ubeđenja? Zašto da ili zašto ne?`

`2. Prethodna iskustva izgnanika, i kad je reč o carskoj hrani (Danilo 1) i kad je u pitanju tumačenje Navuhodonosorovog sna (Danilo 2), pripremila su ih da se suoče sa probom u obliku ognja. Kakve su vas ranije probe i iskustva pripremile za kasnije veće izazove? `

`3. Lekcija za ovu sedmicu može podstaknuti na samoispitivanje. Zamolite članove razreda da razmisle o sledećem:
•	Šta smo u iskušenju da sada, danas, obožavamo? Na koje načine mi kao hrišćani postepeno počinjemo da se klanjamo nečem drugom osim Bogu?
•	Gde povlačite crtu između nepokolebljive posvećenosti Gospodu i fanatizma?
•	Kada je reč o vašem odnosu sa onima koji još uvek ne poznaju Gospoda, ima li mesta za kompromis? Ako ima, na koji način i pod kakvim okolnostima? U vezi sa kojim stvarima, ako ih ima, možemo ili treba da učinimo kompromis? Kako možemo biti sigurni da li činimo kompromise ili smo jednostavno mudri?
•	Da li biste svoj život izlagali opasnosti odbijajući da učinite nešto jednostavno? Ukoliko ne biste, zašto ne biste mogli spolja da se povinujete dok u sebi gajite moralne ograde?
•	Šta je bolje, da umremo za istinu ili da izbegavamo krize i živimo da bismo nastavili da svedočimo? Objasnite. `
