---
title:  Za dalje razmišljanje
date:   24/01/2020
---

„Pouke koje se mogu izvući iz iskustva jevrejskih mladića u polju Duri veoma su važne. Mnoge Božje sluge, iako nisu učinile nikakvo zlo, biće u naše vreme predate u ruke onima koje pokreće sotonski duh, koji su puni zavisti i lažne verske revnosti, i pretrpeće ponižavanja i zlostavljanja. Gnev ljudi posebno će se raspaliti protiv onih koji poštuju Subotu po četvrtoj zapovesti; na kraju će biti izdata sveopšta naredba koja će proglasiti da zaslužuju smrt.

Vreme nevolje koje očekuje Božji narod zahtevaće nepokolebljivu veru. Njegova deca moraće da pokažu da je jedino On dostojan slavljenja i da ih nikakve okolnosti, pa čak ni smrtna opasnost, neće navesti da učine i najmanji ustupak lažnom bogosluženju. Za verna srca naredbe grešnih, smrtnih ljudi biće potpuno nevažne ukoliko se suprote Reči večnoga Boga. Istina će biti uzdignuta i po cenu tamnice, progonstva ili smrti.“ (Elen Vajt, Istorija proroka i careva, str. 329.330; str. 512.513. original)

**Za razgovor:**

`Pročitajte: 1. Petrova 1,3–9. Zašto Bog pojedine ljude spase od patnje, a pojedine ne? Ili odgovor na pitanje poput ovog jednostavno nećemo sada dobiti? U slučajevima kada ne dođe do čudesnog izbavljenja, zašto treba da verujemo u Božju dobrotu uprkos takvim razočarenjima?`

`Da se ovaj događaj završio smrću jevrejskih mladića u ognjenoj peći, kakve pouke bismo ipak mogli da izvučemo?`

`Šta će prema našem razumevanju događaja poslednjih dana biti spoljašnji znak, veliko pitanje, u vezi s tim kome se klanjamo? Šta nam to govori o važnosti Subote?`

`Pročitajte: Luka 16,10. Kako nam Hristove reči iz ovog teksta pomažu da shvatimo šta znači iskreno živeti verom?`

`Pročitajte ponovo tekst Danilo 3,15, kada Navuhodonosor kaže: „Koji je bog što će vas izbaviti iz mojih ruku?“ Kako biste odgovorili na ovo pitanje? `
