---
title:  Proba ognjem
date:   21/01/2020
---

Za tri jevrejska mladića, obožavanje kipa nametnuto od strane cara očita je imitacija službe u Hramu u Jerusalimu, koju su doži­veli u svojim ranim godinama. Iako zauzimaju određeni položaj u carstvu i odani su caru, njihova vernost Bogu postavlja granicu njihovoj odanosti čoveku. Oni su sigurno spremni da nastave da služe caru kao verni upravitelji; međutim, ne mogu da učestvuju u ceremoniji.

`Pročitajte sledeće tekstove: 2. Mojsijeva 20,3–6; 5. Mojsijeva 6,4. Šta je prema ovim stihovima sigurno uticalo na stav koji su ovi mladići zauzeli?`

Poslušni carevim nalozima, svi ljudi se na zvuk muzičkih instrumenata klanjaju i obožavaju zlatni lik. Samo se njih trojica – Sedrah, Misah i Avdenago – usuđuju da ne poslušaju cara. Neki Vavilonjani odmah iznose to pitanje caru. Optužitelji nastoje da razgneve cara sledećim rečima: 1) car je lično postavio ova tri mladića nad poslovima vavilonske zemlje; 2) Jevreji ne služe carevim bogovima; i 3) oni se ne klanjaju zlatnom kipu koji je car postavio (Danilo 3,12). Međutim, uprkos svom gnevu prema njima, car nudi trojici mladića drugu priliku. Car je spreman da ponovi ceo postupak da bi ovi ljudi mogli da se odreknu svog stava i poklone se liku. Ukoliko odbiju to da učine, biće bačeni u ognjenu peć. Navuhodonosor završava svoje obraćanje najoholijom tvrdnjom: „A koji je bog što će vas izbaviti iz mojih ruku?“ (Danilo 3,15)

Obdareni natprirodnom snagom, odgovaraju caru: „Evo, Bog naš, kojemu mi služimo, može nas izbaviti iz peći ognjene, užarene; i izbaviće nas iz tvojih ruku, care. A i da ne bi, znaj, care, da bogovima tvojim nećemo služiti niti ćemo se pokloniti zlatnom liku, koji si postavio.“ (Danilo 3,17.18)

`Iako znaju da ih njihov Bog može izbaviti, nemaju garanciju da će to učiniti. Ipak, odbijaju da se povinuju carevom nalogu, iako znaju da bi mogli biti živi spaljeni. Kako izgrađujemo takvu vrstu vere?`
