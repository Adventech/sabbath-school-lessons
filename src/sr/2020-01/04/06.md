---
title:  Tajna takve vere
date:   23/01/2020
---

Dok razmišljamo o iskustvu Sedraha, Misaha i Avdenaga, možemo se zapitati: U čemu je tajna tako snažne vere? Kako su mogli biti spremniji da ih žive spale nego da se poklone liku? Razmislite o svim načinima na koje su mogli da opravdaju klanjanje, pokoravajući se carevim naredbama. Pa ipak, uprkos tome što uviđaju da mogu umreti, poput mnogih drugih, ostaju čvrsti.

`Pročitajte: Jevrejima 11. Šta ovaj tekst uči o tome šta je vera?`

Da bismo razvili takvu veru, treba da shvatimo šta je vera. Pojedini ljudi imaju kvantitativno poimanje vere; oni svoju veru mere odgovorima koje primaju od Boga. Oni idu u tržni centar i mole se za parking mesto. Ako se dogodi da odmah po dolasku pronađu mesto, zaključuju da imaju snažnu veru. Ukoliko su sva parking mesta popunjena, mogu da pomisle da njihova vera nije dovoljno snažna da bi Bog čuo njihove molitve. Ovakvo shvatanje vere postaje opasno jer nastoji da manipuliše Bogom i ne uzima u obzir Božju suverenost i mudrost.

Istinska vera, kakvu su ispoljili Danilovi drugovi, meri se kvalitetom odnosa sa Bogom i potpunim poverenjem u Boga. Prava vera ne teži da potčini Božju volju i usaglasi je sa svojom, već predaje svoju volju Božjoj. Kao što smo videli, tri jevrejska mladića ne znaju tačno šta Bog priprema za njih kada odlučuju da caru upute izazov i ostanu verni Bogu. Donose odluku da učine ono što je ispravno bez obzira na posledice. To je ono što zaista karakteriše zrelu veru. Mi pokazujemo stvarnu veru kada se molimo Gospodu za ono što želimo, ali imamo poverenje u Njega da će učiniti šta je najbolje za nas, čak i ako u tom trenutku ne razumemo šta se događa i zašto.

`Na koje načine iz dana u dan možemo pokazivati veru, čak i u „malim stvarima“, što može pomoći našoj veri da raste i s vremenom postane spremna za veće izazove? Zašto su probe u vezi sa „malim stvarima“ najvažnije?`  
