---
title:  Ponizan i zahvalan
date:   30/01/2020
---

`Car se kaje i kaže: „I svi stanovnici zemaljski ništa nijesu.“ (Danilo 4,35) S obzirom na kontekst, na koju suštinsku stvar on upućuje?`

Kako znamo da Navuhodonosor zaista iskreno prihvata pravog Boga? Glavni dokaz pronalazimo u činjenici da je lično Navuhodonosor pisac 4. poglavlja Knjige proroka Danila. Veliki deo ovog poglavlja je transkripcija pisma koje car dostavlja širom svog velikog carstva. U tom pismu, car govori o svojoj oholosti i be­zumlju, i ponizno priznaje Božje delovanje u svom životu. Drevni vladari retko bi zabeležili nešto što bi narušilo njihov ugled. Doslovno se u svim starim carskim dokumentima koje znamo veličaju carevi. Prema tome, dokument poput ovog u kome car priznaje svoju oholost i ponašanje nalik životinjskom, upućuje na iskreno obraćenje. Pored toga, pišući pismo u kome opisuje svoje iksustvo i ponizno priznaje Božju suverenu vlast, car postupa kao misionar. On više ne može da zadrži za sebe šta je doživeo i naučio od pravog Boga. Ono što smo videli u carevoj molitvi i rečima hvale (Danilo 4,34–37) otkriva stvarnost njegovog iskustva.

Car sada neguje drugačije vrednosti i može da prepozna granice ljudske moći. U dubokoj molitvi zahvalnosti, car uzdiže silu Danilovog Boga i priznaje da „svi stanovnici zemaljski ništa nijesu“ (Danilo 4,35). Odnosno, ljudi nemaju čime da se pohvale. Dakle, ovaj poslednji osvrt na Navuhodonosora u Knjizi proroka Danila pokazuje poniznog i zahvalnog cara, koji pesmom proslavlja Boga i upozorava nas da se čuvamo oholosti.

Naravno, Bog i danas nastavlja da menja živote. Ma koliko ljudi bili oholi ili grešni, u Bogu počiva milost i sila da buntovne grešnike pretvori u decu nebeskog Boga.

`Pročitajte: Filibljanima 2,1–11. Šta nalazimo u ovom tekstu što treba da iskoreni oholost u našem životu?`
