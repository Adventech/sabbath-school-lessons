---
title:  Oči podignute prema Nebu
date:   29/01/2020
---

`Pročitajte tekst Danilo 4,34–37. Kako su se i zašto careve prilike promenile?`

Bog dozvoljava da Navuhodonosor bude pogođen čudnom bolešću, ali na kraju rado mu vraća mentalno zdravlje. Zanimljivo je to što se sve menja kada, na kraju sedam prorečenih godina, bolestan car podiže svoje oči ka Nebu (Danilo 4,34).

„U razdoblju od sedam godina Navuhodonosor je služio kao čudo svim svojim podanicima; u toku sedam godina bio je ponižavan pred očima celog sveta. A onda mu se vratio razum i on je, ponizno se obrativši Bogu nebeskom, priznao da je Božja ruka upravljala njegovim kažnjavanjem. U javnom proglasu, priznao je svoju krivicu i da ga je samo velika Božja milost vratila na položaj.“ (Elen Vajt, Istorija proroka i careva, str. 335; str. 520. original)

Nema sumnje, velike promene mogu da se dogode kada podignemo svoje oči prema Nebu. Čim mu se razum vratio, car daje svedočanstvo da je usvojio ovu pouku.

Međutim, ovaj izveštaj ne govori toliko o Navuhodonosoru koliko o Božjoj milosti. Car propušta tri prethodne prilike da prihvati izrailjskog Boga kao Gospoda u svom životu. Takve prilike su mu dostupne kada prepoznaje izuzetnu mudrost četiri mlada jevrejska zarobljenika (Danilo 1), kada Danilo tumači njegov san (Danilo 2), i kada su tri jevrejska mladića spasena iz ognjene peći (Danilo 3). Uostalom, ako ga to izbavljenje nije naučilo poniznosti, šta će ga naučiti? Uprkos vladarevoj tvrdoglavosti, Bog mu daje četvrtu šansu, konačno osvaja carevo srce i vraća ga na njegov carski položaj (Danilo 4). Kao što Navuhodonosorov slučaj prikazuje, Bog pruža priliku za prilikom da bi nas vratio pravoj zajednici sa Njim. Kao što Pavle piše mnogo vekova kasnije, Gospod „hoće da se svi ljudi spasu, i da dođu u poznanje istine“ (1. Timotiju 2,4). U ovom izveštaju vidimo snažan primer te istine.

`Na koje načine vas je Bog učio poniznosti? Šta ste naučili iz tih iskustava? Kakve promene možda treba da učinite da biste izbegli da ponovo primite tu pouku? `
