---
title:  Pouka za učitelje
date:   31/01/2020
---

## PRVI DEO: OPŠTI PREGLED

### Ključni tekst:
Danilo 4,3.

#### Središte proučavanja:
Danilo 4,1–33; Priče 14,31; 2. O carevima 20,1–5; Jona 3,10; Danilo 4,34–37; Filibljanima 2,1–11.

#### Uvod:
Navuhodonosor je imao najmanje tri prilike da shvati da sva svoja postignuća treba da pripiše jevrejskom Bogu. Međutim, pošto nije naučio tu lekciju, Bog mu je dao poslednju pouku da mu pomogne da shvati razliku između oholosti i poniznosti i dobije uvid u Božji karakter.

#### Teme:

**1. Oholost.**

Usredsređujući se na svoja dostignuća, Navuhodonosor je zaboravio Danilovog Boga kome je dugovao presto i sve ostalo.

**2. Poniznost.**

Tek kada je izgubio carstvo, Navuhodonosor je priznao da je Danilov Bog izvor i održavalac njegove moći.

**3. Bog.**

Bog se otkriva u ovom događaju kao Onaj koji postavlja i svrgava careve.

**Primena u životu:**

Navuhodonosor se nalazi u svakome. Pobediti oholost i postati ponizan jeste ideal koji ne možemo postići ljudskim snagama. Poniznost je cilj koji se teško ostvaruje. Čim pomislimo da smo je dostigli, već je izgubljena.

Međutim, Isus nam može dati silu da pobedimo svoju oholost i živimo poniznim životom. On može da promeni svako „iskušenje da gajimo oholost u priliku da pokažemo zahvalnost“. (Kristofer J. H. Rajt [Christopher J. H. Wright], Hearing the Message of Daniel: Sustaining Faith in Today’s World [Grand Rapids, MI: Zondervan, 2017], str. 94)

## DRUGI DEO: KOMENTAR

**1. Oholost.**

U 4. poglavlju Knjige proroka Danila zabeleženo je Navuhodonosorovo svedočanstvo. Kako se narativ odvija, car uviđa da je oholost bila uzrok njegovog zbacivanja sa prestola i on dalje govori kako je Bog delovao da bi ga doveo u stanje poniznosti. Na vrhuncu svojih dostignuća (oko trideset godina nakon događaja zabeleženih u tekstu Danilo 3), car je sanjao san o ogromnom drvetu koje pruža zaklon i hranu svim stvorenjima na Zemlji. Zatim, zbog nebeske odluke, drvo biva posečeno. Ponovo je samo Danilo mogao da otkrije caru pravo tumačenje. To razgranato drvo predstavljalo je cara lično u njegovoj oholosti. Drveće i vinova loza su i na drugim mestima u Pismu opisani kao simboli oholih careva i carstava koje Bog na kraju obara (Jezekilj 17,1–15; Jezekilj 19,10–14; Jezekilj 31,3–12).

Pokazujući izuzetnu brigu i osetljivost, Danilo je objasnio da drvo predstavlja cara lično. Bog će ga ukloniti sa prestola ukoliko ne promeni svoj stav prema podanicima (Danilo 4,27). Oholost, kao i uvek, vrši uticaj u društvenoj sferi. Međutim, nastupilo je vreme da se Navuhodonosor proglasi odgovornim za oholi način upravljanja. Ako želi da izbegne svoju strašnu sudbinu, nema drugu mogućnost osim da zameni tlačenje pravdom i tako prikaže Božji karakter u carskim poslovima. Međutim, car nije bio voljan da ostavi svoju oholost i promeni svoje puteve. Godinu dana kasnije hvalio se svim što je sazidao (Danilo 4,29.30), što je ironično. Uostalom, „Navuhodonosor verovatno u čitavom svom životu nije držao ciglu u ruci. On nije izgradio Vavilon. Izgrađen je zahvaljujući znoju hiljada bezimenih potlačenih robova, doseljenika i drugih siromašnih slojeva društva, poput velikog mnoštva čijim je radom izgrađena svaka hvalisava civilizacija palog ljudskog roda u istoriji“. (Kristofer J. H. Rajt [Christopher J. H. Wright], Hearing the Message of Daniel, str. 101)

U tom trenutku car je bio pogođen mentalnom bolešću, verovatno mentalnim poremećajem poznatim kao zoantropija ili lekantropija, kada osoba smatra da je životinja i ponaša se u skladu sa tim. Navuhodonosor je sedam godina morao da živi među poljskim životinjama. Tako je osoba koja je sebe smatrala bogom postala niža od čoveka. Kao što Pismo kaže: „Oholost dolazi pred pogibao, i ponosit duh pred propast.“ (Priče 16,18)

**2. Poniznost.**

Navuhodonosor je naučio lekciju koju je Bog pripremio za njega. Posle sedam godina među životinjama, car je korenito promenio svoj stav: „Ja Navuhodonosor podigoh oči svoje k nebu.“ (Danilo 4,34) Ovaj pogled usmeren nagore označava promenu u Navuhodonosorovom umu. Car je prethodno gledao sa visine ispunjen ohološću. Kada je pogled usmerio k nebu, odakle dolazi sva sila i mudrost, dogodile su se tri važne stvari: 1) bio je isceljen od mentalne bolesti („um moj vrati mi se“); 2) priznao je Boga za vrhovnog vladara univerzuma; i 3) bio je vraćen ne presto (Danilo 4,34–36). Kao što je car sam izjavio: „Sada ja Navuhodonosor hvalim, uzvišujem i slavim Cara nebeskoga, čija su sva djela istinita i čiji su putevi pravedni i koji može oboriti one koji hode ponosito.“ (Danilo 4,37) Niko bolje od Navuhodonosora nije mogao da prizna istinu da Bog obara „one koji hode ponosito“.
Proces sticanja poniznosti trajao je sedam vremena; originalna reč najverovatnije znači „godina“ i ovde se mora shvatiti kao sedam doslovnih godina. Ovih sedam godina odnose se na doslovno vremensko razdoblje u toku kog je car, zbačen sa prestola i ponižen, morao da živi među poljskim zverima. Prema tome, za razliku od vremenskih perioda spomenutih u apokaliptičkim odeljcima Knjige proroka Danila, sedam godina ne treba tumačiti prema principu dan za godinu. Kao što je ranije spomenuto, dvanaest meseci proteklo je između carevog hvalisanja i vremena kada mu je izrečena presuda, koja je trajala sedam vremena. Dakle, na kraju sedam godina, car je vraćen na presto. Otuda, nema nikakvih naznaka da vremensko razdoblje spomenuto u tekstu Danilo 4 treba tumačiti na bilo koji drugi način osim doslovno.

Bilo je potrebno da Bog izrekne strašan sud nad carem da bi se njegov um u potpunosti probudio i shvatio da je Danilov Bog taj koji upravlja u svemu. Zašto je ljudskom biću toliko teško da postane ponizno? Zato što smo svi ispunjeni željom da nam služe i da nas uzdižu, što nije ništa drugo do želja da se prema nama odnose kao prema Bogu (videti: 1. Mojsijeva 3). Međutim, pošto čovek ne može postati Bog, oholost stvara ogorčenost i nezadovoljstvo. Poniznost, međutim, donosi zadovoljstvo. Uvek možemo pronaći nekoga ko je u potrebi da mu pomognemo, i čineći tako, doživljavamo radost i ispunjenost jer služimo Hristu (videti Gari Tomas [Gary Thomas], „Downward Mobility“, Discipleship Journal, juli-avgust 2005, str. 34–37).

**3. Obraćenje.**

Pitanje koje se često javlja u vezi sa ovim jeste da li se car istinski obratio. Iako neki komentatori smatraju da nema dovoljno dokaza koji potvrđuju da je došlo do iskrenog obraćenja, ima dovoljno dokaza koji ukazuju na to. Dok posmatramo suštinu carevog priznanja u tekstu Danilo 4,34.35, ističu se četiri elementa:

1. On priznaje vrhovnu vlast Boga, koji uspostavlja carstvo koje traje večno. Bog „radi šta hoće s vojskom nebeskom i sa stanovnicima zemaljskim, i nema nikoga da bi mu ruku ustavio i rekao Mu: Šta radiš?“ (Danilo 4,35) Postoji nagoveštaj beskrajnog i večnog u sledećim Navuhodonosorovim rečima: „Čije je carstvo od koljena do koljena.“ (Danilo 4,34)

2. Navuhodonosor takođe priznaje da su pripadnici ljudskog roda stvorena bića: „Svi stanovnici zemaljski ništa nijesu.“ (Danilo 4,35) Car više ne prepoznaje božanski silu samo na teoretskom nivou. On priznaje da čak i najveći ljudi (a on je u svojim očima i očima svojih podanika bio najveći) nisu ništa pred veličanstvenim Gospodom. Ovakvo priznanje uvek je znak pokornog srca; činjenica da su ljudi stvorena bića i njihova zavisnost od Boga su očigledni. Čovek nije samostalan; on se nalazi u zavisnom položaju i stvoreno je biće. Njegova istinska radost se ostvaruje kada prizna potpunu zavisnost od božanske sile.   

3. Navuhodonosor priznaje istinitost i pravednost Boga „čija su sva djela istina i čiji su putevi pravedni“ (Danilo 4,37). Bog je prema njemu postupio oštro, ali on priznaje da su Božji sudovi istiniti i pravedni. Odgovarali su njegovim gresima.

4. „Konačno, uvideo je da se Bog suproti oholima i da daje blagodat poniznima (uporedite: Priče 3,34). Njegov život bio je prikaz Petrove molbe u vezi sa sledećim principom: ’Ponizite se, dakle, pod silnu ruku Božiju, da vas povisi kad dođe vrijeme.’ (1. Petrova 5,6).“ (Sinkler B. Ferguson i Lojd J. Ogilvi [Sinclair B. Ferguson, Lloyd J. Ogilvie], The Preacher’s Commentary Series, 21. sveska [Nashville, TH: Thomas Nelson, 1988], str. 96.97) Model Njegove spasonosne blagodati uvek počiva na ovom nalogu o poniznosti.  

## TREĆI DEO: PRIMENA U ŽIVOTU

`1. Kako procenjujete svoja dostignuća kada ih uporedite sa dostignućima drugih? Kako pravite razliku između oholosti i visokog samopoštovanja?`

`2. Kako prema vašem mišljenju možemo pokazati i iskusiti iskrenu poniznost? Kakva je razlika između poniznosti i niskog samopoštovanja?`

`3. Kakvo mesto poniznost zauzima u vođstvu Crkve? Šta mislite da li poniznog vođu ljudi mogu poštovati i slediti? Objasnite.`

`4. Na koje načine je Isus poučavao o poniznosti? Kada je u svojoj službi pokazao poniznost na najsnažniji način? Šta i kako možete da naučite od Njega?`

`5. Šta mislite kakav odnos postoji izmešu poniznosti i oproštenja? Koliko vam je teško da oprostite nekome ko vas vređa?`

`6. Lekcija za ovu sedmicu otvara mogućnost za samoispitivanje. Zamolite članove razreda da razmisle o sledećem: Pokušajte da se stavite na Navuhodonosorovo mesto i postavite sebi pitanje:
•	Da li sam sklon da preuzimam zasluge za određena postignuća više nego što zaslužujem? Na koje načine govorim o svojim iskustvima? Da li ih iznosim tako da izgledam bolji i uspešniji nego što stvarno jesam?
•	Kakve korake moram preduzeti da bih postao ponizan?
•	Da li je bilo situacija u mom životu u kojima sam bio ponizan tako da mi je to pomoglo da shvatim svoja ograničenja i otuda proslavim Boga? Ako jeste, kakvih?
•	Koliko često se setim da odam Bogu čast za sve što sam postigao? Šta može da mi pomogne da se setim da uvek Njemu odam slavu? `
