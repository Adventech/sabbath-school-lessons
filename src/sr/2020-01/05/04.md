---
title:  Najuzvišenija pravila
date:   28/01/2020
---

Uprkos tome što mu je rečeno da se pokaje i potraži Božji oproštaj, Navuhodonosorova uporna oholost utiče na ispunjenje nebeske odluke (Danilo 4,28–33). Dok car hoda palatom i veliča sebe zbog svojih dela, biva pogođen određenim mentalnim stanjem koje ga primorava da napusti carsku palatu. Možda je doživeo patološko mentalno stanje zvano klinička lekantropija ili zoantropija. Takvo stanje navodi pacijenta da se ponaša kao životinja. U savremeno doba ova bolest naziva se „disforija vrste“, i predstavlja osećanje da telo pripada pogrešnoj vrsti i, otuda, želju da se osoba ponaša kao životinja.

`Pročitajte sledeće tekstove: 2. O carevima 20,2–5; Jona 3,10; Jeremija 18,7.8. Šta ovi tekstovi govore o carevoj prilici da spreči kaznu?`

Nažalost, Navuhodonosor mora da uči težim putem. Odenut carskom silom, Navuhodonosor ne razmišlja o svom odnosu sa Bogom. Prema tome, lišavanjem cara carske vlasti i slanjem da živi sa poljskim životinjama, Bog daje caru priliku da prizna svoju potpunu zavisnost od Njega. U stvari, konačna pouka koju Bog želi da nauči oholog cara jeste da „Nebesa vladaju“ (Danilo 4,26). Sud izrečen nad carem ima širi cilj u Božjem planu, što je jasno izraženo u izjavi nebeskih bića: „Da bi poznali živi da Višnji vlada carstvom ljudskim, i daje ga kome hoće, i postavlja nad njim najnižega između ljudi.“ (Danilo 4,17)

Drugim rečima, disciplinske mere primenjene u Navuhodonosorovom slučaju treba takođe da budu pouka za sve nas. Pošto pripadamo grupi „živih“, treba da obratimo veću pažnju na glavnu pouku koju bi trebalo da naučimo da „Višnji vlada carstvom ljudskim“.

`Zašto je saznanje da Višnji vlada toliko važna pouka koju treba da usvojimo? Kako ovo saznanje, na primer, utiče na to kako se ophodimo prema onima nad kojima imamo vlast?`
