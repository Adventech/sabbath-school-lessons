---
title:  Od oholosti do poniznosti
date:   25/01/2020
---

### Tekstovi za proučavanje u toku sedmice:
Danilo 4,1–33; Priče 14,31; 2. O carevima 20,2–5; Jona 3,10; Danilo 4,34–37; Filibljanima 2,1–11.

> <p>Tekst za pamćenje</p>
> „Znaci Njegovi kako su veliki, i čudesa Njegova kako su silna! Carstvo je Njegovo carstvo vječno, i vlast Njegova od koljena do koljena.“ (Danilo 4,3)

Oholost se naziva pravim iskonskim grehom. Prvo se pokazala u Luciferu, anđelu u nebeskim dvorovima. Zato Bog kaže preko Jezekilja: „Srce se ponese ljepotom tvojom, ti pokvari mudrost svoju svjetlošću svojom; baciću te na zemlju, pred careve ću te položiti da te gledaju.“ (Jezekilj 28,17)

Oholost vodi ka Luciferovom padu, a on sada koristi svoju oholost da bezbrojno mnoštvo povede stazom prema uništenju. Mi smo svi pala ljudska bića, čije samo postojanje zavisi od Boga. Svi darovi koje imamo, sve što smo ostvarili zahvaljujući tim darovima, potiče jedino od Boga. Prema tome, kako se usuđujemo da budemo oholi, hvalisavi ili gordi kada poniznost zapravo treba da vlada u svemu što činimo?

Navuhodonosoru je bilo potrebno mnogo vremena da shvati važnost poniznosti. Čak i pojavljivanje četvrte osobe u ognjenoj peći (videti lekciju od prošle sedmice) ne menja tok njegovog života. Car uviđa svoj stvarni položaj tek kada mu Bog oduzima carstvo i šalje ga da živi sa poljskim životinjama.
