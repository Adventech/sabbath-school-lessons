---
title:  Opomenut od strane proroka
date:   27/01/2020
---

`Pročitajte: Danilo 4,27. Pored upozorenja šta će se dogoditi, šta Danilo govori caru da učini i zašto? (Videti, takođe: Priče Solomunove 14,31)`

Danilo ne samo da tumači san, on takođe upućuje Navuhodonosora na izlaz iz te situacije: „Zato, care, da ti je ugodan moj svjet, oprosti se grijeha svojih pravdom, i bezakonja svojih milošću prema nevoljnima, eda bi ti se produžio mir.“ (Danilo 4,27)

Navuhodonosor u Vavilonu vrši obimne građevinske radove. Vrtovi, sistem kanala, stotine hramova i drugi građevinski projekti pretvorili su grad u jedno od čuda starog sveta. Međutim, ta raskoš i lepota, makar delimično, ostvareni su izrabljivanjem ropske snage i zanemarivanjem siromašnih. Zatim, car i njegova svita koriste bogatstvo carstva za ispunjavanje svojih zadovoljstava. Prema tome, Navuhodonosorova oholost ne samo da ga sprečava da prizna Boga, već ga isto tako čini ravnodušnim prema poteškoćama nevoljnih. S obzirom na posebnu brigu koju Bog pokazuje prema siromašnima, ne iznenađuje što Danilo, od svih drugih mogućih greha koje je mogao istaći pred carem, izdvaja greh zanemarivanja siromašnih.

Poruka upućena Navuhodonosoru ni po čemu nije nova. Starozavetni proroci često su upozoravali Božji narod na ugnjetavanje siromašnih. I zaista, među gresima koji dovode do carevog izgnanstva ističe se zanemarivanje nevoljnih. Uostalom, saosećanje prema siromašnima najviši je izraz hrišćanskog dobročinstva; suprotno tome, izrabljivanje i zapostavljanje siromašnih predstavlja napad na Boga lično. Starajući se o nevoljnima, priznajemo da Bog sve poseduje, što znači da mi nismo vlasnici već samo pristavi Božje imovine.

Služeći drugima onim što posedujemo, poštujemo Boga i priznajemo Njegovu vlast. Upravo činjenica da je sve u Božjem vlasništvu treba u krajnjem smislu da odredi vrednost i upotrebu materijalnih dobara. Navuhodonosor je u tome pogrešio i mi se izlažemo opasnosti da pogrešimo, ukoliko ne priznamo Božju vrhovnu vlast nad svojim postignućima i ne pokažemo da uviđamo ovu stvarnost pomažući onima kojima je pomoć potrebna.
