---
title:  "„Nije li ovo Vavilon veliki?“"
date:   26/01/2020
---

`Pročitajte tekst Danilo 4,1–33. Šta se događa caru i zašto?`

Bog daje Navuhodonosoru drugi san. Ovog puta, car ne zaboravlja šta je sanjao. Međutim, pošto vavilonski mudraci ponovo nisu uspeli da izvrše svoj zadatak, car poziva Danila da mu otkrije tumačenje sna. U tom snu car vidi veliko drvo koje doseže do neba i nebesko biće koje zapoveda da se drvo poseče. Samo su panj i žile ostale u zemlji da ih kvasi nebeska rosa. Međutim, ono što je sigurno mučilo Navuhodonosora bio je deo sna u kome je nebesko biće kazalo: „Srce čovječije neka mu se promijeni, i srce životinjsko neka mu se da, i sedam vremena neka prođe preko njega.“ (Danilo 4,16) Uviđajući ozbiljnost carevog sna, Danilo ljubazno izražava želju da se san odnosi na careve neprijatelje. Međutim, veran poruci objavljenoj snom, Danilo kaže da se san zapravo odnosi na cara lično.

Drveće se u Bibliji obično koristi kao simbol careva, naroda i carstava (Jezekilj 17; Osija 14; Zaharija 11,1.2; Luka 23,31). Dakle, veliko drvo je odgovarajuća slika oholog cara. Bog daje Navuhodonosoru vlast i moć; ipak, on uporno odbija da prizna da sve što ima potiče od Boga.

`Usredsredite se na tekst Danilo 4,30. Kakva careva izjava pokazuje da on i dalje ne shvata upozorenje koje mu je Gospod uputio?`

Ono što je možda najopasnije kod oholosti jeste to što nas može navesti da zaboravimo koliko u svemu zavisimo od Boga. Kada to zaboravimo, nalazimo se na opasnom duhovnom tlu.

`Šta ste postigli u svom životu? Možete li se ponositi time, a da se ne uzoholite? Ako je to moguće, kako je moguće? `
