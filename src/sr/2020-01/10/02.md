---
title:  Središnje mesto Božje reči
date:   01/03/2020
---

`Pročitajte: Danilo 9,1.2. Danilo kaže „razumjeh iz knjiga“ proročanstvo koje tako pažljivo proučava. Na koju biblijsku knjigu ili knjige misli?`

Kada pogledamo ovu molitvu, postaje jasno da proističe iz pomnog proučavanja Božjeg prethodnog otkrivenja Mojsiju i prorocima. Saznavši iz Jeremijinih spisa da će njegovo vreme zarobljeništva trajati 70 godina (videti: Jeremija 25,11.12; Jeremija 29,10), Danilo shvata važnost istorijskog trenutka u kome živi.

Imajmo na umu da Danilo upućuje molitvu 539. godine p. n. e., kada Persijsko carstvo stupa na mesto Vavilona. Skoro sedamdeset godina je proteklo otkako je Navuhodonosor osvojio Jerusalim i uništio Hram. Prema tome, prema Jeremijinom proročanstvu, Božji narod uskoro će se vratiti u svoju domovinu. Oslanjajući se na Božju reč, Danilo zna da će se njegovom narodu dogoditi nešto važno i da će se, kao što Bog obećava u svojoj Reči, ropstvo u Vavilonu uskoro okončati i Jevreji vratiti u svoj dom.

Na osnovu proučavanja Pisma koje mu je dostupno, Danilo isto tako shvata koliko su ozbiljni gresi njegovog naroda. Pošto su prekršili zavet, ugrozili su svoj odnos sa Bogom; neizbežna posledica je, dakle, ropstvo (3. Mojsijeva 26,14–45). Prema tome, proučavanje Božjeg otkrivenja omogućava Danilu da shvati vreme u kome se nalazi, kao i važnost da se moli Bogu za narod.

Kako se bližimo poslednjim danima zemaljske istorije, moramo više nego ikada da proučavamo Božju Reč i živimo u skladu sa njom. Samo Pismo može da nam pruži merodavno objašnjenje sveta u kome živimo. Uostalom, Pismo daje izveštaj o velikoj borbi između dobra i zla, i tako otkriva da će se ljudska istorija završiti uništenjem zla i uspostavljanjem Božjeg večnog carstva. Što više proučavamo Pismo, bolje možemo da razumemo savremene prilike u svetu i naše mesto u njemu, kao i razloge za nadu u svetu koji je uopšte ne nudi.

`Kako nam Biblija pomaže da u određenoj meri shvatimo svet koji sam po sebi, kako se lako može učiniti, uopšte nema smisla?`
