---
title:  Proročki kalendar
date:   05/03/2020
---

Na kraju viđenja o 2300 večeri i jutara, prorok je žalostan jer ga ne razume (Danilo 8,27). Deset godina kasnije, Gavrilo pomaže Danilu da „razumije“ viđenje (Danilo 9,23). Ovo kasnije otkrivenje pruža informaciju koja je nedostajala i otkriva da će se Mesijino delo ostvariti na kraju razdoblja od 70 sedmica. Prema principu dan za godinu i predviđenom toku događaja, 70 sedmica mora biti shvaćeno kao 490 godina. Polazna tačka tog perioda jeste zapovest o obnovi i ponovnoj izgradnji Jerusalima (Danilo 9,25). Taj nalog izdaje car Artakserks 457. godine p. n. e. On omogućava Jevrejima da pod Jezdrinim vođstvom ponovo izgrade Jerusalim (Jezdra 7). Prema biblijskom tekstu, 70 sedmica je „određeno“ ili „odsečeno“. To ukazuje da je vremensko razdoblje od 490 godina odsečeno od dužeg vremenskog perioda, odnosno od 2300 godina, određenog u 8. poglavlju. Iz toga sledi da 2300 godina i 490 godina imaju istu polaznu tačku, 457. godinu p. n. e.

Proročanstvo o 70 sedmica podeljeno je na tri dela: 7 sedmica, 62 sedmice i sedamdesetu sedmicu.

Sedam sedmica (49 godina) najverovatnije se odnosi na vreme u toku kog će Jerusalim biti obnovljen. Posle ovih 7 sedmica, uslediće 62 sedmice (434 godine) koje će dovesti do „Pomazanika Vojvode“ (Danilo 9,25). Dakle, 483 godine posle Artakserksovog proglasa, odnosno 27. godine, Isus Mesija se krštava i biva pomazan Svetim Duhom za svoju mesijansku službu.

U toku 70. sedmice uslediće drugi važni događaji: 1) „Pogubljen će biti Pomazanik“ (Danilo 9,26), što se odnosi na Hristovu smrt. 2) Mesija „utvrdiće zavjet s mnogima za sedmicu dana“ (Danilo 9,27). Reč je o posebnoj misiji koju će Isus i apostoli izvršiti među jevrejskim narodom. Ostvariće se u vreme poslednje „sedmice“, od 27. do 34. godine. 3) „A u polovinu sedmice ukinuće žrtvu i prinos“ (Danilo 9,27). Tri i po godine posle Isusovog krštenja (odnosno, u sredini sedmice), On okončava žrtveni sistem – u smislu da nema više proročki značaj – prinoseći sebe kao poslednju i savršenu žrtvu Novog zaveta, ukidajući potrebu za daljim životinjskim žrtvama. Poslednja sedmica proročanstva o 70 sedmica završava se 34. godine, kada Stefan biva kamenovan, a evanđeoska poruka počinje da doseže ne samo do Jevreja, već i do neznabožaca.

`Pročitajte tekst Danilo 9,24–27. Čak i usred velike nade i obećanja o Mesiji, čitamo o nasilju, ratu i uništenju. Kako nas to može uveriti da usred nesreća u životu i dalje postoji nada? `
