---
title:  Delo Mesije
date:   04/03/2020
---

Danilova posrednička molitva obuhvata dva glavna pitanja: greh naroda i opustošenje Jerusalima. Dakle, Božji odgovor odnosi se na te dve molbe. Kroz Mesijino delo narod će biti otkupljen i Svetilište pomazano. Međutim, te dve posebne molbe uslišene su na način koji prevazilazi neposredni istorijski okvir Danilovog vremena: delo Mesije doneće dobro celom ljudskom rodu.

`Pročitajte tekst Danilo 9,21–27. Kakvo delo je trebalo izvršiti u razdoblju od 70 sedmica? Zašto ga samo Isus može ostvariti?`

**1. „Da se svrši prestup.“ Jevrejska reč za „prestup“ (pesha`)** ukazuje na namerne prestupe potčinjene osobe u odnosu na nadređenu (na primer, Priče Solomunove 28,24). Ova reč takođe se javlja u Bibliji u vezi sa otvorenim čovekovim odbacivanjem Boga (Jezekilj 2,3). Međutim zahvaljujući Isusovoj krvi pobuna protiv Boga je ugušena i ljudima se nude zasluge koje teku sa Golgote.

**2. „Da nestane greha.“** Ovaj glagol znači „zapečatiti“, a njegov smisao u ovom tekstu jeste da je greh oprošten. Od pada, ljudski rod ne može da živi prema Božjim merilima, ali Mesija će se postarati za naše pogreške.

**3. „Da se očisti bezakonje.“** Kao što Pavle kaže: „Jer bi volja Očina da se u Nj useli sva punina. I kroza Nj da primiri sve sa sobom, umirivši krvlju krsta Njegova, kroza Nj sve, bilo na zemlji ili na nebu.“ (Kološanima 1,19.20) Ovo, takođe, samo Isus može da ostvari.

**4. „Da se dovede večna pravda.“** Hristos je zauzeo naše mesto na krstu i time nam darovao blaženo stanje da budemo „pravi“ pred Bogom. Samo verom možemo primiti tu pravednost koja potiče od Boga.

**5. „Da se zapečati utvara i proroštvo.“** Kada je Hristos ponudio sebe u žrtvu, starozavetna proročanstva koja su ukazivala na Njegovo pomiriteljsko delo bila su zapečaćena, odnosno ispunjena.

**6. „Da se pomaže Sveti nad svetima.“** Sveti nad svetima koji se ovde spominje nije osoba već mesto. Ta izjava se odnosi na početak Hristove posredničke službe u nebeskoj Svetinji (Jevrejima 8,1).
