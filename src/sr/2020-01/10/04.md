---
title:  Vrednost posredovanja
date:   03/03/2020
---

`Pročitajte: Danilo 9,5–13. Šta je značajno u vezi sa činjenicom da Danilo neprestano govori da smo „mi“ pogrešili, uključujući na taj način i sebe u grehe koji su na kraju doneli takvu nesreću narodu? `

Danilova molitva samo je jedna među drugim značajnim posredničkim molitvama u Bibliji. Takve molitve dodiruju Božje srce, odbacujući sud i donoseći izbavljenje od neprijatelja. Kada je Bog spreman da uništi ceo jevrejski narod, Mojsijevo posredovanje zaustavlja Njegovu ruku (2. Mojsijeva 32,7–14; 4. Mojsijeva 14,10–25). Čak i kada velika suša preti da uništi zemlju, Bog uslišava Ilijinu molitvu i izliva kišu obnavljajući zemlju (1. O carevima 18).

Kada se molimo za članove porodice, prijatelje i druge ljude i prilike, Bog čuje naše molitve i može da deluje. Ponekad je možda potrebno više vremena da molitva bude uslišena, ali možemo biti sigurni da Bog nikada ne zaboravlja potrebe svoje dece (videti: Jakov 5,16).

U ovom slučaju, Danilo ima ulogu posrednika između Boga i naroda. Proučavajući Pismo, prorok shvata kako je njegov narod postao grešan kršeći Božji zakon i odbijajući da posluša Božje opomene. Prema tome, uviđajući njihovo očajno duhovno stanje, Danilo se moli za isceljenje i oproštenje. Međutim, prorok se takođe poistovećuje sa svojim narodom. Danilo na određeni način prikazuje Hristovu ulogu kao našeg posrednika (Jovan 17). Međutim, postoji korenita razlika: Hristos je „bez greha“ (Jevrejima 4,15) i zato nije potrebno da priznaje lični greh ili da prinosi žrtve za oproštenje (Jevrejima 7,26.27). Međutim, On se poistovećuje na jedinstveni način sa grešnicima: „Jer Onoga koji ne znadijaše grijeha nas radi učini grijehom, da mi budemo pravda Božija u Njemu.“ (2. Korinćanima 5,21)

``„Ako biste sjedinili sve što je dobro i sveto i plemenito i ljubazno u čoveku, a zatim to predstavili Božjim anđelima kao vid učestvovanja u spasenju ljudske duše ili zadobijanja zasluga, predlog bi bio odbačen kao izdaja.“ (Elen Vajt, Faith and Works, str. 24) Čemu nas ove reči uče o našoj potrebi za Posrednikom koji će posredovati za nas?`
