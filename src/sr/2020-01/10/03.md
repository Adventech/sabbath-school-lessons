---
title:  Molba za blagodat
date:   02/03/2020
---

`Pročitajte tekst Danilo 9,3–19. Na osnovu čega Danilo preklinje za milost?`

U ovoj molitvi treba naročito da zapazimo nekoliko pojedinosti.

Prvo, Danilo nigde u svojoj molitvi ne traži bilo kakvo objašnjenje za nesreće koje su zadesile jevrejski narod. On zna zašto se to dogodilo. U velikom delu molitve Danilo lično navodi razloge: „I ne slušasmo glasa Gospoda Boga svojega da hodimo po zakonima Njegovijem, koje nam je dao preko slugu svojih proroka.“ (Danilo 9,10) Poslednji put kada Danilo nije nešto razumeo bilo je na kraju 8. poglavlja Knjige proroka Danila, kada kaže da ne shvata viđenje o 2300 večeri i jutara (Danilo 8,27).

Druga pojedinost je da ova molitva predstavlja molbu za Božju blagodat, Božju spremnost da oprosti svom narodu čak i ako su grešili i činili zlo. U određenom smislu, ovde zapažamo snažno oslanjanje na jevanđelje od strane grešnih ljudi koji nemaju svojih zasluga, a koji ipak traže blagodat koju ne zaslužuju i oproštenje koje nisu zaradili. Zar to nije položaj u kome se svako od nas lično nalazi pred Bogom?

`Pročitajte tekst Danilo 9,18.19. Šta još Danilo navodi kao razlog da Gospod usliši njegovu molitvu?`

Još jedan deo Danilove molitve zaslužuje da bude spomenut: molba da se proslavi Božje ime. Odnosno, molitva nije upućena radi Danila lično ili njegovog naroda, već radi Boga (Danilo 9,17–19). Drugim rečima, molba mora biti odobrena jer će se time Božjem imenu odati čast.

`Pročitajte: 2. O carevima 19,15–19. Na koje načine Jezekijina molitva podseća na Danilovu? Šta tekst Matej 5,16. kaže o tome kako mi, takođe, možemo proslaviti Boga? `
