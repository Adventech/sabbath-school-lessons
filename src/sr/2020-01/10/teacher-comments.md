---
title:  Pouka za učitelje
date:   06/03/2020
---

## PRVI DEO: OPŠTI PREGLED

### Ključni tekst:
Danilo 9,19.

#### Središte proučavanja:
Danilo 9; Jeremija 25,11.12; Jeremija 29,10; 2. O carevima 19,15–19; Matej 5,16; Jakov 5,16.

#### Uvod:
Glavne teme o kojima ćemo razmišljati u 9. poglavlju Knjige proroka Danila jesu Danilova posrednička molitva u korist Njegovog naroda i proročanstvo o Mesiji.

#### Teme:

**1. Molitva.**

Danilo upućuje posredničku molitvu za svoj narod koja predstavlja uzor našim molitvama danas.

**2. Proročanstvo.**

Kao odgovor na Danilovu molitvu, Bog otkriva svoj dalekosežni plan spasenja. Grad će biti obnovljen, Mesija će doći, Svetinja će biti pomazana.

**Primena u životu:**

Dok razmišljamo o Danilovoj molitvi i tome kako je Bog odgovorio na nju, saznajemo da Bog nije daleko od nas. Iako nas je greh odvojio od Boga, kroz Isusovu, Mesijinu, žrtvu primamo oproštenje i sjedinjujemo se s Njim.
 Danilova molitva temeljila se na pouzdanosti Božjeg karaktera i onome što je Bog učinio za svoj narod u prošlosti kada ih je izveo iz Egipta. Mi imamo još više razloga da se molimo gajeći snažno pouzdanje. Mesija je već došao i posreduje za nas u nebeskom hramu. Ono što je na neki način bila Danilova buduća nada, za nas je sadašnja realnost. „Da pristupimo, dakle, slobodno prijestolu blagodati, da primimo milost i nađemo blagodat za vrijeme kad nam zatreba pomoć.“(Jevrejima 4,16)

## DRUGI DEO: KOMENTAR

Proučimo dublje teme iz ove lekcije:

**1. Molitva.**

Ova molitva je najduža i najvažnija Danilova molitva. Dve glavna motiva nalaze se u pozadini ove molitve. Prvo, u 8. poglavlju Knjige proroka Danila saznajemo da je Danilo posle viđenja bio fizički i emocionalno iscrpljen (Danilo 8,27). Danilu je bio pokazan mali rog koji raste i napada Božji narod i uspostavlja lažan sistem bogosluženja. Takođe je čuo zagonetnu poruku da će posle 2300 večeri i jutara (godina) Svetinja biti očišćena/obnovljena/odbranjena. Sve ove tajanstvene pojedinosti i dalje su mu bile nejasne deset godina kasnije. Naročito je izveštaj o hronologiji 2300 večeri i jutara, objavljen pojavom/viđenjem (mar’eh) dva nebeska bića, ostao bez objašnjenja. Prema tome, Danilo je završio svoj izveštaj o viđenju sledećim rečima: „I čudih se utvari.“ (Danilo 8,27)

Drugo, uništenje Jerusalima i Hrama, kao i izgnanstvo njegovog naroda, svom težinom su pritisli Danilovo srce. Čeznuo je za obnovom Jerusalima i povratkom svog naroda u rodnu zemlju. Zato se posvetio proučavanju Knjige proroka Jeremije i shvatio da će Jerusalim biti opustošen sedamdeset godina (Jeremija 25; 29). Dakle, došlo je vreme da Bog vrati svoj narod u njihovu zemlju i ponovo izgradi grad. Danilo je iz Pisma saznao da je osnovni razlog izgnanstva bila uporna pobuna Izrailja protiv Boga. Prestupili su zakon, odbacili proroke, i prekršili zavet. Prema tome, pokrenut Božjom rečju, prorok se moli za obnovu Jerusalima i Hrama i da njegovom narodu bude oprošteno. Po svoj prolici, ovu molitvu je uputio okrenut prema Jerusalimu poput molitvi koje su dovele u pitanje Darijev carski dekret (Danilo 6).

Ova molitva daje nam određene važne pouke koje nam mogu pomoći u našem molitvenom životu i odnosu sa Gospodom. Dublje proučavanje biblijskog teksta otkriva da se Danilova molitva temelji na Bibliji. U Danilovoj molitvi odjekuje nekoliko tekstova iz Pisma. Vredno je zapaziti sličnosti između ove molitve i teksta 3. Mojsijeva 26,40–45. i 5. Mojsijeva 30,1–10. Kasnije su Jezdra i Nemija sledili Danilov primer i proželi svoje molitve mislima iz Biblije.

Pored toga, Danilova molitva je posredničkog karaktera. Njegov povlašćen položaj koji je uživao kao carski službenik nije ga sprečio da se poistoveti sa svojim narodom. Neki pojedinci zaboravljaju svoj narod kada jednom uznapreduju na društvenoj lestvici. Međutim, Danilo se potpuno poistovećuje sa svojim narodom; on posreduje za njih kao jedan od njih. On nekoliko puta koristi zamenicu „mi“, deleći tako odgovornost za grehe naroda i moleći Boga za blagodat i oproštenje (videti: Danilo 9,5,18.19). Posrednička molitva može biti prilika da se ugledamo na Isusa. Uklanjamo sebe iz središta pažnje da bismo se usredsredili na potrebe drugih ljudi. Kada se molimo za druge, primamo najviše blagoslova. Bog „povrati što bješe uzeto Jovu pošto se pomoli za prijatelje svoje“ (O Jovu 42,10). Danilova molitva bila je otvorena i iskrena. On priznaje greh svog naroda i njegovih vođa. On ne prikriva činjenicu da su prestupili Božji zakon  i odbacili proroke; dakle, Danilo priznaje da potpuno zaslužuju kaznu u vidu izgnanstva. Konačno, Danilova molitva je motivisana željom da odbrani Božji karakter. Obnavljanjem naroda i grada, Božja čast i ugled će biti odbranjeni među narodima.

**2. Proročanstvo.**

Kao odgovor na molitvu, Gavrilo – isti anđeo koji se javio Danilu u 8. poglavlju – došao je da otkrije Božje dugoročne planove za narod. Osvrnimo se na tekst Danilo 9,24–27. da bismo saznali značajne pojedinosti najvažnijeg proročanstva o Mesiji.

Prvo, Gavrilo je došao Danilu „o večernjoj žrtvi“ (Danilo 9,21). To vreme nagoveštava da je anđeo imao poruku vezanu za Svetilište i službe u njemu. Zaista, anđeo je došao da najavi izgradnju grada, Mesijino pomiriteljsko delo i posvećenje nebeskog Svetilišta.

Drugo, ovo proročanstvo je dato unutar hronološkog okvira od sedamdeset sedmica (70x7=490), što je isto što i deset oprosnih godina (10x49). Naglašavanje broja sedam može da ukaže da će preko Mesije biti ostvareno savršeno spasenje. Štaviše, ova vremenska odrednica vezana za proročanstvo ukazuje da Bog zna budućnost i da deluje unutar prostora i vremena da bi izvršio plan spasenja.  

Treće, Gavrilo dolazi da bi Danilo „razumeo utvaru“ (Danilo 9,23). Glagol „razumeti“ upućuje na 8. poglavlje Knjige proroka Danila, koje se završilo izveštajem da Danilo nije shvatio viđenje (Danilo 8,27). Reč „viđenje“ (mar’eh) ista je jevrejska reč upotrebljena da označi utvaru o dva anđeoska bića i čišćenju Svetinje posle 2300 večeri i jutara (Danilo 8,13.14).

Četvrto, proročanstvo iz 9. poglavlja Knjige proroka Danila pruža ključne pojedinosti koje nam pomažu da shvatimo početak razdoblja od 2300 večeri i jutara i, samim tim, utvrdimo njegov kraj. Prema Gavrilu, sedamdeset sedmica je „određeno“; ovaj jevrejski glagol znači „odseći“, što upućuje da je sedamdeset sedmica odsečeno ili odvojeno od dužeg perioda. Dakle, oba proročanstva imaju istu polaznu tačku, koja glasi „otkad iziđe riječ da se Jerusalim opet sazida“ (Danilo 9,25). Ovaj nalog odnosi se na dekret cara Artakserksa izdat 457. godine p. n. e. kojim je Jevrejima dozvoljeno da se vrate u svoju domovinu i ponovo izgrade Jerusalim (Jezdra 7).

Peto, razdoblje od sedamdeset sedmica (490 godina) započelo je 457. godine p. n. e. i završilo se 34. godine. Događaji koji su najavljeni da će se desiti u toku poslednje sedmice ostvarili su se kako je predskazano. Na početku sedmice, Isus Mesija javno je nastupio kada Ga je Jovan Krstitelj krstio (27. god.). U sredini sedmice Isus je razapet (31. god.). Na kraju sedmice (kraju 490 godina), Stefanova mučenička smrt pokrenula je objavljivanje evanđeoske poruke neznabošcima.

Šesto, još jedan važan događaj koji se odigrao u toku sedme sedmice bilo je pomazanje „Svetog nad svetima“ (qodesh qodashim), što se odnosi na posvećenje Svetilišta. Ovde se sigurno misli na nebesko Svetilište, jer je 31. godine Hram u Jerusalimu izgubio značaj kad je o spasenju reč, jer je Isusova smrt učinila njegov žrtveni sistem nekorisnim.

Sedmo, pošto je 457. godina p. n. e. takođe polazna tačka razdoblja od 2300 večeri i jutara, čišćenje nebeske Svetinje objavljeno u tekstu Danilo 8,13.14. počelo je 1844. Te godine Hristos je ušao u Svetinju nad Svetinjama da bi započeo istražni sud.

Osmo, usred složenosti proročkih brojki i drugih pojedinosti, nemojmo izgubiti Isusa iz vida. Događaji opisani proročanstvom dostižu vrhunac u Mesijinom pomiriteljskom delu i neće doneti dobro samo Izrailju već čitavom svetu. Dakle, Danilo je primio mnogo više nego što je tražio. Koliko često Bog isto čini nama! On može uslišiti naše molitve na načine koji prevazilaze naša očekivanja.

## TREĆI DEO: PRIMENA U ŽIVOTU

`1. Koje su glavne karakteristike Danilove molitve i čemu vas uče o vašem ličnom molitvenom životu?`

`2. Zapazite da Danilo pomno razmatra priznanje greha u svojoj molitvi.  Kako ovakav pristup utiče na vaše posredničke molitve? Kako ćete promeniti svoje navike u vezi s molitvom kao razultat ovog proučavanja?`

`3. Da li trenutno upućujete posrednčike molitve za nekoga? Koliko ste upoznati sa njegovim ili njenim prilikama?`

`4. Kakvi neprikladni stavovi mogu osujetiti posredničku molitvu?`

`5. Da li su proročki periodi od 70 sedmica i 2300 večeri i jutara i dalje značajni? Objasnite. Čemu nas ove brojke uče o Bogu? Kako ovakve proročke vremenske odrednice jačaju vašu posvećenost Bogu? `

`6. Stavite se na Danilovo mesto i razmislite o sledećem:
Bog je posle deset godina objasnio određena pitanja iz viđenja iz 8. poglavlja Knjige proroka Danila. Koliko ste stpljivi kada čekate Božji odgovor na vaša duhova ili egzistencijalna pitanja? Na koje načine vas je ovo vreme čekanja podstaklo da istražujete Pismo radi pojašnjenja i razumevanja?
Dok se Danilo molio, Gavrilo je poslat kao odgovor na njegove molitve. Da li ste ikada primili tako brz odgovor na molitvu? Da li je takav odgovor način na koji Bog obično uslišava vaše molitve? Objasnite.
Kako pravite ravnotežu između molitve i čitanja i proučavanja Biblije u svom duhovnom životu?`

`7. Koji je događaj, među svim događajima predskazanim proročanstvom iz 9. poglavlja Knjige proroka Danila, ukoliko ima neki, najvažniji za vaš duhovni život i zašto? `
