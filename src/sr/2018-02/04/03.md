---
title:  Hristova ljubav
date:   23/04/2018
---

Greh je odvojio ljudski rod od Boga; ogromni ponor otvorio se između njih, ali da nije premošćen, čovečanstvo bi bilo osuđeno na večno uništenje. Ponor je bio dubok i strašan. Nešto neshvatljivo bilo je potrebno da se dogodi da bi problem greha bio rešen i da bi se grešni ljudski rod ponovo sjedinio sa pravednim i svetim Bogom. Bilo je potrebno da jedno večno Biće, Bog lično, postane čovek i da, u ljudskoj prirodi, prinese Sebe kao žrtvu za naše grehe.

`Pročitajte sledeće tekstove: Jovan 1,1-3.14; Filibljanima 2,5-8. Šta ovi stihovi uče o Isusu?`

Hristos je večan i Njegovo postojanje ne zavisi ni od koga i ni od čega. On je Bog – ne samo da je bio u Božjem obličju, već je bio Bog lično. Suština Njegove prirode je božanska i večna. Isus je sačuvao tu božansku prirodu, ali je postao i ljudsko biće da bi održao zakon u ljudskom telu i umro kao Zamena za sve one koji su prekršili Zakon, a to smo svi mi (Rimljanima 3,23).

Hristos je postao čovek koji nije imao nikakvu prednost u odnosu na druge ljude. On je održao Božji zakon ne zahvaljujući svojoj unutrašnjoj božanskoj sili, već oslanjajući se na istu spoljašnju božansku silu dostupnu svakom čoveku.

Isus je u potpunosti bio i Bog i čovek. To znači da je Onaj koji nosi »sve u riječi sile svoje« (Jevrejima 1,3) bio isti Onaj koga su kao novorođenče pronašli »gdje leži u jaslama« (Luka 2,16). To znači da je Onaj koji je »prije svega, i sve je u Njemu« (Kološanima 1,17), isti Onaj koji, kao dete, »napredovaše u premudrosti i u rastu« (Luka 2,52). To znači da je Onaj bez koga »ništa nije postalo što je postalo« (Jovan 1,3) bio isti Onaj koga su ubili »objesivši na drvo«. (Dela 5,30)

Ako sve ovo otkriva Hristovu ljubav prema nama, a Hristova ljubav nije ništa drugo do prikaz Očeve ljubavi prema nama, onda nije čudno što imamo toliko mnogo razloga da se radujemo i budemo za­hvalni!

`Pročitajte Rimljanima 8,38.39. Kako tema koju proučavamo u današnjoj pouci pruža snažne razloge da verujemo u ono što Pavle kaže u ovom tekstu?`
