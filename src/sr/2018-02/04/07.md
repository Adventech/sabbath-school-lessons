---
title:  Za dalje proučavanje
date:   27/04/2018
---

Da li postoji lažna sigurnost spasenja? Naravno. Isus je, takođe, upozorio na to sledećim rečima: »Neće svaki koji Mi govori: Gospode, Gospode, ući u carstvo nebesko; no koji čini po volji Oca Mojega koji je na nebesima. Mnogi će reći Meni u onaj dan: Gospode, Gospode, nijesmo li u ime Tvoje prorokovali, i Tvojijem imenom đavole izgonili, i Tvojijem imenom čudesa mnoga tvorili? I tada ću im Ja kazati: Nikad vas nijesam znao; idite od Mene koji činite bezakonje.« (Matej 7,21-23)

Ovi ljudi napravili su dve presudne greške. Prvo, uprkos svim velikim delima koja su činili u ime Gospodnje, nisu činili Božju volju, odnosno nisu držali Njegov zakon. Isus nije rekao: »Idite od Mene« vi koji »niste bezgrešni« ili vi koji »niste bez krivice« ili vi koji »niste savršeni«. Umesto toga, opisao ih je kao »bezakonike« – prevod reči anomian, »bez zakona«.

Drugo, zapazite da su isticali sebe i ono što su postigli: Nismo li ovo činili u Tvoje ime? Ili Nismo li ono činili u Tvoje ime? Ili Zar nismo i ono činili u Tvoje ime, takođe? Molim vas! Koliko daleko moraju biti od Hrista da ukazivanjem na svoja dela pokušaju da opravdaju sebe pred Bogom? Jedina dela koja će nas spasiti su Hristova, koja se nama pripisuju verom. U tome leži naša sigurnost – ne u nama ili našim delima, već samo u onome što je Hristos učinio za nas. Želite sigurnost? Poštujte Božji zakon i počivajte samo u zaslugama Hristove pravde, i imaćete sigurnost koja vam je potrebna.

**Za razgovor:**

`1. Martin Luter je izjavio: »Kada pogledam u sebe, ne znam kako mogu biti spasen. Kada pogledam u Isusa, ne znam kako mogu biti izgubljen.« Kakvu veliku mudrost pronalazimo u ovim rečima? Zašto je važno da ovu misao stalno imamo na umu?`

`2. Razmišljajte više o ideji da smo izabrani za spasenje još pre osnivanja sveta. Zašto to ne znači da će svi biti spaseni? Ako pojedini ljudi ne budu spaseni, da li će to biti zato što ih Bog nije izabrao ili zbog odluka koje su doneli?`

`3. Kako nam stvarnost velike borbe pomaže da bolje izađemo na kraj sa postojanjem zla u svetu koji Otac, Sin i Sveti Duh vole?`
