---
title:  "»Mrzost opušćenja«"
date:   15/05/2018
---

U svom važnom govoru o poslednjem vremenu, Hristos ukazuje na »mrzost opušćenja« (Matej 24,15), sliku iz Knjige proroka Danila (Danilo 9,27; Danilo 11,31; Danilo 12,11).

Bog je »mrzošću« nazivao ono što je predstavljalo ozbiljno kršenje Njegovog zakona, kao što je idolopoklonstvo (5. Mojsijeva 27,15) ili razvratni seksualni odnosi (3. Mojsijeva 18,22).

Dakle, ova »mrzost opušćenja« obuhvatala je neku vrstu verskog otpadništva.

`Pročitajte sledeće tekstove: Matej 24,15. i Luka 21,10. Kako nam ovi tekstovi pomažu da bolje shvatimo šta je Isus govorio u vezi sa »mrzošću opušćenja«?`

Ova dva teksta jasno pokazuju da Isusova proročanstva u određenijem smislu obuhvataju strašno uništenje koje će pogoditi Jerusalim 70. godine nove ere, kada neznabožački Rim neće uništiti samo grad već i sveti Hram.

Međutim, postoji i drugo ispunjenje ovog proročanstva u kome su neposredni događaji, kao što je razorenje Jerusalima,  ukazivali na budućnost, na događaje poslednjih dana. »Hristos je u Jerusalimu gledao simbol sveta okorelog u neverstvu i buntovništvu, sveta koji žuri u susret osvetničkim Božjim sudovima.« (Elen Vajt, Velika borba, str. 22. original)

U tekstovima Danilo 12,11. i Danilo 11,31. »mrzost opušćenja« spominje se u vezi sa kasnijim razdobljem Rima, vremenom papske vlasti, u kome je postavljen novi sistem posredovanja i spasenja, koji je nastojao da prisvoji ono što je Hristos učinio za nas i što sada čini u nebeskom Svetilištu.

Danilo 8,9-12 pomaže nam da smestimo ove događaje u njihov istorijski okvir, vezan za dva razdoblja Rimske vlasti. Prvo razdoblje, koje se ogleda u brzom vodoravnom širenju malog roga (Danilo 8,9), pokazuje veoma veliko carstvo neznabožačkog Rima. U drugom razdoblju (Danilo 8,10-12) mali rog raste uspravno, zbacujući zvezde (progonstvo Božjeg naroda) i uzdižući sebe do »Poglavara vojske« (Danilo 8,11), Isusa. Ovo predstavlja papsko razdoblje, koje je nastupilo posle pada paganskog Rimskog carstva, ali i dalje ostaje Rim. (Zato jedan simbol, mali rog, predstavlja oba razdoblja iste sile.) Sud i čišćenje Svetilišta u Knjizi proroka Danila (Danilo 7,9.10; Danilo 8,14) , i znaci na nebu u Jevanđelju po Mateju (Matej 24,29) objavljuju Božje delovanje za Njegov narod u poslednjim danima.
