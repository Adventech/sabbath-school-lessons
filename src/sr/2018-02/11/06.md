---
title:  Subota kao pečat
date:   14/06/2018
---

Kao što smo videli, sedmi dan Subota predstavljala je znak Božjeg naroda kroz čitavu istoriju, počevši od Adama i Eve, sve do vremena Izrailja. Takođe, ta njena uloga nastavila se i u novozavetnoj Crkvi, zapažamo je i u životu Isusa i apostola, a biće i prepoznatljiv znak Božjeg naroda poslednjeg vremena koji »drže zapovijesti Božije i vjeru Isusovu«. (Otkrivenje 14,12)

`Zašto je Subota toliko važna i kakav poseban značaj ima za hrišćane? 2. Mojsijeva 20,8-11; Jevrejima 4,9.10.`

Subota se javlja u srcu Deset zapovesti. Stvoritelj ju je dao kao znak ili pečat svoje vlasti. U zapovesti o Suboti prepoznajemo Boga po imenu »Gospod Bog tvoj«. Prepoznajemo oblast nad kojom ima nadležnost, »nebo i Zemlju, more i što je god u njima«. Takođe, prepoznajemo temelj Njegove vlasti »jer je za šest dana stvorio Gospod nebo i Zemlju... a u sedmi dan počinu«.

Novi zavet prikazuje Isusa kao Onoga u čije je ime Bog sve stvorio (Jovan 1,1-3; Kološanima 1,16; Jevrejima 1,1.2). Upravo je Isus stvorio naš svet za šest dana i odmorio se sedmog. Zato je važno što je Isus, dok je visio na krstu tog petka popodne, izgovorio: »Svrši se.« (Jovan 19,30) Kao što je počinuo u Subotu nakon što je završio stvaranje, tako se odmorio u grobnici u Subotu nakon što je prineo Sebe na žrtvu, nakon što je umro umesto nas radi našeg otkupljenja. Dakle, Subota je bila dva puta blagoslovena, prvi put prilikom stvaranja, a zatim na krstu.

Zato, prema Jevrejima poslanici, hrišćanin odmaranjem u Subotu pokazuje da i »on počiva od djela svojijeh, kao i Bog od svojijeh« (Jevrejima 4,10). Subota je savršeni simbol koji ukazuje da ne možemo sami sebe da spasemo, već da je od početka do kraja to Hristovo delo omogućeno verom (uporedite: Jevrejima 12,2).

`Ako je Subota simbol odmaranja od naših dela, šta držanje nedelje predstavlja i kako se ono uklapa sa osnovnim karakterom Vavilona?`
