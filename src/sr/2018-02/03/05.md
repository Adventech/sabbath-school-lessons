---
title:  'Hristos u Otkrivenju: prvi deo'
date:   18/04/2018
---

Sve u Otkrivenju, od strukture do sadržaja, ima jedan cilj: da otkrije Isusa Hrista.

Uvodne reči ove knjige zato glase: »Otkrivenje Isusa Hrista«. One se obično shvataju kao 1) »otkrivenje od Isusa Hrista« ili 2) »otkrivenje o Isusu Hristu«. (Otkrivenje 1,2)

Činjenica da je ovde reč o »otkrivenju« nije u skladu sa mišljenjem onih koji veruju da je Otkrivenje previše teško da bi se moglo razumeti. Zašto bi Gospod uvr­stio tu knjigu u Bibliju ako nije mislio da bude shvaćena od strane onih koji je čitaju?

`Šta sledeći stihovi uče o Isusu? Otkrivenje 1,1-8.`

Hristos je u Otkrivenju predstavljen kao »Knez nad carevima zemaljskima« (Otkrivenje 1,5), a pri kraju knjige opisan je kao »Car nad carevima« (Otkrivenje 19,16). Uzvišena vest je da usred sveg meteža i zbrke na Zemlji, možemo biti sigurni da naš ljubljeni Gospod i Spasitelj ima konačnu vlast.

U tekstu Otkrivenje 1,5 jasno se ukazuje na Hrista kao na Otkupitelja. Tekst koji glasi: »Koji nas ljubi, i umi nas od grijeha našijeh krvlju svojom« ukazuje na Njegovu pomiriteljsku smrt na krstu. On ne samo da nas je opravdao, već i posvetio (1. Korinćanima 6,11). U tekstovima poput ovoga možemo pronaći sigurnost spasenja, zato što nam pokazuje da je Isus Taj koji pere naše grehe. Mi sigurno to ne možemo sami učiniti.

`Čemu nas sledeći stih uči o Isusu? Otkrivenje 1,7.`

Suština čitave hrišćanske vere jeste obećanje o Hristovom povratku »na oblacima«. Isus će ponovo doći. Biće to doslovan povratak o kome će svedočiti ceo svet, događaj koji će jednom zauvek učiniti kraj patnji, zbrci i propasti ovoga sveta i ostvariti sva obećanja večnosti.

`Šta iz teksta Otkrivenje 1,8. saznajemo o Isusu? Kakvu nadu možemo pronaći u ovom stihu koja nam može pružiti utehu sa kakvim god iskušenjima da se suočimo?`
