---
title:  Struktura Otkrivenja
date:   15/04/2018
---

Među mnogim pojedinostima koje su zajedničke u Knjizi proroka Danila i Otkrivenju jeste i njihova osnovna podela na istorijski i eshatološki (događaji poslednjeg vremena) deo. Obe teme tesno su povezane u ovim knjigama. Istorijske događaje možemo posmatrati kao preteče, ili primere, iako u manjoj meri, velikih i sveobuhvatnih događaja u poslednjim danima. Odnosno, proučavajući šta se dogodilo u starozavetnoj istoriji, možemo steći uvid šta će se dogoditi u naše vreme i kasnije. Ovo načelo, međutim, nije ograničeno samo na Knjigu proroka Danila i Otkrivenje.

`Pročitajte tekst iz 1. Korinćanima 10,1-11. Kako u ovim stihovima zapažamo načelo koje smo prethodno spomenuli?`

Kao što smo ustanovili prošle sedmice, neki izveštaji iz Knjige proroka Danila (Danilo 3,6.15.27; Danilo 6,6-9.21.22) bili su lokalni istorijski događaji koji u određenoj meri odražavaju događaje poslednjih dana opisanih u Otkrivenju. Proučavajući ove izveštaje, možemo steći letimičan uvid u određene pojedinosti sa kojima će se Božji narod suočiti na kraju. Možda je zato najvažnije od svega što smo, bez obzira na trenutne prilike, uvereni u konačno izbavljenje. Šta god Otkrivenje još da uči, ono uverava verne u pobedu.

Iako ima izuzetaka, istorijski deo Otkrivenja obuhvata tekst od 1. do 11. poglavlja, nakon čega slede poglavlja koja govore o poslednjem vremenu, od 13. do 22.

`Pročitajte sledeći tekst: Otkrivenje 12,1-17. Gde bi trebalo da smestimo ovo poglavlje, u istorijski deo ili u događaje poslednjeg vremena, i zašto?`

Kao što možemo videti, ovo poglavlje pripada i jednom i drugom segmentu. Zašto? Zato što govori o istorijskim sukobima – proterivanju sotone sa Neba (Otkrivenje 12,7-9), sotoninom napadu na novorođenog Isusa (Otkrivenje 12,4), i progonstvu Crkve u kasnijoj crkvenoj istoriji (Otkrivenje 12,14-16) – nakon čega sledi opis sotoninog napada na Ostatak iz poslednjeg vremena (Otkrivenje 12,17).

`Postoji izreka da jedna od pouka koju učimo iz istorije jeste da je nikada ne učimo iz istorije. Bez obzira u kom vremenskom razdoblju žive, ljudi čine iste greške. Imajući priliku da učimo iz tako dugačke istorije, kako možemo izbeći da činimo iste greške?`
