---
title:  'Hristos u Otkrivenju: drugi deo'
date:   19/04/2018
---

`Pročitajte: Otkrivenje 1,10-18. Šta Isus u ovim stihovima kaže o Sebi?`

Isus je u ovim stihovima prikazan kako stoji u prvom odeljenju nebeskog Svetilišta. Njegova uloga je ovde bila tako snažno otkrivena da je Jovan u strahu pao pred Njegove noge. Isus, koji uvek pruža utehu, govori mu da se ne plaši i ukazuje na Sebe kao na Alfu i Omegu, Prvog i Poslednjeg – što se odnosi na Njegovo večno postojanje kao Boga. Kasnije priča o svojoj smrti, vaskrsenju i nadi koje Njegovo vaskrsenje donosi. Isus ima ključeve od »pakla i od smrti«. Drugim rečima, Isus ovde govori Jovanu isto što je rekao Marti prilikom smrti njenog brata. Te reči Jovan je takođe zabeležio: »Ja sam Vaskrsenije i Život; koji vjeruje Mene ako i umre življeće. I nijedan koji živi i vjeruje Mene neće umrijeti vavijek. Vjeruješ li ovo?« (Jovan 11,25.26)

Prvo u razgovoru sa Martom, a zatim i sa Jovanom, Isus ukazuje na nadu vaskrsenja, koja predstavlja vrhunac hrišćanske vere. Bez ove nade, kakvu nadu bismo imali?

`Pročitajte: Otkrivenje 22,7.12.13. Šta ovi stihovi otkrivaju o Isusu?`

»Isus Hristos je Alfa i Omega, Postanje Starog zaveta i Otkrivenje Novog. Oba se susreću u Hristu. Adam i Bog pomireni su poslušnošću drugog Adama, koji je ostvario pobedu nad sotoninim iskušenjima i otkupio Adamovu sramnu pogrešku i pad.« (Elen Vajt, The SDA Bible Commentary, 6. sveska, str. 1092.1093) Da, Isus je Početak i Kraj. On nas je stvorio u početku, i ponovo će nas stvoriti na kraju.

Od početka do kraja, Otkrivenje, koje nas uči ne samo o istoriji, već i o događajima poslednjih dana, i dalje je Apokalipsis Iesu Hristu, Otkrivenje Isusa Hrista. Još jednom da ponovimo, šta god proučavali o poslednjim događajima, Isus Hristos mora biti u njihovom središtu.

`Na koje načine svakoga dana možemo držati Isusa u središtu svog života?`
