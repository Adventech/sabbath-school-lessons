---
title:  S vama uvek, do svršetka veka
date:   04/04/2018
---

U Knjizi Otkrivenje prorečeno je progonstvo koje je Božji narod doživljavao u velikom delu crkvene istorije. Hiljadu dve stotine šezdeset proročkih dana iz Knjige Otkrivenje 12,6. (vidi: Otkrivenje 12,14) ukazuju na 1260 godina progonstva Crkve.

»Ova progonstva, koja su započela u vreme Nerona, nekako u doba mučeništva apostola Pavla, s većom ili manjom žestinom, nastavljala su se kroz vekove. Hrišćane su lažno optuživali za najstrašnije zločine i predstavljali ih kao uzročnike velikih nesreća – gladi, širenja bolesti i zemljotresa. Kada su tako postali predmet sve­opšte mržnje i sumnjičenja, pojavilo se dovoljno potkazivača koji su za novac izdavali nevine. Bili su osuđivani kao pobunjenici protiv imperije, kao neprijatelji religije, kao društvena kuga. Mnogi su bili bacani pred divlje zveri ili u amfiteatrima živi spaljivani.« (Elen Vajt, Velika borba, str. 40. original)

U isto vreme, žena (Crkva) pobegla je u pustinju (Otkrivenje 12,6). Prikazana je sa dva krila poput anđela. Ovom slikom prikazano je da je odletela na mesto gde može dobiti pomoć. Bila je zbrinuta u pustinji, a zmija, ili sotona, nije joj mogla prići (Otkrivenje 12,14). Bog uvek čuva svoj Ostatak, čak i u vreme velikih progonstava, i On će to ponovo učiniti na kraju vremena.

`Hristos je u vezi sa opasnostima iz poslednjih dana rekao svom narodu: »Evo Ja sam s vama u sve dane do svršetka vijeka.« (Matej 28,20) Kako shvatamo ovo divno obećanje, naročito uprkos velikom mučeništvu mnogih Njegovih sledbenika? (Vidi: Rimljanima 8,31-39; Matej 10,28)`

Ništa – ni progonstvo, ni glad, ni smrt – ne može nas odvojiti od Božje ljubavi. Hristovo prisustvo, bilo sada ili na kraju vremena, ne znači da smo pošteđeni bola, patnje, iskušenja ili smrti. Nikada nam nije bilo obećano da ćemo biti od toga oslobođeni u ovom životu. To znači da zahvaljujući Hristu i onome što je učinio za nas možemo živeti u nadi i sa obećanjem da je Bog sa nama u iskušenjima i da imamo obećanje o večnom životu na novom Nebu i novoj Zemlji. Možemo živeti u nadi da bez obzira kroz šta god prođemo ovde, poput Pavla, možemo biti sigurni da »meni je pripravljen vijenac pravde, koji će mi dati Gospod u Dan onaj, pravedni Sudija; ali ne samo meni, nego i svima koji se raduju Njegovu dolasku«. (2. Timotiju 4,8) Mi koji se radujemo Njegovom dolasku možemo, takođe, tražiti ovu nadu i obećanje za sebe.
