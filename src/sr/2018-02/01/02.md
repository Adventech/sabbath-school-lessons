---
title:  Pad savršenog bića
date:   01/04/2018
---

Ako kosmička borba predstavlja pozadinu biblijskog pogleda na svet, onda to pokreće mnoštvo pitanja. Važno pitanje glasi: »Kako je sve počelo?« Pošto je Bog pun ljubavi stvorio univerzum, bilo bi ra­zumno pretpostaviti da zlo, nasilje i sukob nisu postojali na samom početku stvaranja. Borba je nastala nezavisno od prvobitnog stvaranja i sigurno nije bila njegova neizbežna posledica. Ipak, borba je prisutna, stvarna je i svi smo uključeni u nju.

`Pročitajte sledeće tekstove: Jezekilj 28,1.2.11-17; Isaija 14,12-14. Kako ovi tekstovi uče o padu Lucifera i nastanku zla?`

Lucifer je bio savršeno nebesko biće. Kako se bezakonje začelo u njemu, naročito u takvom okruženju? Ne znamo. Možda je to razlog što Biblija govori o »tajni bezakonja«. (2. Solunjanima 2,7)

Osim činjenice da je Bog svim razumnim bićima dao slobodnu volju, nijedan drugi razlog ne postoji za Luciferov pad. Elen Vajt je mudro rekla: »Nijedno objašnjenje o poreklu greha ne može da posluži i kao razlog njegovog postojanja... Greh je uljez, njegovu prisutnost nije moguće opravdati nikakvim razlogom. On je tajanstven, neobjašnjiv; opravdati ga značilo bi braniti ga. Kada bi neki izgovor za njegovo postojanje mogao da bude pronađen, greh bi prestao da bude greh.« (Elen Vajt, Velika borba, str. 492.493. original)

Ukoliko reč greh zamenite rečju zlo, izjava će, takođe, imati smisla. Nijedno objašnjenje o poreklu zla ne može da posluži i kao razlog njegovog postojanja... Zlo je uljez, njegovu prisutnost nije moguće opravdati nikakvim razlogom. On je tajanstven, neobjašnjiv; opravdavati ga značilo bi braniti ga. Kada bi neki izgovor za njegovo postojanje mogao da bude pronađen, zlo bi prestalo da bude zlo.

Razmislite o svom iskustvu kada je slobodna volja u pitanju. Zašto, onda, pažljivo i uz molitvu treba da razmislimo o odlukama koje donosimo koristeći slobodnu volju?
