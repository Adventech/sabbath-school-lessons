---
title:  "»Bojte se Boga i podajte Mu slavu...«"
date:   22/05/2018
---

Pošto govori o objavljivanju »večnog Jevanđelja« celom svetu, Prva anđeoska vest proširuje ovu poruku. Dok objavljujemo »večno Jevanđelje«, moramo uključiti istine koje su deo ove evanđeoske poruke za ovo vreme. Drugim rečima, »sadašnja istina« za poslednje vreme takođe uključuje tekst iz Otkrivenje 14,7.

`Pročitajte: Otkrivenje 14,7. Šta znači bojati se Boga i odati Mu slavu? Kako to možemo učiniti? Kako se ovi pojmovi slažu sa Jevanđeljem?`

Bojati se Boga i odavati Mu slavu nisu nepovezani pojmovi. Ako se iskreno bojimo Boga u biblijskom smislu, odaćemo Mu slavu. Jedno treba da neposredno vodi drugom.

`Pročitajte sledeće tekstove. Kako nam pomažu da shvatimo šta znači »bojati se Boga« i kako je taj strah povezan sa odavanjem slave Njemu? 1. Mojsijeva 22,12; 2. Mojsijeva 20,20; O Jovu 1,9; Propovednik 12,13; Matej 5,16.`

Misao da se čovek boji Boga u ovim stihovima povezana je sa poslušnošću Njemu. Kada smo poslušni Bogu, kada činimo što je ispravno, mi Mu odajemo slavu. Iako se često kaže da bojati se Boga znači imati strahopoštovanje prema Njemu ili ukazivati Mu poštovanje, to ipak treba da bude dublje iskustvo. Rečeno nam je da se bojimo Boga. Mi smo pala bića, grešnici, bića koja zaslužuju smrt. Ko u određenim trenucima nije uvideo grešnost svojih dela i šta je zaslužio od ruke pravednog Boga zbog tih dela? To je strah Božji. To je strah koji nas prvo vodi do krsta da zatražimo oproštenje, a zatim da zatražimo Božju silu da nas očisti od zla koje bi, da nema krsta, učinilo da izgubimo svoju dušu (vidi: Matej 10,28).

`Kakvo je vaše iskustvo kad je strah Božji u pitanju? Kako dobra mera ovog straha može biti dobra za nas u duhovnom smislu i kako nam može pomoći da veru i ono što Bog traži od nas ozbiljnije shvatimo?` 
