---
title:  "Razbojnik na krstu i »večno Jevanđelje«"
date:   21/05/2018
---

U tekstu Otkrivenje 14,6. zabeleženo je da je vest koju treba objaviti svetu »večno Jevanđelje«. To je poruka nade za ljude u svetu koji sam po sebi ne nudi nikakvu nadu.

`Pročitajte: Luka 23,32-43. Kako ovaj izveštaj otkriva uzvišenu nadu »večnog Jevanđelja« za sve grešnike?`

Pišući o razbojniku, Elen Vajt je rekla da iako nije bio okoreli zlikovac, želeo je da »uguši osvedočenje« o Isusu, i tako je »tonuo sve dublje i dublje u greh, dok nije uhvaćen, optužen kao zločinac i osuđen da umre na krstu«. (Čežnja vekova, str. 749. original)

Ipak, šta se dogodilo sa njim? Dok je visio na krstu, razbojnik je uvideo ko je Isus, i zavapio je: »Opomeni me se, Gospode, kad dođeš u Carstvo svoje.« (Luka 23,42)

Kako je Isus odgovorio? Da li je rekao: "Pa, prijatelju, voleo bih da ti pomognem, ali nije trebalo da gušiš svoja osvedočenja tonući sve dublje i dublje u greh?'' Da li je Isus naveo jednu od svojih ranijih propovedi: »Ako ne bude veća pravda vaša nego književnika i fariseja, nećete ući u Carstvo nebesko.« (Matej 5,20) Da li je Isus na bilo koji način izneo razbojnikove pogreške iz prošlosti?

Nije.

Umesto toga, Isus se okrenuo zločincu, ovom razbojniku sa iskvarenim karakterom koji nije imao šta da ponudi, kad je pravednost u pitanju i koji Mu se ranije rugao (Matej 27,44). Videvši ga kao novog čoveka, Isus je rekao: Kažem ti sada, uveravam te sada, da su tvoji gresi, tvoji zločini, tvoje greške oprošteni i da ćeš »biti sa Mnom u raju«. (Luka 23,43)

Ovo je »večno Jevanđelje«; temelj Prve anđeoske vesti. Bez ove istine, ništa što učimo o Zakonu, Suboti, ili stanju mrtvih nije važno. Kakvo dobro ova učenja predstavljaju bez »večnog Jevanđelja« u svom središtu?

`Kakvu nadu možete izvući iz ovog izveštaja? `
