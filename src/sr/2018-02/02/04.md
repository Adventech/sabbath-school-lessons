---
title:  Zlatan lik
date:   10/04/2018
---

Ljudi koji proučavaju Bibliju odavno su zapazili povezanost između Danilo 3, izveštaja o tri Jevrejina u polju Duri, i  Otkrivenje 13, opisa progonstva sa kojim se Božji narod suočio u prošlosti i sa kojim će se suočiti u poslednje vreme.

`Uporedite sledeće tekstove: Danilo 3,1-6; Otkrivenje 13,11-15. Koje sličnosti postoje između ova dva teksta?`

U oba slučaja, pitanje službe nalazi se u središtu, ali oba govore o prisilnoj službi. Odnosno, političke sile na vlasti zahtevaju da se ljudi njima poklone iako takvo pravo pripada samo Gospodu.

`Šta možemo naučiti iz sledećeg izveštaja što nam može pomoći da shvatimo ne samo sa čime ćemo se suočiti u poslednje dane, već kako ćemo se suočiti sa onim što dolazi? Danilo 3,13-18.`

Navuhodonosor je kao najmoćniji vladar na Zemlji, ismejao ove mladiće i njihovog Boga govoreći: »Koji je bog što će vas izbaviti iz mojih ruku?« On je uskoro saznao ko je bio taj Bog, jer je kasnije izjavio: »Da je blagosloven Bog Sedrahov, Misahov i Avdenagov, koji posla anđela svojega i izbavi sluge svoje, koje se u Nj pouzdaše i ne poslušaše zapovijesti careve i dadoše tjelesa svoja da ne bi služili niti se pokonili drugom bogu osim svojega Boga.« (Danilo 3,28)

Nema sumnje, nakon što je video takvo čudo, car je bio uveren da ima nečeg posebnog u Bogu kome su ovi mladići služili.

Pretpostavimo, međutim, da ovi mladići nisu bili izbavljeni iz ognja, što je prema njihovom shvatanju bila jasna mogućnost (Danilo 3,18). Zašto bi, ipak, postupili ispravno i ne bi poslušali carevu zapovest čak i ako je to značilo da budu živi spaljeni? Ovaj izveštaj predstavlja snažno svedočanstvo o njihovoj veri i spremnosti da se čvrsto drže onoga u šta veruju, bez obzira na posledice.

`Kada se u poslednje dane javi pitanje službe, kako možemo biti sigurni da ćemo ostati verni kao oni? Ako sada nismo verni u »malom«, zašto mislimo da ćemo biti verni u nečemu tako velikom kao što je poslednja kriza?`
