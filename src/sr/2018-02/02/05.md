---
title:  Obraćenje neznabožaca
date:   11/04/2018
---

Danilo 3 završava se Navuhodonosorovim priznanjem pravog Boga i Njegove sile. Međutim, poznavati Boga i Njegovu silu nije isto što i steći iskustvo novorođenja koje je prema Isusovim rečima ključno za spasenje (vidi: Jovan 3,7). Zaista, čovek opisan u Danilo 4,30. bio je sve samo ne obraćena duša.

`Pročitajte: Danilo 4,30. Šta je bio problem ovog čoveka? Vidi: Jovan 15,5; Dela 17,28; Danilo 5,23.`

Međutim, do trenutka završetka poglavlja, Navuhodonosor je naučio, iako na teži način, da sva prava sila počiva u Bogu, i da bez Boga, on nije ništa.

»Nekadašnji oholi monarh postao je ponizno Božje dete; tiranski, nasilnički vladar postao je mudri i sažaljivi car. On, koji je nekada odbacivao i ružio nebeskoga Boga, sada je priznavao vlast Najvišega i iskreno se trudio da proširi strah Gospodnji i unapredi blagostanje svojih podanika. Trpeći ukor Onoga koji je Car nad carevima i Gospodar nad gospodarima, Navuhodonosor je konačno naučio pouku koju moraju da nauče svi vladari – da se prava veličina ogleda u istinskoj dobroti. On je priznao Gospoda kao živoga Boga, govoreći: ’Sada ja, Navuhodonosor, hvalim, uzvišujem i slavim Cara nebeskoga, čija su sva dela istinita i čiji su putevi pravedni i koji može oboriti one koji hode ponosito’.« (Elen Vajt, Istorija proroka i careva, str. 521. original)

`Kakve je istine o Bogu Navuhodonosor izgovorio? Danilo 4,35.`

Danilo 4 završava se tako što jedan neznabožac priznaje autoritet, vlast i silu »jevrejskog« Boga. Ova slika je u određenom smislu, preteča onoga što se dogodilo u Ranoj crkvi, kada su, zahvaljujući svedočenju Jevreja i Božjoj sili, neznabošci upoznali istinu o Gospodu i počeli da je objavljuju svetu.

`Pročitajte: Jovan 3,7. Iako događaje poslednjih dana vezujemo za smrtnu kaznu, službu i progonstvo, šta Isus u ovom stihu kaže što, pre i iznad svega, priprema ljude za kraj vremena?`