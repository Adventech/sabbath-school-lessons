---
title:  Dugoročni izgledi
date:   26/06/2018
---

`Pročitajte: Titu 2,13. Kakvu veliku nadu imamo i zašto?`

Opisujući svoja uverenja o nastanku našeg univerzuma, jedan predavač je izjavio da se pre oko 13 milijardi godina »izrazito gusta mala masa pojavila ni iz čega, da je eksplodirala i da je iz te eksplozije nastao naš univerzum«. Kako se ta »izrazito gusta mala masa« pojavila ni iz čega, predavač nije rekao. On je samo pretpostavio, u veri, da jeste.

Kao što smo zapazili u uvodu ove lekcije, u svom početku nalazimo svoj kraj. Zato, prema ovom predavaču, naš kraj ne pruža previše nade, makar ne dugoročno. Univerzum, stvoren iz te »izrazito guste male mase«, bio je osuđen na konačno uništenje, sa svim što se nalazilo u njemu, što, naravno, obuhvata i čovečanstvo.

Suprotno tome, biblijski koncept našeg početka ne samo da je mnogo logičniji od ovog gledišta, već pruža i veću nadu. Zahvaljujući Bogu našeg početka, naši dugoročni izgledi su veoma dobri. Imamo čemu da se nadamo u budućnosti, a ova nada počiva na obećanju o Isusovom drugom dolasku.

`Pročitajte tekst iz 2. Timotiju 4,6-8. O čemu Pavle ovde govori, i u šta polaže svoju nadu?`

Iako će Pavle uskoro biti pogubljen, on živi u sigurnosti spasenja i nadi u Hristov ponovni dolazak. »Vijenac pravde« ga očekuje, sigurno ne njegove pravde (1. Timotiju 1,15), već Isusove pravde, na kojoj, prema onome što Pavle zna, počiva njegova nada u obećanje o Drugom dolasku. Bez obzira na njegove neposredne okolnosti, koje su bile u najboljem slučaju sumorne (bio je u

zatvoru, očekujući da bude pogubljen), Pavle zna da su njegovi dugoročni izgledi veoma dobri. Razlog tome je što je posmatrao širu sliku, ne usredsređujući se samo na trenutne prilike.

`Bez obzira na svoje trenutne okolnosti, kako možete gajiti istu nadu kao i Pavle? Kako možemo naučiti da posmatramo širu sliku i nadu koju nam nudi?`
