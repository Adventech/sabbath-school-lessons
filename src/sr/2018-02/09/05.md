---
title:  Subota i teorija evolucije
date:   30/05/2018
---

Koliko je sotona uspešan u obmanjivanju sveta kad je reč o besmrtnosti duše, isto toliko je uspešan, ako ne i u većoj meri, u nastojanju da biblijsku Subotu zameni nedeljom (podsetite se 6. i 8. lekcije). Postupao je tako najvećim delom hrišćanske istorije.

Poslednjih godina sotona naročito deluje preko još jedne prevare koja umanjuje značaj sedmog dana Subote: teorije evolucije.

`Pročitajte: 1. Mojsijeva 1,1-2,3. Šta ovaj tekst uči o tome kako je Go­spod stvorio naš svet i koliko vremena Mu je trebalo da to učini?`

Čak i površno čitanje ovih stihova otkriva dve pojedinosti o biblijskom izveštaju o stvaranju. Prvo, sve je bilo isplanirano i određeno; ništa nije bilo učinjeno nasumice, proizvoljno ili slučajno. Pismo ne ostavlja prostora za slučajnost u procesu stvaranja.

Drugo, tekst jasno otkriva da je svako biće bilo stvoreno prema svojoj vrsti; odnosno, svako je stvoreno posebno i drugačije od ostalih. Biblija ne uči ništa o zajedničkom prirodnom poreklu (kao što je prvobitna jednostavna ćelija) života na Zemlji.

Čak i ako ovaj tekst iz 1. Mojsijeve ne tumačimo doslovno, ove dve tačke su očigledne: ništa nije bilo nasumično u činu stvaranja, i nije postojao zajednički prirodni predak svih vrsta.

Međutim, uporedo se javlja i Darvinova evolucija, koja u svojim različitim oblicima ukazuje na dve pojedinosti: nasumičnost i zajedničko prirodno poreklo svih vrsta.

Zašto onda veliki broj ljudi 1. Mojsijevu tumači kroz naočare teorije koja se, u svojoj osnovi, suprotstavlja stvaranju? Zaista, ne samo da je zabluda evolucije zahvatila milione svetovnih ljudi, već mnogi takozvani hrišćani veruju da je mogu uskladiti sa svojom hrišćanskom verom, uprkos upravo spomenutim upadljivim suprotnostima.

Međutim, prisutnost teorije evolucije u okviru poslednjih događaja čini opasnost prevare još očiglednijom. Zašto ozbiljno shvatiti jedan dan, sedmi dan Subotu, kao znak sećanja – ne šestodnevnog stvaranja, već stvaranja koje je trajalo oko 3 milijarde godina (poslednji podatak kada je život navodno prvi put nastao na Zemlji)? Evolucija oduzima sedmom danu stvarnu važnost zato što še­stodnevno stvaranje pretvara u mit sličan onom prema kome je Romula i Rema dojila vučica. Takođe, ko bi se, ko veruje da su za stvaranje bile potrebne milijarde godina umesto šest dana, zapravo izložio progonstvu ili smrti, držeći se Subote nasuprot nedelji?
