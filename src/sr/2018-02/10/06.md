---
title:  "»Iziđite iz nje, narode Moj«"
date:   07/06/2018
---

Godinama su proučavaoci biblijskih proročanstava veoma zainteresovano pratili događaje u svetu, naročito kada je izgledalo da su povezani sa poslednjim vremenom. Razmislite, na primer, o ulozi Sjedinjenih Američkih Država. Pojedini adventistički hrišćani su još 1851. godine prepoznali Ameriku kao drugu zver (Otkrivenje 13,11-15), što je bilo neverovatno s obzirom na tadašnji položaj Sjedinjenih Američkih Država. Sredinom 19. veka velike sile su i dalje bile sile Starog sveta: Pruska, Francuska, Austrougarska i Engleska. U to vreme, u razdoblju mira, Amerika je imala vojsku od oko dvadeset hiljada ljudi, što je bila samo desetina od ukupnog broja boraca koji su učestvovali u bici kod Vaterloa (1815). Godine 1814. Britanija je napala i spalila Vašington. Indijanski ratnici Bika koji sedi su 1867. godine uništili Sedmi američki konjički puk generala Kastera. Dakle, kada su pojedini komentatori prepoznali Sjedinjene Američke Države kao silu koja će jednoga dana nametnuti »žig zveri« u svetu, američki narod se i dalje borio sa američkim starosedeocima ne pobeđujući uvek.

Nema sumnje, svetski događaji se odvijaju onako kako verujemo da hoće. Međutim, još uvek moraju da se dogode određene pojedinosti pre nego što dođe kraj. Zato, na primer, kada govorimo o »žigu zveri«, važno je da naglasimo da ga trenutno niko nema, bez obzira da li drže četvrtu zapovest ili ne.

Uostalom, određeni događaji tek treba da se odigraju.

`Pročitajte: Otkrivenje 18,1-4. Šta se ovde događa i zašto je to važno da zapamtimo? Čemu nas ovi stihovi uče o našoj misiji u svetu?`

Ovi stihovi prikazuju turobnu sliku sveta u političkom, moralnom i duhovnom smislu. Pokazuju štetan uticaj lažnog verskog učenja u svetu. U isto vreme, oni nude uzvišenu nadu, zato što drugi anđeo s Neba obasjava svet svojom slavom. Zatim, Božji verni narod, koji još nije prepoznao istinu koju treba da zna, pozvan je da izađe iz Vavilona. To znači, dakle, da do samog kraja, Božji narod koji je već izašao iz Vavilona treba da radi za one koji još uvek nisu.

`Šta za nas znači činjenica da Gospod one koji su još u Vavilonu zove »narode Moj«? Zašto je važno da to zapamtimo u svom ophođenju prema drugima?`