---
title:  Zaceljena smrtna rana
date:   03/06/2018
---

`Pročitajte: Otkrivenje 13,1-10. Podsetite se zašto se ovaj tekst odnosi na papstvo, na obe njegove uloge, u prošlosti i budućnosti. Posebno zapazite kako mu je data istaknuta uloga. Šta to znači u pogledu događaja posledljih dana?`

Iako Bog ima veran narod u svim crkvama, Pismo ukazuje na posebnu ulogu koju je ova ustanova imala u istoriji i koju će imati u događajima poslednjih dana.

`Pročitajte sledeći tekst: Otkrivenje 13,3. Kakav događaj je ovde spomenut i čemu nas on uči o istaknutoj ulozi Rima?`

Rimska crkva je vekovima bila središte religije i, na mnogo načina, politički centar Zapadnog sveta. Primer njene sile možemo videti u izveštaju o Henriku IV, caru Svetog rimskog carstva, koji je, razljutivši papu Grgura VII, došao u posetu papi u želji da sklopi mir. Rimski car je morao tri dana da čeka ispred dvora na hladnoći pre nego što mu je papa odobrio da uđe. Grgur VII, oduševljen pobedom, hvalio se da je bila njegova dužnost da obori ponos careva.

Ipak, pod uticajem reformacije, prosvetiteljstva i Francuske revolucije, rimska politička i verska prevlast bila je poljuljana krajem 18. veka. Jedan od papa, Pije VI, zapravo je bio zatočen od strane francuske vojske 1798. godine. Umro je u izgnanstvu 1799.

Otkrivenje 13, međutim, govori o povratku, zaceljivanju »smrtne rane« Rima. Iako Rim danas nema političku moć kakvu je imao u vreme Grgura VII, ipak, zahvaljujući opštoj prihvaćenosti poslednjih nekoliko papa, njegov uticaj jača, i u verskom i u političkom smislu (na primer, govor pape Franje u oba doma Američkog kongresa 2015. godine predstavlja istorijski događaj). Prema proročanstvu, njegov uticaj će samo još više rasti.

`Kako možemo biti verni vesti koju smo pozvani da propovedamo, ali tako da što manje drugima nanesemo uvrede? Zašto, ipak, ne smemo da se povinujemo »političkoj korektnosti« dok objavljujemo sadašnju istinu?`
