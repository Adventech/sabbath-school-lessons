---
title:  "Armagedon i planina Karmil: prvi deo"
date:   20/06/2018
---

Šta predstavlja ova velika bitka Armagedon? Kao prvo, ime znači »planina Megido«. Međutim, u oblasti poznatoj kao Megido nema planine, ali planina Karmil nalazi se u blizini, tako da vlada mišljenje da se izraz planina Megido odnosi na planinu Karmil.

Da budemo još određeniji, proučavaoci Biblije izveštaj o Iliji i lažnim Valovim prorocima na planini Karmil vide kao simbol, kao primer onoga što će se dogoditi u Otkrivenju 13. poglavlju.

Kao što smo videli u odeljku od utorka, Otkrivenje 16,13. svojim upućivanjem na aždaju, zver i lažnog proroka vraća nas na događaje iz 13. poglavlja Otkrivenja, na lažno trojstvo o kome smo proučavali u devetoj lekciji.

Tekst iz Otkrivenja 13. poglavlja dostiže vrhunac u 13. i 14. stihu, kada druga zver vrši natprirodna dela, čineći čak da »oganj silazi s neba na zemlju pred ljudima«. (Otkrivenje 13,13) Ovi događaji zatim vode do neposrednog sukoba između Boga i sotone, između onih koji se klanjaju pravom Bogu i onima koji se klanjaju »ikoni zverinoj«. (Otkrivenje 13,14)  

`Pročitajte tekst iz 1. O carevima 18,1-18. Šta iz ovog izveštaja odražava pojedine događaje koji će se odigrati u poslednje vreme, kao što je prikazano u Otkrivenju?`

Ono što ovde zapažamo na mnogo načina predstavlja potpunu sliku velike borbe. Ilija jasno iznosi sporno pitanje u 18. stihu: *narod je ostavio Božje zapovesti i klanja se i sledi lažne bogove*. Nije li ovo oduvek bio problem, bez obzira na bezbrojne oblike i načine na koje se zlo iskazivalo u toku istorije? Mi ili se klanjamo »Onome koji je stvorio nebo i Zemlju i more i izvore vodene« (Otkrivenje 14,7), ili se klanjamo nekome ili nečemu drugom. Kad je reč o događajima koji se spominju u 13. poglavlju Otkrivenja, umesto da se klanjaju Gospodu, ljudi se klanjaju zveri i njenoj ikoni. Ne postoji neutralan teren. Ili smo na Božjoj ili sotoninoj strani. U toj meri je to pitanje važno, i sada, a naročito u Armagedonskoj bici, u kojoj će, kao što ćemo videti u izveštaju sa planine Karmil, ta razlika postati veoma očevidna.
