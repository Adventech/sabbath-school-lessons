---
title:  Prikovano za krst
date:  03/03/2026
---

`Pročitajte tekst Kološanima 2,11-15. S kojim spornim pitanjima se Pavle ovde hvata u koštac?`

Koliko često viđamo da se ti tekstovi, naročito Kološanima 2,14, zloupotrebljavaju kao argument protiv sedmog dana, Subote? 

Da bi se ti tekstovi lakše razumeli, adventisti sedmog dana su predložili dva glavna tumačenja. Prema prvom, „pismo uredbe“ koje je prikovano za krst je lista optužbi iznetih „protiv nas“, slično natpisu koji je Pilat okačio na Isusov krst (Matej 27,37; Jovan 19,19.20). Ili, prema drugom, ceremonijalni zakon koji je Mojsije zapisao (videti: 5. Mojsijeva 31,24-26) bio je prikovan za krst.

Kada posmatramo taj stih u njegovom širem kontekstu, možemo videti da on jasno govori o ceremonijalnom zakonu.

Pavle takođe pominje „obrezanje nerukotvoreno“ (Kološanima 2,11), to jest, „obrezanje srca“ (Rimljanima 2,28.29; uporediti sa: 5. Mojsijeva 30,16), u očiglednoj suprotnosti sa telesnim obrezanjem koje je bilo jedna od najvažnijih odredbi ceremonijalnog zakona (3. Mojsijeva 12,3; uporediti sa: 2. Mojsijeva 12,48). 

Pavle zatim povezuje tu unutrašnju promenu sa odbacivanjem tela „grijeha mesnijeh“ i sa krštenjem putem uronjavanja. Takvim krštenjem, mi se poistovećujemo sa Hristovom smrću i vaskrsenjem (Kološanima 2,11.12). 

To iskustvo obraćenja zatim se poredi s tim da smo bili „mrtvi zbog prestupa“ i da nas je Bog „oživeo“ sa Hristom, „oprostivši nam sve prestupe“ (Kološanima 2,13, Čarnić). 

Reč „uredbe“ (Kološanima 2,14) se odnosi na zakonske propise, bilo sekularne (Luka 2,1; Dela 17,7) ili crkvene (Dela 16,4). Samo još jedno pojavljivanje te reči u Pavlovim spisima odnosi se na ceremonijalni zakon, koji je predstavljao zid razdvajanja između Jevreja i neznabožaca (Efescima 2,14.15). 

Budući da je Pavle već govorio o oproštenju greha i unutrašnjoj promeni koju simbolizuje krštenje, malo je verovatno da bi se ponovo vratio na tu temu koristeći drugačiju metaforu, koja se ne pojavljuje nigde drugde u Svetom pismu. Pre bi se moglo zaključiti da Pavle, po svoj prilici, naglašava sličnu misao koju je izneo u Poslanici Efescima – da vernici u Kolosi, obraćenici iz neznaboštva, ne treba da brinu o držanju ceremonijalnog zakona, uključujući obrezanje, niti o zakonima o čistoti koji su išli uz takvo predanje (uporediti sa: Dela 10,28.34.35). 

`U svakom slučaju, jasno je da Pavle ne tvrdi da je Deset zapovesti prikovano za krst, pogotovu što na drugom mestu definiše greh kao kršenje Deset zapovesti (Rimljanima 7,7).`