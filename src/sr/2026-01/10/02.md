---
title:  Mudrost i znanje o Bogu 
date:  01/03/2026
---

Jov postavlja pitanje: „Ali mudrost gdje se nalazi? i gdje je mjesto razumu?” (Jov 28,12). Pavle odgovara: u Hristu „je sve blago premudrosti i razuma sakriveno“ (Kološanima 2,3; uporediti sa: 1. Korinćanima 1,30). Ako imamo Hrista, imamo sve, „da bi izobilovali u potpunom razumevanju“ svrhe života (Kološanima 2,2, NSP). Preko Njega je otkrivena Božja tajna koja obuhvata čitav plan spasenja.

`Pročitajte tekst Kološanima 2,1-7. S kojim ciljem je Pavle napisao ovu poslanicu?`

Grčka reč paraklēthōsin znači „ohrabreni“ ili „osnaženi“ (Kološanima 2,2). Pavlova želja je ne samo da pomogne vernicima u Kolosi da prepoznaju lažna učenja, već i da ih ujedini u hrišćanskoj ljubavi. Glagolsko vreme u oba slučaja pokazuje da je Pavle uveren u to da će njegova poslanica postići svoj cilj. 

S druge strane, on ih pohvaljuje za „red i tvrđu... vjere u Hrista“ (Kološanima 2,5).

Grčki izraz taksis, preveden kao „red“, koristi se u Novom zavetu u vezi sa svešteničkim redovima po Aronu (Luka 1,8; Jevrejima 7,11) i Melhisedeku (Jevrejima 5,6.10; Jevrejima 6,20; Jevrejima 7,11.17), ali Pavle ga obično primenjuje na red u crkvi (1. Korinćanima 14,40), što je i ovde slučaj. Postoji sklonost da se na crkveni red i organizaciju gleda samo kao na nešto što je deo jedne verske institucije i što nema neki poseban teološki značaj. 

Međutim, Pavle se, propisujući odgovarajuće, pristojno ponašanje prilikom bogosluženja (videti, na primer: 1. Korinćanima 11), i precizno navodeći kako treba birati starešine i đakone (1. Timotiju 3; Titu 1), brižljivo postarao da sačuva red u crkvi. Takvim merama se Božja mudrost i učenja Biblije čuvaju i šire.  

Kao rezultat pravilnog učenja koje su Kološani primili od Pavlovih saradnika, oni su imali „tvrđu“ (čvrstinu) vere. Takva vera se ne može pokolebati zato što počiva na čvrstom biblijskom temelju koji će ih, ako ga se budu držali, štititi od zabluda koje su širili lažni učitelji. 

`Kakvo je vaše iskustvo kada je reč o potrebi za „redom“ u vašem sopstvenom duhovnom životu?`