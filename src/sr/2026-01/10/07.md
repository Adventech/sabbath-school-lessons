---
title:  Za dalje proučavanje
date:  06/03/2026
---

**„Kao što su u dane apostola ljudi pokušavali da tradicijom i filozofijom unište veru u Bibliju, tako će i danas, zvučnim rečima visoke kritike, evolucije, spiritizma, teozofije i panteizma neprijatelj svake pravde pokušavati da navede ljude da pođu zabranjenim putevima. Za mnoge ljude Biblija je kao svetiljka bez ulja, zato što su svoje misli usmerili spekulativnim verovanjima koja unose zbrku i pogrešna shvatanja. Delo visoke kritike razlaganjem, nagađanjem i prepravljanjem potkopava veru u Bibliju kao božansko otkrivenje. Ona Božjoj Reči oduzima snagu da usmerava, oplemenjuje i nadahnjuje ljudski život. Spiritizam pokreće mnoge da veruju u to da je želja najviši zakon, da je bezakonje sloboda i da je čovek odgovoran jedino samome sebi.**

Hristovi sledbenici suočiće se sa ’slatkim rečima’, na koje apostol posebno upozorava vernike iz Kolose. Srešće se sa spiritističkim tumačenjima Biblije, koja ne smeju prihvatiti. Njihov glas treba da se podigne u prilog večnim biblijskim istinama. Usmeravajući svoj pogled na Hrista, oni treba postojano da idu napred obeleženim putem, odbacujući sve ideje koje nisu u skladu sa Njegovim učenjem. Božanska istina treba da bude predmet njihovih razmišljanja i proučavanja. Bibliju treba da smatraju Božjim glasom koji im se neposredno obraća. Samo na taj način upoznaće pravu božansku mudrost.“ – Elen G. Vajt, *Apostolska crkva – Hristovim tragom*, str. 474, 475 (original).

**Pitanja za razgovor**

`1. Šta znači to da u Hristu „živi svaka punina Božanstva tjelesno“, i da je On „glava svakome poglavarstvu i vlasti“ (Kološanima 2,9.10)? Videti takođe: Jovan 1,1; Jevrejima 1,3 i 1. Petrova 3,22.`

`2. Svi smo verovatno čuli da se tekst Kološanima 2,14-16 koristi kao argument protiv svetkovanja sedmog dana, Subote. Koji još problemi, osim onih koje smo izneli u pouci za ovu sedmicu, nastaju zbog upotrebe tih stihova da bi se dokazalo da ne moramo više da držimo četvrtu zapovest?`

`3. Kako izlazite na kraj sa onima koji insistiraju na tome da moramo da držimo i ceremonijalne zakone? Premda bi se, možda, mogli naći neki duhovni ili teološki blagoslovi u njihovom držanju, koji problemi se javljaju kada se insistira na njihovom držanju?  `

`4. U citatu koji smo naveli, Elen G. Vajt je pisala da bi ljudi trebalo da smatraju Bibliju „Božjim glasom koji im se neposredno obraća“. Zašto se, dakle, moramo marljivo čuvati od bilo koga ili bilo čega što bi moglo da oslabi našu veru u autoritet i nadahnuće celog Svetog pisma, čak i onih delova koji bi, na pojedinim mestima, mogli da nas dovedu u nezgodan položaj?`