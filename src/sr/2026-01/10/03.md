---
title:  Ukorenjenost i rastenje u Hristu
date:  02/03/2026
---

Tema kojom se Poslanica Kološanima bavi jedna je od najjasnijih maksima hrišćanskog življenja: „Kako dakle primiste Hrista Isusa Gospoda onako živite u njemu“ (Kološanima 2,6). Spasenje primamo primajući Osobu, a ne samo skup nekakvih doktrina. Međutim, prihvatanje Isusa podrazumeva i prihvatanje svih Njegovih učenja, onako kako su data preko apostola i biblijskih proroka (videti Efescima 2,20). 

Ipak, više od bilo čega drugog, prihvatanje Hrista podrazumeva umiranje sebi i potpuno predanje sebe živom Hristu.

Živa Reč (Isus) ne može se odvojiti od pisane Reči (Biblije). To su dve strane istog novčića. Zapravo, jedino preko Svetog pisma možemo da upoznamo Isusa. Mi „hodimo“, odnosno, živimo svoj život „u Njemu“, što znači da dopuštamo Njegovoj Reči i Njegovom Duhu da nas vode u svim našim odlukama i postupcima.  

U stihu Kološanima 2,7 Pavle koristi uobičajenu biblijsku metaforu koja poredi hrišćane sa biljkama. Mi postajemo ukorenjeni u Hristu prihvatanjem Njega kao svog Spasitelja i uređujemo svoj život u skladu s Njegovom Rečju. Upravo tako stičemo „tvrđu vere“, čvrstinu vere u Hrista.  

`Kako sledeći stihovi rasvetljavaju metaforu biljke kao simbola vernika? (Videti: Isaija 61,3; Matej 3,10; Luka 8,11-15; 1. Korinćanima 3,6.)`

Pavle jasno ocrtava dve mogućnosti koje se otvaraju pred vernicima. Jedna je da ostanu „sad Gospodnji“ (Isaija 61,3) i nastave da budu celi u Hristu tako što će se držati Njega i Njegovih učenja. Druga se može uporediti sa veštačkom biljkom koja može da izgleda kao prava, ali je u stvari beživotna. Usvajanjem ljudskih filozofija i običaja bivamo „zarobljeni“ (Kološanima 2,8). I pored toga što nas je Hristos oslobodio, moguće je ponovo biti uhvaćen u jaram ropstva (Galatima 5,1; uporediti sa stihom Dela 15,10). 

Ukratko, prihvatiti nebiblijska učenja znači odbaciti Hrista, jer oni koji poveruju u ta lažna učenja, nažalost, usvajaju drugačije evanđelje i daju prednost ljudskim autoritetima u odnosu na autoritet Svetog pisma (videti: Galatima 1,6-9). Ta opasnost je postojala u ranoj crkvi, i tako je ostalo do danas. 

`Kakvo je vaše iskustvo u tome šta znači umreti sebi da biste primili Hrista? Zašto to mora da bude trajan proces?`