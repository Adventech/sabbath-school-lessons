---
title:  Zapovesti ljudske 
date:  05/03/2026
---

`Pročitajte tekst Kološanima 2,20-23. Kako razumete Pavlove opomene u svetlu drugih elemenata koji se pominju u tom poglavlju?`

Kao i u poslanici Galatima, Pavle tu brigu za očuvanje jevrejskih ceremonija ocenjuje kao pokoravanje „stihijama (silama) svijeta“ (Kološanima 2,8.20; uporediti sa stihom Galatima 4,3.9). Drugim rečima, kao i zemaljski hram, to je nešto što pripada zemlji, ali naše življenje, naše državljanstvo je na nebu. Ne treba da se opterećujemo ceremonijalnim zakonom, jer je on samo nagovestio stvarnost u kojoj sada uživamo kroz Hrista. Odnosno, i pored toga što ih je Bog prvobitno dao, ti obredi su poslužili svojoj svrsi i više nisu potrebni. 

Pošto su sve te odredbe ukinute na krstu, što je naznačeno božanskom rukom koja je razderala hramsku zavesu (Matej 27,51; uporediti sa: Danilo 9,27), hrišćani (uključujući hrišćane iz jevrejstva) nisu podložni tim odredbama. Pokoravajući se njima, mi bismo se zapravo poistovetili sa ovim svetom koji prolazi, nasuprot novom svetu koji nam je obećan u Hristu.

Uostalom, mi radosno iščekujemo „novo nebo i novu zemlju, gdje pravda živi“ (2. Petrova 3,13), a ne samo renoviranje ovog starog sveta.

S obzirom na činjenicu da su fariseji i književnici dodali neke ljudske zakone mojsijevskim propisima (videti: Marko 7,1-13), ovekovečenje starozavetnih ceremonija, koje je Hristos ispunio, nije se više moglo smatrati božanski zahtevanim, već samo ljudski nametnutim dužnostima. Zaista, one su počele da opterećuju veru, umesto da je unapređuju. Tako je lako da na vršenje svih tih obreda počnemo da gledamo kao na nešto što nas čini ne samo superiornijim u odnosu na one koji ih ne vrše, što je već dovoljno loše, nego nas možda, na neki način, makar i neznatno, čini zaslužnim za sopstveno spasenje, što je zamka u koju svakako ne želimo da upadnemo. 

Kroz čitavu istoriju hrišćanstva, poznavaoci Biblije podlegali su iskušenju da iznose raznorazne religijske tvrdnje, uzurpirajući ulogu Svetog Duha u vođenju vernika kada je reč o značenju određenog teksta. Sam Hristos je izvor iz kog potiče istina Svetog pisma kakvu su naučavali Pavle i drugi biblijski pisci. 

`Kako možemo biti sigurni da smo dobro razumeli činjenicu da je jedini temelj našeg spasenja ono što je Isus učinio za nas, izvan nas i umesto nas – bez obzira na ono što sada čini u nama?`