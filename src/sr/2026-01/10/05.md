---
title:  Senka ili suština?
date:  04/03/2026
---

`Pročitajte tekst Kološanima 2,16-19. Koje jevrejsko-hrišćanske prakse Pavle ovde naglašava? `

Do današnjeg dana, naučnici se nisu složili oko toga koja tačno pitanja Pavle ovde obrađuje. Ali ono u šta možemo biti sigurni, to je da sama Pavlova poslanica pruža dosta informacija o nečemu što je, po svoj prilici, bio jevrejsko-hrišćanski razjedinjujući uticaj na tu crkvu, pretežno sastavljenu od obraćenika iz neznaboštva (Kološanima 2,13). To jest, jevrejski vernici su nametali nešto što nije bilo neophodno da članovi crkve slede.

U stihu Kološanima 2,16 jasno se navodi jedan broj jevrejskih običaja koji su očigledno nastavili da se praktikuju među jevrejskim obraćenicima u hrišćanstvo. Čak i neki elementi u stihu Kološanima 2,18 uklapaju se u isti kontekst. Isus je kritikovao izigravanje poniznosti među verskim vođama (na primer, Matej 6,1.5.7.16). Iz Kumranskih svitaka saznajemo da su anđeli imali istaknutu ulogu u nekim jevrejskim shvatanjima bogosluženja. Dakle, problemi s kojima se Pavle uhvatio u koštac u Kolosi bili su najverovatnije slični onima s kojima se suočavao i na drugim mestima. 

Budući da se stih Kološanima 2,16 tako često pogrešno razume, važno je da ga detaljnije razmotrimo. Zapazite sledeće pojedinosti: 

To što Pavle ovde koristi veznik „dakle“, označava da je taj zaključak izvučen iz nečega što je već rečeno.  A prethodno je bilo reči o tome da je potreba za doslovnim obrezanjem odbačena, zato što je unutrašnja promena srca ono što je zaista bitno (Kološanima 2,11-15).

Izraz „jelo i piće“ se odnosi na priloge u hrani i piću koje su Izraelci donosili u hram. 

Navođenje konkretno „mladine, ili ... subote“ (Kološanima 2,16) očigledno aludira na stih Osija 2,11 gde se pominje isti redosled ceremonijalnih dana, koji obuhvata ceremonijalne subote (videti, na primer: 3. Mojsijeva 23,11.24.32).

Od ključne važnosti za naše razumevanje tog stiha je tumačenje samog Pavla – da je sve to samo „sjen od onoga što šćaše da dođe, i tijelo je Hristovo“ (Kološanima 2,17; u drugim prevodima: „a suština ili stvarnost je Hristos“). Ti ceremonijalni dani, poput žrtava, upućivali su na Hristovo delo (videti: 1. Korinćanima 5,7; 1. Korinćanima 15,23). Za razliku od toga, sedmi dan, Subota, uspostavljena je u Edemu, pre greha, i mnogo pre nego što je usvojeno ceremonijalno prinošenje žrtava u svetilištu. Dakle, Subota nije senka koja je trebalo da bude uklonjena posle krsta.  

`Premda sedmi dan, Subota, ovde nije sporno pitanje, kako biste mogli da primenite Pavlov savet o neosuđivanju drugih?`