---
title:  Sila molitve
date:  08/01/2026
---

`Pročitajte tekst Kološanima 1,9-12. Koje posebne zahteve nalazite u toj Pavlovoj molitvi?`

Pavle se moli „da se ispunite poznanjem volje njegove“. On govori o poznavanju Božje volje kao o „svakoj duhovnoj mudrosti i razumevanju“ (Kološanima 1,9, Čarnić). Mudrost dolazi, pre svega, kroz potpuno uzdanje u Boga, spremnost da činimo Njegovu volju (Jovan 7,17), i neoslanjanje na sopstveno  rasuđivanje (Priče 3,5). Međutim, često se postavlja pitanje: „Šta je Božja volja za mene u ovoj situaciji?“ Postoje tri glavna izvora iz kojih možemo saznati šta je Božja volja kada je tražimo sa molitvom:

1. Najvažniji izvor mudrosti je sama Biblija. „Riječ je tvoja žižak nozi mojoj, i vidjelo stazi mojoj“ (Psalmi 119,105).

2. Božja volja i Njegovo vođstvo mogu se spoznati i kroz okolnosti proviđenja, tako što Mu tražimo da otvori ili zatvori neka vrata (videti Kološanima 4,3).

3. Sveti Duh nas vodi kada naučimo da prepoznamo Njegov glas: „I uši će tvoje slušati riječ iza tebe gdje govori: to je put, idite njim, ako biste svrnuli nadesno ili nalijevo“ (Isaija 30,21).

Pavle se moli da Kološani žive „dostojno pred Gospodom“ (Kološanima 1,10, Čarnić). Naravno, niko od nas nije po svojoj prirodi „dostojan“ pred Bogom, ali On nas, u svojoj blagodati, smatra dostojnima i poziva nas da živimo u skladu s tim visokim zvanjem (Efescima 4,1; 1. Solunjanima 2,12). Pavle koristi glagol „živeti“ (u nekim prevodima: „hodati“) još tri puta samo u ovoj poslanici (Kološanima 2,6; Kološanima 3,7; Kološanima 4,5). To znači živeti i postupati u skladu sa Božjim zakonom (2. Mojsijeva 18,20), što je moguće samo kroz delovanje Svetog Duha (Jezekilj 36,27). 

Pavle se takođe moli da oni (i mi) u svom životu budemo „u svemu ugodni“ pred Gospodom, a zatim navodi nekoliko načina da to ostvarimo: „U svakome dobrom djelu da budete plodni” (Kološanima 1,9.10); zatim „da rastete u poznanju Božijemu“ (Kološanima 1,10); i konačno, „zahvaljujući Bogu“ (Kološanima 1,12).  

`Ako bi vas neko pitao: „Kako znate da li vas Bog vodi u ovom ili onom pravcu?“ – šta biste odgovorili i  zašto?`