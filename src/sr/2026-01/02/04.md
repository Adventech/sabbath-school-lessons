---
title:  Primenjeno duhovno rasuđivanje
date:  06/01/2026
---

Razumljivo je što su Filibljani bili uznemireni kad su čuli da je Pavle u zatvoru. Sada je njegovo delovanje bilo ozbiljno ograničeno. Nije mogao da putuje. Nije mogao da propoveda. Nije mogao da posećuje sinagoge i poučava ljude o Isusu kao Mesiji. Nije više mogao da osniva crkve. Zato su poslali Epafrodita da utvrdi u kakvom je apostol stanju, da ga ohrabri i pobrine se da njegove fizičke potrebe budu zadovoljene. 

`Pročitajte tekst Filibljanima 1,12-18. Kako je Pavle gledao na svoje utamničenje? Koje pouke možemo izvući iz njegovog stava, uprkos okolnostima u kojima se našao?`

Poruka koju im je Pavle poslao preko Epafrodita, mora da je iznenadila Filibljane. On je na svoje okolnosti gledao drugačijim očima. Njegovo duhovno rasuđivanje navelo ga je da svoje utamničenje vidi kao nešto dobro. To uopšte nije sprečilo njegov rad, već je zapravo poslužilo „za napredak jevanđelja“ (Filibljanima 1,12). Dok su drugi u tome videli samo lance i rešetke, Pavle je svoje rimske čuvare video kao potencijalne duše u Božjem carstvu. On je takođe video da je njegovo utamničenje uveliko ohrabrilo druge da budu aktivniji i odlučniji u širenju evanđelja, da smelo govore o Hristu ne strahujući od posledica. 

Možda je teško zamisliti, ali neki su zapravo pomislili da će imati koristi od Pavlovog utamničenja. Po svemu sudeći, mislili su da će njegovo zatvaranje dovesti do toga da oni sami i njihovo propovedanje evanđelja privuku više pažnje. Kakav snažan ali tužan primer ljudske sebičnosti, čak i u crkvi. Kao što je Jeremija rekao mnogo pre Pavla: „Srce je prijevarno više svega i opako; ko će ga poznati?“ (Jeremija 17,9).

Srećom, za razliku od toga, i neki verni radnici su takođe postali revnosniji u širenju evanđelja. Oni su toliko voleli Pavla, da ih je to što su videli patnju koju on trpi zbog svoje vere, navelo da se još više pouzdaju u Hrista, i ohrabrilo ih da budu još aktivniji za Gospoda. To im je ulilo snagu da idu tamo gde su se ranije plašili da idu i navelo ih da govore u sitacijama u kojima su ranije ćutali, što je dovelo do toga da još više ljudi prihvati Hrista i počne da širi evanđelje o spasenju.

`Koju ste pouku izvukli iz iskustava koja su, premda nesumnjivo loša, donela i neke koristi? Čak i u slučajevima u kojima ta korist možda nije očigledna, kako možemo naučiti da verujemo Bogu bez obzira na sve?`