---
title:  Plod evanđelja
date:  07/01/2026
---

Pavlov odnos prema Kološanima bio je drugačiji nego prema onima u Filibi, s obzirom da ih je ubrojao među one koji „ne vidješe lica mojega u tijelu“ (Kološanima 2,1). I pored toga, Pavle ih uverava, kao i Filibljane, da se zahvaljuje Bogu i „svagda“ moli za njih. 

`Pročitajte tekst Kološanima 1,3-8. Za koje tri pojedinosti se Pavle zahvaljuje Bogu?`

Pavle povezuje tri vrline koje pominje i na drugim mestima: veru, nadu i ljubav (videti: 1. Korinćanima 13,13; 1. Solunjanima 1,3; 1. Solunjanima 5,8). Zapazite da Pavle ne pripisuje Kološanima zaslugu za te vrline. On zahvaljuje Ocu, jer su to neki od „dobrih i savršenih“ darova koje primamo od Njega (Jakov 1,17). Kad sagledamo Božju ljubav prema nama, to nas vodi ka veri u Hrista (Efescima 2,4-8), i mi primamo nadu u nebo. Petar to opisuje kao „našljedstvo nepropadljivo, koje neće istruhnuti ni uvenuti, sačuvano na nebesima za vas“ (1. Petrova 1,4).

Pavle takođe naglašava da je evanđelje pouzdano, zato što je zasnovano na „reči istine“. To je izraz koji Pavle koristi na drugim mestima u vezi sa nadahnutom Božjom rečju (videti: 2. Korinćanima 6,7; 2. Timotiju 2,15). Za razliku od „reči čovečije“, ona je „delotvorna“ u onima koji veruju (1. Solunjanima 2,13, Čarnić) i ostvaruje Božju volju (Isaija 55,11). Dakle, kada se evanđelje objavljuje, Božja sila se ispoljava kroz delovanje Svetog Duha na srca slušalaca, i ljudi se odazivaju. Evanđelje samo po sebi donosi plod, jer je ono „riječ života“ (Filibljanima 2,16).

Možda najčudesnije od svega je širenje evanđelja u tako kratkom vremenskom periodu. U roku od oko trideset godina nakon Hristove smrti i vaskrsenja, Pavle je već mogao da kaže da se ono proširilo po „svemu svijetu“ (Kološanima 1,6). Nešto kasnije u istom poglavlju on kaže da je evanđelje „propovijedano svoj tvari pod nebom“ (Kološanima 1,23). Dobro razvijen sistem rimskih puteva omogućavao je brzu komunikaciju i putovanja, zbog čega su Pavlove poslanice mogle tako brzo i naširoko da cirkulišu. Ali zapravo je Božja sila koja deluje kroz tu reč ono što rađa duhovni život u čoveku (Jakov 1,18; 1. Petrova 1,23), čineći ga novim stvorenjem u Hristu (2. Korinćanima 5,17).

`U stihu Kološanima 1,5, Pavle piše o nadi „koja vam je spremljena na nebesima“ (Čarnić). Kako vi razumete tu nadu i zašto se ona odnosi i na vas lično, premda ste je zapravo nedostojni?`