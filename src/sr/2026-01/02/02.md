---
title:  Zajedničari u evanđelju
date:  04/01/2026
---

`Pročitajte tekst Filibljanima 1,3-8. Na čemu je Pavle zahvalan? Kakva ohrabrenja on upućuje Filibljanima i zašto je to važno?`

Pavle je osnovao crkvu u Filibi, i zato možemo videti toplinu hrišćanskog zajedništva koja prožima njegovu poslanicu. Mada je odvojen od nje stotinama kilometara, Pavle, u okovima u zatvoru, nosi crkvu i njene članove na svom srcu, čezne za njima, voli ih „ljubavlju Isusa Hrista“ (Filibljanima 1,8) i zahvaljuje Bogu za njih. Pavlova molitva zahvalnosti čak pruža uvid u Isusovo posredovanje za nas na nebu. 

U starozavetno vreme na prvosveštenikovom naprsniku nalazilo se 12 kamenova koji su predstavljali 12 izraelskih plemena. On je trebalo da nosi narod „na srcu svom“ dok je posredovao za njih (2. Mojsijeva 28,29). U jednom još uzvišenijem smislu, Isus, naš Prvosveštenik u nebeskom svetilištu, nosi imena svog naroda sa sobom pred Ocem. 

Zanimljivo je da formulacija stiha Filibljanima 1,3 može da ima dvostruko značenje, čime se ističe blizak odnos između Pavla i Filibljana. To se obično prevodi kao da se Pavle njih seća u molitvi, ali moglo bi da se odnosi i na to da se oni sećaju njega. U svakom slučaju, tu se naglašava njihova bliska uzajamna povezanost, koju reč „zajednica“ (grčki: *koinonia*) takođe podvlači. Kao što je Pavle imao zajednicu Hristovih muka (Filibljanima 3,10), Filibljani su „učestvovali“ (grčki: *sunkoinōneō*) u Pavlovim nevoljama i finansijski podupirali njegovu službu (Filibljanima 4,14.15, Čarnić). Ta uzajamnost, koja je postojala „od prvoga dana i do danas“ (Filibljanima 1,5), navodi ga da se zahvaljuje Bogu za njih i da se moli za njih „s radošću“ (Filibljanima 1,4). 

Začudo, Pavle opisuje svoje zatvorsko okruženje prilično pozitivno – kao nešto što mu pruža priliku da učestvuje „u odbrani i utvrđivanju evanđelja“ (Filibljanima 1,7, Čarnić). Upotreba ta dva pravna izraza ukazuje da se njegovo suđenje bližilo, ali takođe i da je Pavle aktivno upoznavao vojnike i posetioce sa evanđeljem. I odbrana evanđelja (grčki: apologia) od napada i utvrđivanje njegovih večnih istina od suštinske su važnosti. Pavle kao da manje brine za sopstvenu budućnost nego za odbranu samog evanđelja. Bez obzira da li će živeti ili umreti, Pavle je uveren da će Bog dovršiti „dobro delo“ koje je započeo u svima koji se uzdaju u Njega (Filibljanima 1,6).

`Kako razumete to obećanje da će Bog dovršiti „dobro djelo u vama“ (Filibljanima 1,6)? Šta to znači? Da li će se taj posao ikad završiti pre Drugog dolaska?`