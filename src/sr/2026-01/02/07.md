---
title:  Za dalje proučavanje
date:  09/01/2026
---

**„Mnogi su nesposobni da prave jasne planove za budućnost. Njihov život je nesređen. Oni ne mogu da razaznaju ishod događaja i to ih često ispunjava zabrinutošću i nemirom. Imajmo na umu da je život Božje dece na ovom svetu život hodočašća. Mi ne raspolažemo dovoljnom mudrošću da bismo planirali sopstveni život. Nije na nama da oblikujemo svoju budućnost. ’Vjerom posluša Avraam kad bi pozvan da iziđe u zemlju koju šćaše da primi u našljedstvo, i iziđe ne znajući kuda ide’ (Jevrejima 11,8).**

Hristos nije pravio nikakve lične planove u svom životu na zemlji. Prihvatao je Božje planove za sebe, i iz dana u dan Otac Mu je otkrivao svoje planove. Tako bi trebalo i mi da zavisimo od Boga, da bi naš život mogao da bude jednostavno ispoljavanje Njegove volje. Kad Mu predamo svoje puteve, On upravlja našim koracima. 

Planirajući sjajnu budućnost, previše ljudi srlja u potpuni neuspeh. Dopustite Bogu da planira za vas. Kao malo dete, imajte poverenja u vođstvo Onoga koji će sačuvati ’noge milih svojih’ (1. Samuilova 2,9). Bog nikad ne vodi svoju decu drugačije nego što bi ona sama izabrala da budu vođena, kad bi mogla da sagledaju kraj od početka, i proniknu u slavu cilja koji ispunjavaju kao Njegovi saradnici.“ – Elen G. Vajt, *U potrazi za boljim životom*, str. 478, 479 (original).

**Pitanja za razgovor**

`1. Razmislite o protekloj sedmici i navedite sve ono na čemu ste zahvalni. Možda imate više razloga za  zahvalnost nego što mislite? `

`2. Pozabavite se malo više poslednjom rečenicom iz navedenog citata Elen G. Vajt. To je veoma snažna izjava vere. Kako možete naučiti da tako duboko verujete Bogu?`

`3. U svetlu stihova Kološanima 1,6.23, razgovarajte o sledećoj izjavi: „Punih četrdeset godina su neverstvo, gunđanje i duh pobune odvajali stari Izrailj od hananske zemlje. Isti gresi odložili su ulazak savremenog Izrailja u nebeski Hanan. Ni u jednom od ta dva slučaja ne možemo okriviti Božja obećanja. Neverstvo, svetovnost, neposvećenost i trvenja među onima koji se smatraju Božjim narodom, zadržali su nas tolike godine u ovom svetu greha i patnje. Da je Hristova crkva izvršila svoj određeni posao onako kako joj je Gospod naložio, ceo svet bi do sada bio opomenut i Gospod Isus u sili i velikoj slavi došao bi na našu Zemlju.“ – Elen G. Vajt, *Događaji poslednjih dana*, str. 38 (original). U kom smislu bismo i mi danas mogli biti krivi za iste stvari?`