---
title:  Pavlovi molitveni zahtevi
date:  05/01/2026
---

Pre nekoliko godina jedan pastor je govorio o molitvama koje se vrte samo oko *mene*, *mene*, *mene* i *mojih* potreba i želja. On ih je prikladno okarakterisao kao „sitne, sebične molitve“, jer Bog ima za nas nešto mnogo veće na umu.  

`Pročitajte Pavlovu molitvu u tekstu Filibljanima 1,9-11. Šta je u njenom fokusu i koje velike zahteve Pavle upućuje? Šta vam to govori o molitvi?`

Ta molitva na grčkom jeziku ima samo četrdeset tri reči, ali obuhvata sve Pavlove preokupacije, koje će on opširnije izlagati u ostatku poslanice: ljubav, znanje, rasuđivanje, čistotu, neizazivanje spoticanja i pravednost koju imamo kroz Isusa Hrista. U osnovi te molitve, kao i Pavlovih prethodnih izraza zahvalnosti, nalazi se naglasak na crkvi kao celini. Pavlova molitva u potpunosti je usredsređena na druge, izrečena u korist cele crkve i za njenu dobrobit. Pogledajmo pažljivije neke od pojedinačnih elemenata te molitve: 

*Da ljubav sve više i više izobiluje*. Pavle se ne moli samo za više ljubavi, već za ljubav usmerenu u određenom pravcu: „u razumu i svakoj volji“ (Filibljanima 1,9). Razum koji se tu pominje ne odnosi se samo na intelektualno znanje, već podrazumeva poznavanje onoga što je duhovno, što se može steći samo putem zajedništva sa Bogom i proučavanja Njegove Reči (videti: Efescima 1,17; Efescima 4,13; 1. Timotiju 2,4). 

*Rasuđivanje*. Pavle je to objasnio kao sposobnost „da kušate šta je bolje“ (razlikujući to od onoga što je štetno po moral) i „da budete čisti i bez spoticanja“ (Filibljanima 1,10). 

*Čistota*. Ta reč na grčkom znači „prosuđeno prema sunčevoj svetlosti“ i odnosi se na neokaljanu čistotu delovanja: „Sve što hrišćanin čini mora da bude jasno kao Sunčeva svetlost.“ – Elen G. Vajt, Slični Hristu, str. 71 (original).

*Ne izazivati spoticanje*. To znači ne biti kamen spoticanja, ne govoriti i ne činiti ništa što bi nekome otežalo da poveruje. 

*Pravednost kroz Hrista*. Pavle se naširoko bavi tom temom u Poslanici Rimljanima i Galatima, a nešto opširnije o tome govori i u 3. poglavlju Poslanice Filibljanima. Mi nemamo sopstvenu pravednost, već samo onu koju primamo preko Hrista. 

`Bez obzira na sve drugo što činimo, kako da naša ljubav „još više i više izobiluje“ (Filibljanima 1,9)? Zašto je to tako važno za hrišćanski život? (Videti takođe: 1. Korinćanima 13,1-8.)`