---
title:  Pavle u lancima
date:  29/12/2025
---

Dok je bio u Makedoniji, Pavle pominje višestruka zatvaranja (2. Korinćanima 6,5; 2. Korinćanima 11,23; 2. Korinćanima 7,5). Prvi zabeležen slučaj bio je u Filibi (Dela 16,16-24). Kasnije je bio zatvoren u Jerusalimu, kratko pre nego što je premešten u zatvor u Cezareji. 

Na drugom mestu, Pavle pominje da je „u okovima“ (Filimonu 1,10.13). Mada se u Rimu nalazio u kućnom pritvoru, bio je lancem vezan za jednog elitnog rimskog vojnika. Ignacije, hrišćanin s početka drugog veka, koji je bio vezan lancima na isti način, rekao je za te vojnike, opisujući njihovo ponašanje, da su poput „divljih zveri... koje postaju samo još gore kad se prema njima lepo ophodite“. – Michael W. Holmes, ed., *The Apostolic Fathers* (Grand Rapids, MI: Baker Academic, 2007), str. 231.

`Pročitajte tekst 2. Korinćanima 4,7-12. Šta nam u tom odlomku otkriva kako je Pavle uspeo da pretrpi iskušenja s kojima se suočio? Šta je, po svoj prilici, bio fokus njegovog života?`

Koliko god da mu je život postao težak, Pavle je bio u stanju da sagleda i onu svetliju stranu, i to mu je davalo hrabrost da podnese stres. Uprkos tome što ga je sotona obasipao čime god je stigao, Pavle je znao da nije napušten.

`Pročitajte tekst 2. Korinćanima 6,3-7. Koje duhovne izvore je Pavle imao na raspolaganju, da mu pomognu da se suoči s tim teškoćama?`

Često možemo biti u iskušenju da gledamo na svoje prilike, svoje slabosti, ili neuspehe iz prošlosti, i da se obeshrabrimo. Upravo u takvim trenucima treba da se setimo čudesnih resursa koje je Bog obezbedio za naš uspeh u borbi protiv zla. Jedan od najvažnijih je sama Biblija, „reč istine“, jer pomoću nje možemo učiti iz tuđih grešaka, a takođe i saznati kako su ti ljudi postigli uspeh. Takođe, Sveti Duh „čini delotvornim ono što je izvojevao Otkupitelj sveta. Duh Sveti čisti srce. Posredstvom Duha vernik postaje sudeonik u božanskoj prirodi. Hristos je podario svoga Duha kao božansku silu u savlađivanju svih nasleđenih i stečenih sklonosti ka zlu i da Crkva primi pečat Njegovog karaktera.“ – Elen G. Vajt, *Čežnja vekova*, str. 671 (original).

`Kako mi, kao laici ili sveštenstvo, možemo uvek da se pokažemo „kao sluge Božije” (2. Korinćanima 6,4)? Šta to znači?`