---
title:  Pavle, zatočenik Isusa Hrista
date:  28/12/2025
---

Poslanice Filibljanima i Kološanima nazvane su zatvorskim poslanicama zato što su napisane dok je Pavle bio u zatvoru (druge takve su Efescima i Filimonu). Većina komentatora smatra da su one napisane dok se Pavle nalazio u Rimu, oko 60-62. godine nove ere (videti Dela 28,16).

`Pročitajte Efescima 3,1 i Filimonu 1. Zašto je značajan način na koji Pavle karakteriše svoje zatočeništvo?`

Pavle je svoj život predao u službu Isusu Hristu. Ako ta služba uključuje i to da se bude zatvorenik, on je spreman. Pavle sebe opisuje kao nekoga ko je „poslanik u okovima“ (Efescima 6,20). U drugim prilikama, on je išao na misionska putovanja, osnivao crkve i obučavao radnike za Gospoda. Možda se zato sada pitao: „Zašto sam ovde, kada bih mogao mnogo više da učinim da nije ovih okova?“ A bio je zatvaran i kasnije, kada je pisao 2. Poslanicu Timotiju. Dakle, najmanje pet knjiga Novog zaveta bilo je napisano dok se on nalazio u zatvoru. 

Međutim, ni u jednoj od zatvorskih poslanica Pavle ne pominje gde je tačno zatvoren. Zato neki predlažu Efes ili Cezareju. Međutim, nema biblijskih dokaza da je Pavle ikad bio zatvaran u Efesu. Cezareja deluje kao verovatnija mogućnost, mada u tom trenutku ne postoji očigledna pretnja po Pavlov život. Ali do te pretnje je svakako došlo kad je pisana Poslanica Filibljanima (videti: Filibljanima 1,20; Filibljanima 2,17). 

Ta poslanica nam daje neke druge naznake o tome gde se Pavle nalazio u vreme svog zatočeništva. Prvo, tu je postojala sudnica (pretorijum), što može da se odnosi na zvaničnu rezidenciju pokrajinskog namesnika, kao što je bila ona u Jerusalimu, gde je Pilat ispitivao Isusa (Matej 27,27; Jovan 18,33), i u Cezareji, gde je Pavle bio zatvoren (Dela 23,35). Međutim, Pavle jasno koristi taj izraz, ne za mesto, već u vezi sa ljudima. On kaže da se cela dvorska straža („u svoj sudnici“) upoznala sa evanđeljem (Filibljanima 1,13). U Rimu su to bili elitni vojnici, njih oko 9000, koji su štitili cara i čuvali njegove zatvorenike. 

Pavle šalje i pozdrave od vernika koji su „iz doma Ćesareva“ (Filibljanima 4,22). To ukazuje da je Pavle bio zatvorenik u Rimu, i da je bio u kontaktu sa onima koji su služili u carskom domu.

`Kako da naučimo da izvučemo najbolje iz bilo koje situacije u kojoj se nađemo? Zašto to nije uvek lako?`