---
title:  Crkve u Filibi i Kolosi
date:  01/01/2026
---

`Pročitajte Filibljanima 1,1-3 i Kološanima 1,1.2. Kako su crkve u Filibi i Kolosi opisane, i kakav je značaj tog opisa?`

U svom uobičajenom pozdravu u poslanicama, Pavle naziva hrišćane u tim mestima „svetim“, što podrazumeva da su oni putem krštenja izdvojeni kao Božji poseban narod, baš kao što su Izraelci, kroz praksu obrezanja (2. Mojsijeva 19,5.6; uporediti sa stihovima 1. Petrova 2,9.10), bili izdvojeni kao „sveti narod“. (To nema apsolutno nikakve veze sa običajem Rimske crkve da kanonizuje ljude kao „svece“.)

Zanimljiva je takođe i paralela između pozdrava u ove dve poslanice. Pavle se obraća „vladikama i đakonima“ (Filibljanima 1,1) u Filibi, a „vjernoj braći u Hristu“ (Kološanima 1,2) u Kolosi. A kad se u Novom zavetu govori o „vernoj braći“, to znači da oni imaju posebnu službu u crkvi (videti: Efescima 6,21; Kološanima 4,7; 1. Petrova 5,12). Dakle, Pavle se po svemu sudeći obraća ne samo članovima crkve već i crkvenim vođama u tim gradovima. To pominjanje službi koje su konkretnije opisane na drugim mestima (na primer, u 1. Timotiju 3,1-12; Titu 1,5-9), svedoči o postojanju i važnosti organizacije već od najranijeg perioda crkve.  

Obuka saradnika kao što su bili Timotije i Epafras i obezbeđivanje vođstva lokalnih crkava, predstavljalo je prioritet za Pavla, i nešto što je unapredilo njegove evanđeoske napore. Drugim rečima, postojao je strateški pristup kako u dosezanju tako i u zadržavanju vernika. Naši adventistički pioniri sledili su novozavetni model crkvene organizacije, kao što pokazuju mnogi članci u časopisu *Pregled i glasnik* (*Review and Herald*) iz 1850-ih godina. Džejms Vajt je zapravo rekao: „Novozavetni božanski poredak dovoljan je da bi se organizovala Hristova crkva. Da je bilo potrebno nešto više, bilo bi, putem nadahnuća, i dato više.“ – „Evanđeoski poredak“ („Gospel Order“), *The Advent Review, and Sabbath Herald*, Dec. 6, 1853, str. 173. Mnogo pre nego što je Pavle pisao tim crkvama, apostoli su već počeli da postavljaju služitelje u crkvi u Jerusalimu (videti: Dela 6,1-6; Dela 11,30), što je trebalo da „posluži kao uzor crkvene organizacije u svakom drugom mestu na kome će vesnici istine zadobiti nove vernike za Jevanđelje.“ – Elen G. Vajt, *Apostolska crkva – Hristovim tragom*, str. 91 (original).

`Dobro je poznato da je Pavle povremeno koristio pisare kao pomoćnike prilikom sastavljanja svojih poslanica. Timotije se na nekim mestima takođe navodi kao pošiljalac zajedno sa Pavlom (videti, na primer: 2. Korinćanima 1,1; Filimonu 1). Činjenica da Pavle u nastavku koristi zamenicu „ja“ umesto „mi“, pokazuje da on autoritativno stoji i iza tih poslanica.`