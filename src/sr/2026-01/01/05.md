---
title:  Pavle i Kolosa
date:  31/12/2025
---

Nemamo nikakav pisani izveštaj o tome da je Pavle ikad posetio Kolosu, što nam opet nešto govori o efikasnosti njegove evanđeoske strategije. Prvo, bio je to Epafras, stanovnik Kolose (Kološanima 4,12), koji je doneo evanđelje u svoj grad (Kološanima 1,7). Ali kako se on obratio? Do toga je došlo najverovatnije sredinom 50-ih godina, kada je Pavle boravio u obližnjem Efesu i „svi koji življahu u Aziji, i Jevreji i Grci, čuše riječ Gospoda Isusa“ (Dela 19,10; uporediti sa stihom: Dela 20,31). 

Knjiga Otkrivenje svedoči o tome u kojoj meri se evanđelje proširilo na celom tom području (Otkrivenje 1,4). Najverovatnije objašnjenje za taj uspeh, uključujući i njegovo širenje do Kolose, jeste da je to rezultat delovanja Pavlovih obraćenika, koji su prvi put čuli tu poruku u Efesu, najvažnijem gradu i glavnoj luci u Maloj Aziji. Epafras je slušao Pavlovo propovedanje u Efesu i, pošto je postao jedan od njegovih saradnika, odneo je evanđelje natrag u svoj rodni grad, Kolosu. 

Sam grad, oko devet milja (15 kilometara) jugoistočno od Laodikije, tek se sada iskopava, tako da o njemu znamo manje u poređenju sa znamenitijim gradovima u tom regionu. Znamo da je imao značajnu jevrejsku populaciju sa „čak deset hiljada Jevreja koji su živeli u toj oblasti Frigije“. – Arthur G. Patzia, New *International Biblical Commentary: Ephesians, Colossians, Philemon* (Peabody, MA: Hendrickson Publishers Inc., 1990), sv. 10, str. 3. Novčići kovani u Kolosi ukazuju da je narod tu, kao i u mnogim rimskim gradovima, obožavao razne bogove. Paganski običaji i snažni kulturološki uticaji očigledno su predstavljali ogromne izazove za tamošnje hrišćane, ne samo kad je reč o evangeliziranju grada, već i o tome da se jednostavno ostane odan čistoj veri evanđelja. Još jedan istaknuti hrišćanin u Kolosi bio je Filimon, koji se verovatno obratio u isto vreme kad i Epafras.

`Pročitajte stihove Filimonu 1,15.16. Videti takođe Kološanima 4,9. Koji put je Filimon trebalo da sledi u vezi sa Onisimom, na šta ga je Pavle, blagim rečima, odlučno podsticao?`

Premda je rimski zakon od njega zahtevao da mu vrati Onisima, Pavle se Filimonu obraća kao onome s kim deli istu veru, apeluje na njegovo srce i savest, i podstiče ga da se prema Onisimu ne ophodi kao prema robu, već kao prema bratu (Filimonu 16). 

`Koliko god mi prezirali ideju ropstva u bilo kom obliku, i priželjkivali da je Pavle osudio tu praksu, kako da se pomirimo sa onim što Pavle tu kaže? (Kako je fascinantno to što je, tokom ropstva u Americi, Elen G. Vajt otvoreno govorila adventistima da se ne povinuju zakonu koji je od ljudi zahtevao da vraćaju odbegle robove.)`