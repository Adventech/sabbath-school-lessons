---
title:  Pavle u Filibi
date:  30/12/2025
---

Tokom Pavlovog drugog misionarskog putovanja, nedugo nakon što je Timotije pridodat njegovom timu, Sveti Duh im zabranjuje da nastave putem preko Male Azije (Dela 16,6). A onda, u jednoj noćnoj viziji, Pavle vidi čoveka koji ga moli: „Dođi u Maćedoniju i pomozi nam“ (Dela 16,9). I tako se oni odmah upućuju ka morskoj luci koja je najbliža Makedoniji, i plove od Troade, preko Egejskog mora do Neapolisa na evropskom kontinentu. Ali, umesto da tu propovedaju evanđelje, Pavle, Sila, Timotije i Luka, koji im se pridružio u Troadi (što je naznačeno upotrebom zamenice „mi“ u stihu Dela 16,11), uputili su se ka Filibi.  

Pavle je, u svom evanđeoskom delovanju, uvek strateški razmišljao. Filiba je bila „prvi (glavni) grad zemlje Maćedonije“ (Dela 16,12). Bio je to, zapravo, jedan od najcenjenijih gradova u Rimskom carstvu, s obzirom da mu je dodeljen status *Jus Italicum* – najviše moguće priznanje koje je jedan grad mogao da dobije. Njegovi stanovnici su imali iste privilegije kao da se on nalazio u Italiji, uključujući izuzeće od poreza na zemlju i poreza po glavi, a svako ko je rođen u njemu automatski je postajao rimski građanin. Bilo je to važno stajalište duž Via Egnatia (Ignjatijevog puta), što je bio glavni kopneni put koji je povezivao Rim sa Istokom. Uspostavljanje važnog hrišćanskog prisustva u njemu, omogućavalo im je da donesu evanđelje mnogim drugim obližnjim gradovima, uključujući Amfipolj, Apoloniju, Solun i Veriju (videti: Dela 17,1.10).

Zanimljivo je da je zvanični jezik u Filibi u prvom veku bio latinski, što dokazuje preovlađujuće prisustvo latinskih natpisa. U stihu Filibljanima 4,15 Pavle ih čak i oslovljava imenom koje ima latinskih prizvuk, Filipesoi, očigledno kao priznanje njihovog posebnog statusa u okviru Rimskog carstva. Ipak, grčki je bio jezik tržnice, okolnih mesta i gradova i onaj putem kog se evanđelje širilo. Luka opisuje kako su se Pavle i njegov tim pridružili ljudima pored reke u molitvi, gde su se Lidija i njen dom obratili (Dela 16,13-15). Kao poslovna žena („koja prodavaše skerlet“), ona će postati jedan od glavnih finansijskih podržavalaca Pavlove službe u Filibi. A vreme koje su Pavle i Sila proveli u tamošnjem zatvoru, dovelo je do obraćenja još jednog celog domaćinstva – tamničarevog.  

Sveti Duh je znao da će Filiba biti idealno uporište za širenje evanđelja po Evropi, i pored progonstva. Koliko god da je progonstvo loše, ono može, u određenim okolnostima, omogućiti da evanđelje dopre do ljudi koji inače ne bi mogli biti dosegnuti. 

`Pročitajte stih Dela 9,16. Kako nam to pomaže da razumemo neke od Pavlovih nevolja? Kako bi to moglo da nam pomogne da razumemo i neke od naših sopstvenih?`