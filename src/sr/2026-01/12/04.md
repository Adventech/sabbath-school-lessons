---
title:  Odnosi na poslu
date:  17/03/2026
---

`Pročitajte Kološanima 3,22-25 i Kološanima 4,1. Koja uputstva su data robovima? Koje principe tu nalazimo za poslovne odnose uopšte?`

Dešava se da ljudi danas pominju ropstvo kao način da neke od biblijskih saveta potisnu u prošlost, ako ne i da potpuno diskredituju Sveto pismo. Međutim, takav stav, ironično, veoma malo ili čak nimalo ne uzima u obzir istorijski kontekst unutar starozavetnog Izraela i novozavetne crkve. Ljudi su stvoreni prema Božjem obličju i, poput svih Božjih inteligentnih bića, stvoreni su za slobodu. Mojsijevski zakoni su zabranjivali da Izraelci trajno ostanu robovi (5. Mojsijeva 15,12), i propisivali su šest godina kao maksimalno trajanje službe za otplatu finansijskog duga (2. Mojsijeva 21,2-6; 3. Mojsijeva 25,39-43). Ropstvo u Bibliji, koliko god odbojno po našim današnjim shvatanjima, nije bilo ni nalik gnusnim oblicima ropstva kakvi su se viđali u zapadnom svetu, što je bila prava strahota i užasan zločin protiv čovečnosti.

U novozavetna vremena, crkva je morala da deluje u okviru rimskog prava koje je predviđalo posedovanje robova. „Ali za razliku od savremenih oblika ropstva, rimski zakon je robovima dopuštao značajna prava i mogućnosti, a pokušaji da se ta praksa ukine mogli su da ugroze napredovanje evanđelja.“ – Clinton Wahlen, „Culture, Hermeneutics, and Scripture: Discerning What Is Universal“, Frank M. Hasel, ed., *Biblical Hermeneutics: An Adventist Approach* (Silver Spring, : Biblical Research Institute/Review and Herald Academic, 2020), str. 166.  

Zapravo, unutar crkve, za razliku od Rimskog carstva uopšte, prva obaveza roba bila je prema Gospodu. A njihovi gospodari su pozivani da prema njima postupaju pošteno, „znajući da i vi imate gospodara na nebesima“ (Kološanima 4,1). Štaviše, Pavle je poručio Filimonu da se prema Onisimu ne ophodi više kao prema robu, već kao prema bratu (Filimonu 1,16). Vernici su, zapravo, i u Starom i u Novom zavetu nazivani robovima (ili slugama) Božjim (videti, na primer: Psalmi 34,22; Luka 17,10; 1. Petrova 2,16).

Čak i ako nam se ne dopadaju kulturne prilike u kojima je neki biblijski tekst nastao, ipak moramo prihvatiti autoritet samog teksta. U protivnom, postavljamo sebe i svoju kulturu iznad Svetog pisma. Bolja opcija je razmotriti sve što Biblija kaže na određenu temu, pre nego što dođemo do zaključka o tome šta nam ona zaista govori o tome.

`Razmotrite kako biste ovaj odlomak mogli da primenite na vaše odnose na poslu. Kako bi principi koji se tu iznose mogli da vam budu od koristi, kao poslodavcu ili zaposlenom?`