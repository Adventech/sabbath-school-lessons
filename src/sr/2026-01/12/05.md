---
title:  Upućivanje molitve jednih za druge
date:  18/03/2026
---

`Pročitajte Kološanima 4,2-4. Koje principe u vezi sa molitvom nalazite u tim stihovima? Koje molitvene zahteve Pavle iznosi? `

Neke od najvažnijih reči koje možemo uputiti onome ko se bori sa problemima različitih vrsta, bilo porodičnim, zdravstvenim, novčanim, ili nekim drugim jesu: „Molim se za tebe.“ To je nebesko izabrano sredstvo povezivanja i uzajamnog delovanja. „Deo Božjeg plana je da nam, odgovarajući na našu molitvu vere, osigura ono što nam ne bi dao da Ga za to nismo molili.“ – Elen G. Vajt, *Velika borba*, str. 525 (original). 

Obratite pažnju na upečatljive opise molitve koje Pavle koristi: „Budite istrajni u molitvi, bdijte u njoj sa zahvaljivanjem“ – što pokazuje da je to molitva vere (Kološanima 4,2, Čarnić). On nam kaže da se molimo „svagda“ (1. Solunjanima 5,17) i „bez prestanka“ (Efescima 6,18). Što je najneverovatnije, čak i ako mi „ne znamo za što ćemo se moliti kao što treba... sam Duh moli se za nas uzdisanjem neiskazanijem“ (Rimljanima 8,26). 

`Pročitajte ponovo stih Kološanima 4,3. Koja „vrata riječi“ bi Bog mogao da vam otvori da biste delili svoju veru? `

Značajno je da se Pavle i sam molio za prave reči koje bi trebalo da iznese. Ponekad, kad čitamo njegove poslanice ili njegove govore u knjizi Dela apostolskih, mi zamišljamo da je on uvek bio rečit, da se nikad nije dvoumio šta bi trebalo da kaže. Ali ovde on traži da se mole za njega, kako bi mogao da objavi poruku „kao što... treba govoriti“ (Kološanima 4,4). On takođe koristi veoma važnu grčku reč (*dei*) u poslednjem delu tog stiha, koja bi mogla da se prevede „kao što moram da govorim“, što upućuje na božansku neophodnost dela objavljivanja evanđelja. On je prepoznao koliko je važno da se ta poruka iznese ljudima na najvišim položajima rimske vlasti, uključujući Cezarevo domaćinstvo. 

„Nije uvek potrebno da kleknete na kolena da biste se molili. Gajite naviku da razgovarate sa Spasiteljem kada ste sami, kada šetate ili kada ste zauzeti svojim svakodnevnim poslom. Neka se srce stalno uzdiže u tihoj molitvi za pomoć, svetlost, snagu i mudrost. Neka svaki udisaj bude molitva.“ – Elen G. Vajt, *U potrazi za boljim životom*, str. 510, 511 (original).