---
title:  Muževi i žene
date:  15/03/2026
---

Novi zavet obuhvata veći broj uputstava za hrišćanske domove (videti: Efescima 5,21-6,9: Kološanima 3,18-4,1; Titu 2,1-10; 1. Petrova 2,18-3,7). Značajno je da ti „kućni kodeksi“, kako se nazivaju, nisu u potpunosti hijerarhijski uređeni, već uključuju elemente koji odnose čine ravnopravnijim i uzajamno izgrađujućim. 

`Pročitajte Kološanima 3,18.19. Kakvu ravnotežu tu vidite? Koje dodatne savete Pavle daje u tekstu Efescima 5,22-25.33?`

Neki muškarci citiraju tekst: „Žene! slušajte svoje muževe“ (Kološanima 3,18), i tu se zaustavljaju. Međutim, obratite pažnju na važnu napomenu koju Pavle dodaje: „Kao što treba u Gospodu.“ Novi zavet nigde ne uči da žene treba da se pokoravaju svim muškarcima, da supruge treba da budu podređene i potčinjene, niti da se slepo povinuju svakom hiru ili prohtevu svog muža. Pavle ističe da ženina odanost pripada najpre Gospodu, pa tek onda njenom mužu. Individualnost žene ne sme da se utopi u muževljevoj, niti on može da postupa kao da je njena savest. 

Hristova ljubav prema crkvi, koja se ogleda u tome što je predao sebe za nju, ilustruje kako bi muževi trebalo da vole svoje žene (Efescima 5,25). Da budu verni bez obzira na cenu. Da donose odluke koje su u najboljem interesu žene, premda bi normalno ti interesi trebalo da budu usklađeni. Takva ljubav olakšava ženi da posluša Božju zapovest i poštuje svog muža (Efescima 5,33). 

Zdrav hrišćanski brak odlikuje se uzajamnošću – međusobnim savetovanjem, zajedničkim promišljanjem i donošenjem odluka kao par. Ponekad, kada se odlučuje o nečemu što ima ozbiljne posledice za celu porodicu, može biti prikladno da se i deca uključe u te razgovore, ali roditelji nikad ne bi trebalo da se svađaju pred njima. Ako muž i žena ni posle toga nisu u stanju da se slože, biblijski put mira predviđa da žena pristane na muževljev sud, pod uslovom da to ne krši Božju Reč. Iz istog razloga, većina, ako ne i svi muževi, mogu da se sete trenutaka kada su bili srećni što su poslušali svoju ženu i prihvatili njen savet. Što više muž i žena sarađuju kao tim, to će srećniji biti njihov brak.

`Kako da izbegnemo ono što se, nažalost, činilo tokom cele istorije, i da prelepe principe koji su izraženi u tim stihovima ne pretvorimo u nešto veoma zlo?`