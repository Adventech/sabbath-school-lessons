---
title:  Za dalje proučavanje
date:  20/03/2026
---

„Svaki član porodice trebalo bi da bude svestan da na njemu lično počiva odgovornost da obavi svoj deo posla, kako bi doprineo udobnosti, redu i pravilnom delovanju porodice. Članovi porodice ne treba da rade jedni protiv drugih. Svi treba složno da se uključe u posao uzajamnog ohrabrivanja. Treba da pokazuju nežnost, snošljivost i strpljenje, da govore tihim, smirenim tonom, izbegavajući nered. I svako treba da učini najviše što može kako bi olakšao terete majke...

Svaki član porodice trebalo bi da razume šta se tačno od njega očekuje da uradi zajedno sa ostalima. Svima, od šestogodišnjeg deteta pa nadalje, trebalo bi da bude jasno da se od njih zahteva da nose svoj deo životnih tereta.“ – Ellen G. White, *The Adventist Home*, str. 179, 180.

„Moramo pustiti Hrista u svoja srca i domove ako hoćemo da hodamo u svetlosti. Dom bi trebalo da bude sve ono što ta reč podrazumeva. On bi trebalo da bude malo nebo na zemlji, mesto na kom se osećanja privrženosti neguju umesto da se uporno potiskuju. Naša sreća zavisi od tog negovanja ljubavi, saosećanja i iskrene učtivosti jednih prema drugima... Trebalo bi da zaboravljamo na sebe, uvek tražeći prilike da, makar i nečim sitnim, pokažemo zahvalnost za ono dobro što smo primili od drugih, i uvek tražeći priliku da razveselimo druge, da olakšamo njihove muke i terete nežnim, ljubaznim postupcima i sitnim delima ljubavi. Ta promišljena učtivost koja se začinje u našoj porodici, širi se izvan porodičnog kruga i doprinosi ukupnom zbiru životne sreće. A zanemarivanje tih sitnica čini zbir životne gorčine i žalosti.“ – Ellen G. White, *Testimonies for the Church*, sv. 3, str. 539, 540. 

**Pitanja za razgovor**

`1. Ako ste u braku, koji su vam principi pomogli u vašoj vezi? Koji savet imate za neudate i neoženjene, u pogledu toga kako bi trebalo da se pripreme za izazove koje brak uvek donosi?`

`2. Mnogi dobri, brižni roditelji, koji su podigli svoju decu u toplim hrišćanskim domovima, često dožive da njihova deca, kada odrastu, odbace veru. Koji savet i utehu možete da im pružite? Šta je možda bolje da uopšte ne govorite?	`

`3. Razgovarajte detaljnije o savetu da „mudro živite“. Suprotno tome, šta znači živeti u „ludosti“ umesto u mudrosti? Šta ste naučili iz različitih zgoda ili nezgoda, hodajući jednom ili drugom stazom?`