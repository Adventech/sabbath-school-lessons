---
title:  Hodanje u mudrosti
date:  19/03/2026
---

Koja je najvažnija istina koju mi, kao hrišćani, možemo da spoznamo? Naravno, to da je Isus Hristos umro za naše grehe, da bismo, putem vere u Njega, mi mogli da imamo večni život. To je istina do koje sami nikad ne bismo uspeli da dođemo. To je istina koja je morala da nam bude rečena ili otkrivena. I otkrivena nam je – u Božjoj Reči.

Ima mnogo istine, znanja i mudrosti koje nikad ne bismo spoznali da nam Bog to nije otkrio u svojoj Reči.  Ali to znanje i mudrost nisu nam dati samo kao spoznaja, kao nešto o čemu treba biti obavešten. Mi zapravo treba u svom životu da ispoljavamo tu istinu, to znanje i tu mudrost. 

`Pročitajte stihove Kološanima 4,5.6. U kojim situacijama, kako nam je Pavle naznačio, treba posebno da „hodimo u mudrosti“ (prevod sa engleskog)? I zašto?`

Nažalost, mi hrišćani, ponekad smo sve samo ne hrišćani! A kao što Pavle ukazuje (citirajući stih Isaija 52,5), Izrael je takođe bio kamen spoticanja za nevernike: „Jer se ime Božije zbog vas huli u neznabošcima“ (Rimljanima 2,24). Način na koji se ponašamo prema drugima, posebno onima koji nisu naše vere, veoma je bitan (videti: Titu 2,5; 2. Petrova 2,2). Hrišćanski dom, okupljanje mladih radi molitve umesto radi nestašluka, jednostavne ljubaznosti i smiren, strpljiv duh mnogo govore onima koji nas posmatraju da bi se uverili da li je naše ispovedanje vere iskreno ili ne.   

U stihu Kološanima 4,6, Pavle se usredsređuje posebno na reči koje izgovaramo: „Riječ vaša da biva svagda u blagodati.“ Više od puke ljubaznosti ili učtivosti, reči koje izgovaramo trebalo bi da budu podstaknute i prožete Božjom blagodaću kroz uticaj Svetog Duha. 

„Solju začinjena.“ Nasuprot svetovnoj definiciji „začinjenog“ govora, naše reči bi trebalo da budu prikladne i dopadljive onima kojima se obraćamo. 

„Da znate kako vam svakome treba odgovarati.“ Jedino Sveti Duh može da nam da prave reči u pravo vreme s pravim ciljem, i da pripremi umove slušalaca za poruku koju „moramo“ da objavljujemo (i ovde je upotrebljena reč dei – videti jučerašnje komentare na stih Kološanima 4,4).  

`Razmislite o svojim rečima, svojim postupcima i o tome kako „hodate“ pred drugima. Koju poruku time šaljete o svojoj veri i o tome šta znači biti hrišćanin?`