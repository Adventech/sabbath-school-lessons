---
title:  Za dalje proučavanje
date:  13/02/2026
---

„Samo oni koji neprestano primaju nove zalihe blagodati dobijaće snagu koja odgovara njihovim svakodnevnim potrebama i njihovim sposobnostima da je upotrebe. Umesto da gledaju u neko buduće vreme, kada će posebnim izlivanjem duhovne sile biti na čudesan način osposobljeni da zadobijaju duše, oni se svakoga dana predaju Bogu i traže da ih On učini sudovima spremnim za upotrebu. Svakoga dana koriste prilike za službu koje se nalaze u njihovom okruženju. Svakoga dana svedoče za Učitelja gde god da se nađu, bilo na nekom skromnom području rada u domu, ili na nekom javnom polju na kom mogu da budu od koristi.

Posvećeni radnik nalazi prekrasnu utehu u saznanju da je čak i sam Hristos u toku svog boravka na Zemlji svakoga dana tražio od Oca nove zalihe neophodne blagodati, i da je posle tih razgovora s Ocem odlazio da ojača i blagoslovi druge...

Svaki radnik koji sledi Hristov primer biće pripremljen da primi i upotrebi silu koju je Bog obećao svojoj Crkvi za prikupljanje žetve zemaljske.“ – Elen G. Vajt, *Božja zadivljujuća blagodat*, str. 117 (original).

„Bog zna naše potrebe i stara se za njih. Gospod ima riznicu zaliha za svoju decu, i može da im pruži ono što im je potrebno pod svim okolnostima. Zašto Mu onda ne verujemo? On je dao precizna obećanja svojoj deci pod uslovom istinske poslušnosti Njegovim zapovestima. Nema tereta koji On ne može da ukloni, nema tame koju On ne možda da rasprši, nema slabosti koju On ne može da pretvori u snagu, nema straha koji On ne može da umiri, nema dragocenih težnji koje On ne može da usmerava i opravda.

Mi ne treba da gledamo na sebe. Što se više bavimo svojim nesavršenostima, manje ćemo imati snage da ih prevaziđemo.“ – Ellen G. White, *That I May Know Him*, str. 224.

**Pitanja za razgovor**

`1. Setite se nekih od najlepših primera vaših molitava koje su uslišene. Kako vam to pomaže da iskusite Božji mir koji prevazilazi svaki um? A šta je sa onim molitvama koje nisu uslišene? Kako ipak možete doživeti obećani mir?`

`2. U kontekstu stiha Filibljanima 4,8, kojim mislima posvećujete svoje vreme? U kojoj meri to o čemu razmišljate jača vašu veru i hodanje sa Gospodom?` 

`3. Razgovarajte o poslednjem navedenom citatu. Koje su implikacije izjave: „Što se više bavimo svojim nesavršenostima, manje ćemo imati snage da ih prevaziđemo“? Šta je, prema tome, ključ za njihovo prevazilaženje?`