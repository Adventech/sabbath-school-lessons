---
title:  Mislite o ovome...
date:  11/02/2026
---

Mir koji prevazilazi svaki um moći će i „da sačuva srca vaša i misli vaše u Gospodu Isusu“ (Filibljanima 4,7). Našem unutrašnjem životu potrebna je zaštita. Interesantno je što stih Filibljanima 4,7 koristi vojnu metaforu u vezi sa Božjim mirom. Grčki glagol (froureō) upotrebljen je da opiše vojnički garnizon koji štiti grad od invazije (2. Korinćanima 11,32; uporediti Dela 9,24). 

Još jedan veoma važan aspekt unutrašnjeg mira obuhvata življenje u skladu s Božjom voljom. „Velik mir imaju oni koji ljube zakon tvoj, i u njih nema spoticanja“ (Psalmi 119,165). 

`Pročitajte stihove Filibljanima 4,8.9. Koja konkretna dela nam se snažno preporučuju? `

Pavle otpočinje tekst Filibljanima 4,8.9 rečima „A dalje“ i listom od šest vrlina praćenih njihovim rezimeom i ohrabrenjem da se ugledamo na Pavlov primer. Taj završni međukulturalni podsticaj dobro se uklapa u grčko-rimsku sredinu Filibe, s njenim dvojnim naglaskom na vrlini i uzoru. Zanimljivo je, međutim, da je fokus na biblijskim vrlinama, što je prilično očigledno na osnovu toga što Pavle izostavlja četiri glavne grčke vrline (razboritost, pravdu, umerenost i hrabrost). 

1. Istinito – nije slučajno što ta lista počinje glavnom biblijskom vrlinom, istinitošću, koju Isus („Zaista vam kažem...“) i ceo Novi zavet često naglašavaju (videti, na primer: Dela 26,25; Rimljanima 1,18; 1. Korinćanima 13,6; 2. Korinćanima 4,2; Efescima 4,15; 1. Timotiju 3,15; Jakov 1,18; 1. Petrova 1,22; 1. Jovanova 2,21).
2. Pošteno – grčka reč se odnosi na ličnu vrlinu (u nekim prevodima: „plemenito“ ili „pobožno“; uporediti sa upotrebom te reči u stihovima: 1. Timotiju 3,8.11; Titu 2,2). 
3. Pravedno – ta vrlina se definiše u odnosu na Božji pravedan karakter (uporediti sa upotrebom te reči u stihu Filibljanima 1,7).
4. Prečisto – misao i delovanje koji proizlaze iz Božje pravednosti koja opravdava i prima se verom (videti stih: 1. Jovanova 3,3).
5. Preljubazno (ili „lepo) – estetska lepota koja je široko zastupljena u delima Božjeg stvaranja.
6. Slavno („na dobrom glasu“ – SSP).

Kako se nijednoj od tih osobina ne bi pripisalo pagansko značenje, Pavle navodi još dve smernice za razmišljanje o tim nebeskim vrlinama: „I još ako ima koja dobrodjetelj, i ako ima koja pohvala, to mislite“ (Filibljanima 4,8). A zatim, da bi otklonio svaku sumnju i mogući nesporazum, poziva nas da praktikujemo ono što smo primili, čuli, videli i naučili iz njegovog ličnog primera (Filibljanima 4,9).