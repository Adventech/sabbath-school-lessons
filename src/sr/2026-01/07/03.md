---
title:  „Stojte u Gospodu“
date:  09/02/2026
---

`Pročitajte stihove Filibljanima 3,20.21. Na koji slikovit način Pavle opisuje kako hrišćansko „življenje“ izgleda? `

Za razliku od neprijatelja krsta, koji „zemaljski misle“ i nemaju većeg dobra od sopstvenih trbuha (Filibljanima 3,19), hrišćansko življenje je na nebesima, a naš vladar je Isus Hristos lično. Da bi istakao tu misao, Pavle naglašava potrebu da „naše poniženo tijelo“ (Filibljanima 3,21) podložno bolesti, propadanju i smrti, bude preobraženo, i da bude poput Hristovog slavnog vaskrslog tela.

**Kako sledeći odlomci opisuju to proslavljeno stanje?**

- Jov 19,25-27 
- Luka 24,39 
- 1. Korinćanima 15,42-44 
- 1. Korinćanima 15,50-54 
- Kološanima 3,4 

Na kraju će, preko Isusa, smrt kao „pošljednji neprijatelj“ biti uništena (1. Korinćanima 15,26). I to je naša najveća nada, konačno obećanje koje nam je dato u Isusu – ne samo nestanak smrti već i jedno potpuno novo telo, „telo slave“ (Filibljanima 3,21). 

U jednoj knjizi koja govori o tome kako naći „spasenje“ bez Boga, gde se tvrdi, dosta naivno, da prevazilaženje straha od smrti predstavlja „spasenje“, pri čemu autor, Luk Feri ipak priznaje da nas „hrišćanstvo osposobljava ne samo da prevaziđemo strah od smrti, već i da pobedimo samu smrt. A pošto se to čini na planu ličnog identiteta, a ne anonimnosti ili apstrakcije, to je po svemu sudeći jedina verzija koja nudi zaista definitivnu pobedu lične besmrtnosti nad našim stanjem kao smrtnika.“ – Luc Ferry, *A Brief History of Thought* (New York: HarperCollins, 2011, Kindle edition), str. 90. To je prilično značajno priznanje, budući da dolazi od jednog ateiste. 

Tako, za Pavla, naše nebesko državljanstvo obuhvata obećanje o vaskrsenju i večnom životu u vidu jednog potpuno novog postojanja koje sad jedva možemo i da zamislimo.

`Zašto je obećanje o večnom životu od presudne važnosti za sve u šta verujemo? Šta bi ovaj svet uopšte mogao da nam pruži, zbog čega bi vredelo izgubiti ono što nam Hristos nudi?`