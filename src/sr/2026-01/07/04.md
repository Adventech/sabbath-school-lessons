---
title:  Radujte se u Gospodu – uvek
date:  10/02/2026
---

`Pročitajte tekst Filibljanima 4,4-7. Kako da doživimo „mir Božij“?`

Pošto se ponovo dotakao potrebe za jedinstvom (Filibljanima 4,1-3), Pavle prelazi na drugu temu: radovanje u Gospodu (Filibljanima 4,4-7).

Koliko puta ste bili pod stresom zbog nečega što je na kraju samo od sebe nestalo isto tako brzo kao što se i pojavilo? Isus je s razlogom više puta naglasio da ne treba da brinemo (videti: Matej 6,25-34; Matej 10,19), a Petar nas podseća da sve svoje brige i strepnje možemo baciti na Gospoda, „jer se on brine za vas“ (1. Petrova 5,7). Sve veći problemi širom sveta trebalo bi, zapravo, da nas nadahnu nadom da je Gospodnji dolazak blizu (uporediti: Matej 24,33; Luka 21,28; Jakov 5,8). 

Protivotrov za brigu i uznemirenost u svemu, u svakoj situaciji, jeste upućivanje molitava vere (Filibljanima 4,6.7). Očigledno, treba da verujemo i postupamo u skladu sa svojim molitvama kao da su već uslišene, čak i pre nego što vidimo njihovo ostvarenje, jer treba da se molimo „sa zahvaljivanjem“. Dodata je takođe i reč „moljenje“ (grčki: *deēsis*), što označava trenutke krajnje potrebe i hitnosti (videti, na primer: Luka 1,13; Filibljanima 1,19; 1. Timotiju 5,5; Jakov 5,16). Naše molitve su još uvek „iskanja“, ali možemo zasigurno znati da su nam one prihvaćene, sve dok se molimo „po volji njegovoj“ (1. Jovanova 5,14). Tada možemo počivati u miru, znajući da su sva naša htenja u Božjim rukama. 

`Kako sledeći stihovi proširuju naše razumevanje Božjeg mira? Psalmi 29,11; Isaija 9,6; Luka 2,14; Jovan 14,27; 1. Korinćanima 14,33.`

Božji mir je nešto što nam svet nikad ne može dati, jer on potiče iz sigurnosti da imamo dar večnog života preko Isusa, našeg Spasitelja (Rimljanima 5,1; Rimljanima 6,23). Taj mir utiče na svaki aspekt života i „prevazilazi svaki um“ (Filibljanima 4,7). On se ne može shvatiti samo umom, kao što ukazuje grčka reč nous (um) koja se ovde koristi.  

`Kako biste opisali nekome šta znači doživeti „mir Božji“?`