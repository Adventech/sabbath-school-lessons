---
title:  Uzori
date:  08/02/2026
---

Svi mi, pre ili kasnije, nađemo ljude kojima se divimo i koje želimo da oponašamo. Za decu je naročito važno da imaju dobre uzore. U idealnom slučaju, to bi bili njihovi otac i majka. Kako odrastaju, oni će nalaziti druge uzore, možda u vezi sa zanimanjem koje su izabrali, ili čak u biografijama koje su čitali. Takođe mogu saznavati kako su različite biblijske ličnosti izlazile na kraj sa izazovima i porediti ih sa sopstvenim životnim iskustvima. 

Nažalost, u današnjim društvenim medijima postoji obilje loših uzora. Bombardovani smo „klikbejtovima“ (mamci za klikove) – pričama koje se detaljno bave raskalašnim i zbrkanim životom poznatih ličnosti. I Pavlovi čitaoci u Filibi, mada naravno nisu imali posla sa internetom, ipak su se suočavali sa sličnim izazovima. 

Činjenica je da je svet u kom je Pavle živeo bio veoma pokvaren, nemoralan i zao, kao što je i naš danas.  Uvek je bilo – i uvek će biti, sve do kraja – više nego dovoljno zla. Pitanje za nas glasi: Kako da na to odgovorimo?

`Pročitajte tekst Filibljanima 3,17-19. Kako su dobri i loši uzori opisani u tom odlomku? Koji ključevi su dati za njihovo razlikovanje?`

Ne smemo propustiti da zapazimo Pavlovu ljubav prema onima s kojima se ne slaže – on plače nad njima! Zapazite takođe da ih on ne naziva svojim neprijateljima, već neprijateljima „krsta Hristova“ (Filibljanima 3,18). Pavle je shvatio da su mnogo veće stvari u pitanju, naime, prepoznao je način na koji krst ruši barijere i dovodi nas sve na isti nivo, kao grešnike kojima je potreban Spasitelj (videti Efescima 2,11-14).  

Takođe, ne treba zanemariti ni kako Pavle podstiče Filibljane da se usredsrede na dobre primere, a ne na loše, da pažljivo posmatraju one čiji je način života umnogome sličan njegovom. Interesantno je da Pavle koristi sličan jezik kada upozorava Rimljane da se čuvaju „onijeh koji čine raspre i razdore na štetu nauke koju vi naučiste, i uklonite se od njih“ (Rimljanima 16,17). Obmanjivači u Rimu opisani su kao oni koji „ne služe Gospodu našemu Isusu Hristu nego svojemu trbuhu“ (Rimljanima 16,18). 

`Mada je, naravno, Isus jedini savršeni uzor, ima i drugih koji bi, makar u nekim oblastima, mogli da nam budu dobar primer. U isto vreme, koju vrstu uzora vi predstavljate za druge?`