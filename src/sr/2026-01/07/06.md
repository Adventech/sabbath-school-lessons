---
title:  Ključevi zadovoljstva
date:  12/02/2026
---

`Pročitajte stihove Filibljanima 4,10-13.19. Koje ključeve Pavle otkriva da bi se živelo zadovoljno i srećno?`

Kada se nađe u krajnje teškim okolnostima (kao što su glad, bolest, povreda, gubitak), čovek počinje da razmišlja o onome što je zaista bitno, i da obraća pažnju na blagoslove koji se obično olako shvataju. Kada smo „poniženi“ (Filibljanima 4,12), kad „oskudevamo“ (SSP), ili smo ostavljeni „skoro bez ičega“ (prevod sa engleskog), to je prilika da se uzdignemo u veri. 

I obrnuto, kada „izobilujemo“, uvek treba da budemo svesni da sve to može nestati u trenutku (videti: Priče 23,5). Kao što nas Jov i Pavle podsećaju, ništa nismo doneli na ovaj svet kada smo rođeni, i ništa nećemo poneti sa sobom u grob (Jov 1,21; 1. Timotiju 6,7). 

Zapazite sledeća biblijska obećanja:

- Psalmi 23,1 – „Gospod je pastir moj, ništa mi neće nedostajati.“
- Matej 6,32 – „Zna i otac vaš nebeski da vama treba sve ovo.“
- 1. Petrova 5,7 – „Sve svoje brige bacite na nj, jer se on brine za vas.“
- Filibljanima 4,19 – „A Bog moj da ispuni svaku potrebu vašu po bogatstvu svojemu u slavi, u Hristu Isusu.“

I najlepše od svih: „Sve mogu u Isusu Hristu, koji mi moć daje“ (Filibljanima 4,13). Verovatno niko od nas ne može u potpunosti da shvati šta to „sve“ podrazumeva. Svakako, kao u slučaju bilo kog zahteva za Božjom pomoći i snagom, moramo tražiti u skladu s Njegovom voljom. Ali mi često čak ne tražimo ni to što znamo da je u skladu s Njegovom voljom. Zato Jakov kaže: „Nemate, jer ne ištete“ (Jakov 4,2). 

Evo nekih stvari koje možemo tražiti s poverenjem, jer znamo da su u skladu s Božjom voljom: 

- Spasenje naših najmilijih ili nekog prijatelja (1. Timotiju 2,3.4)
- Hrabrost da govorimo o svojoj veri (Otkrivenje 22,17)
- Oproštenje kad priznamo i napustimo nešto što je pogrešno (1. Jovanova 1,9)
- Snagu da poslušamo Božje zapovesti (Jevrejima 13,20.21)
- Ljubav prema onima koji nas mrze i zlostavljaju (Matej 5,44)
- Mudrost u izazovnim prilikama (Jakov 1,5)
- Razumevanje istine u Božjoj Reči (Jovan 8,32)

`Kako se nosite s tim kada se za nešto molite, a to se još uvek ne ostvaruje, ili se možda nikad neće ni ostvariti?`