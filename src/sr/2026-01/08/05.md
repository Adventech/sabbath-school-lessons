---
title:  „Početak“ (i Začetnik)
date:  18/02/2026
---

`Pročitajte stih Kološanima 1,18. Kako je ideja o Hristu kao glavi povezana sa idejom o Njemu kao „početku“? `

U jevrejskom jeziku reči za glavu (*roʾš*) i za početak (*rēʾšît*) su srodne. Ta druga reč se prvi put pojavljuje u Svetom pismu već u stihu 1. Mojsijeva 1,1: „U početku [rēʾšît]  stvori Bog nebo i zemlju.“ Isus je glava čovečanstva i crkve, ne samo zbog Utelovljenja, već i zato što je Stvoritelj.  

U grčkom jeziku, reč za početak (*arhē*) ima široko značenje. Ovde se „početak“ odnosi na Isusa kao na izvor ili začetnika crkve (Kološanima 1,18), koji je samim tim i njena Glava, baš kao što je i „početak“ ili začetnik stvaranja. 

Isus nije samo začetnik u pogledu stvaranja i crkve, On je takođe – putem svog vaskrsenja iz mrtvih (Rimljanima 6,3.4) – začetnik novog stvaranja. Budući da je plata za greh smrt, Njegova pobeda nad smrću takođe ukazuje na Njegovu pobedu nad grehom i moć koju On ima da nas ponovo stvori po svom liku. Sve to jasno pokazuje zašto je On „prvorođeni iz mrtvijeh“ (za značenje reči „prvorođeni“, videti proučavanje od ponedeljka). Njegovo vaskrsenje je primarno, rodonačelno, iako nije prvo (Mojsije je bio prvi, zbog čega je usledio spor sa đavolom oko njegovog tela [Juda 9]). Bez Hristovog vaskrsenja, niko drugi ne bi mogao da bude podignut iz mrtvih.

Korisno je u ovom trenutku osvrnuti se ukratko na sve razloge koje Pavle navodi za preuzvišenost koja pripada Isusu: 

1. On je savršeni odraz nevidljivog Boga. 
2. On je taj preko koga je sve stvoreno.
3. On je postojao pre svake tvari, i sve je sastavljeno u Njemu.
4. On je glava crkve, koja je Njegovo telo.
5. On je začetnik stvaranja i ponovnog stvaranja.
6. On je pobedio greh i smrt i time stekao pravo da vaskrsne sve koji polažu svoje poverenje u Njega kao Spasitelja.
7. Isus je oduvek postojao, ali sada, zahvaljujući svemu ovome, On je došao do preuzvišenosti kao Glava čovečanstva i Glava crkve. 

`Šta morate da promenite da biste mogli potpunije da iskusite Hristovu preuzvišenost u sopstvenom životu?`