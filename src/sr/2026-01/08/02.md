---
title:  Slika nevidljivog Boga
date:  15/02/2026
---

Kad pogledamo u ogledalo ili fotografiju, vidimo svoj lik, ali to je ravan, dvodimenzionalan prikaz. U izvesnom pogledu, skulptura daje jasniju predstavu, ali je ipak daleko od žive, dišuće, pokretljive realnosti. Biblijski pojam slike ili obličja, premda se ponekad odnosi i na te slabije predstave, ipak ukazuje na nešto mnogo šire.  

`Pročitajte sledeće tekstove: 1. Mojsijeva 1,26.27; 1. Mojsijeva 5,3; 1. Korinćanima 15,49; 2. Korinćanima 3,18 i Jevrejima 10,1. Ukratko navedite različita značenja „obličja“ u tim stihovima. Koliko se ona mogu razlikovati od opisa Isusa kao Božjeg obličja, odnosno Božje slike?`

Ljudska bića su stvorena tako da budu što je moguće sličnija Bogu – u fizičkom, duhovnom, relacionom i funkcionalnom smislu. Ipak, ljudi odražavaju Božji lik samo u izvesnim aspektima, a greh je oštetio čak i to. Ali Isus nam je omogućio da „vidimo“ nevidljivog Boga. „Koji vidje mene“, kazao je Isus, „vidje oca“ (Jovan 14,9). On je „verni odraz“ Božje prirode (Jevrejima 1,3, NSP). On je Božja misao koja se čuje i Božji karakter koji se vidi. 

`Pročitajte stihove: Matej 11,27 i Jovan 1,1.2.14.18. Zašto je Isus u jedinstvenom smislu sposoban da otkrije Oca? `

**Zapazite na koje još načine Isus opisuje svoj odnos sa Bogom Ocem**:

- „Otac moj doslije čini, i ja činim“ (Jovan 5,17).
- „Ja i otac jedno smo“ (Jovan 10,30).
- „Niko neće doći k ocu do kroza me“ (Jovan 14,6).

Isus je takođe u više navrata opisao sebe pozivajući se, u apsolutnom smislu, na Božje ime: „JA SAM“ (videti: 2. Mojsijeva 3,14); „Ja sam hljeb života“ (Jovan 6,35); „Ja sam vidjelo svijetu“ (Jovan 8,12); „Ja sam pastir dobri“ (Jovan 10,11.14); „Ja sam vaskrsenije i život“ (Jovan 11,25); „Ja /sam/ u ocu i otac u meni“ (Jovan 14,11) i „Ja sam prije nego se Avraam rodio“ (Jovan 8,58). 

`Kada bi Isus bio bilo ko drugi osim Bog lično, šta bi to značilo ako ne da je Otac poslao neko stvoreno biće da umre za nas? Zašto je to tako radikalno, tako suštinski različito od činjenice da je sam Bog, u ličnosti Isusa Hrista, umro za nas?`