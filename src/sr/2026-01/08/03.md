---
title:  Prvorođeni nad svim što je stvoreno
date:  16/02/2026
---

U Novom zavetu izrazi „prvorođeni“ i „jedinorodni“ skoro uvek se odnose na Isusa (videti: Luka 2,7; Rimljanima 8,29; Jevrejima 1,6; Otkrivenje 1,5), uključujući oba javljanja u Poslanici Kološanima. Ali čak i kad se odnosi na nekog drugog, to ne znači nužno da je taj neko u hronološkom smislu rođen prvi. Biblijski pojam „prvenca“ naglašava poseban odnos koji sin ima sa svojim ocem, bez obzira na redosled rađanja. Takođe, ima slučajeva da su mlađi sinovi bili istaknutiji – Isak, Jakov i Josif, da navedemo samo neke.  

David, premda najmlađi od osmorice sinova, bio je pomazani car (1. Samuilova 16,10-13), a preko psalmiste, Bog je rekao: „I ja ću ga učiniti prvencem, višim od careva zemaljskih“ (Psalmi 89,27). On je takođe rekao Mojsiju: „Izrailj je sin moj, prvenac moj“ (2. Mojsijeva 4,22). U tom smislu, dakle, taj izraz označava „prvenca“ kao nekoga ko je najistaknutiji.

`Pročitajte Kološanima 1,15-17. Koje razloge Pavle navodi za to što za Isusa kaže da je „rođen prije svake tvari“? `

Očigledno, Pavle ne namerava da kaže da je Isus bio prvo stvoreno biće. On zapravo kategorički isključuje tu mogućnost. Dvaput, na dva različita načina, on kaže da je Isus sve stvorio. Sve je stvoreno od Njega i za Njega (Kološanima 1,16). U oba slučaja, Isus je naznačen kao Biće preko kojeg je Bog sproveo proces stvaranja (videti takođe: Efescima 3,9; Jovan 1,1-3; Otkrivenje 4,11). 

Pavlova izjava je sveobuhvatna do krajnjih granica. „Sve“ znači sve – u prostornom (nebo  i zemlja), ontološkom (vidljivo i nevidljivo) i funkcionalnom smislu (prestoli, gospodstva, poglavarstva, vlasti). Ovi potonji izrazi uglavnom se odnose na anđeoska bića (videti: Efescima 3,10; Efescima 6,12). Kao da je hteo da se osigura da neće biti pogrešno shvaćen, Pavle takođe ukazuje da je Isus postojao „prije svega“ (Kološanima 1,17). Grčki izraz koji je tu upotrebljen može da označava prvenstvo po rangu kao i u vremenskom smislu, ali u svakom drugom primeru u Pavlovim spisima on se odnosi na vreme (videti, na primer: 1. Korinćanima 2,7; Galatima 1,17; Efescima 1,4).

Još jedan razlog koji Pavle navodi za Isusovo prvenstvo je to što se u Njemu „sve drži na okupu“ (Kološanima 1,17, SSP). Grčka reč (synistēmi) bukvalno znači „spojiti, okupiti“ ili „ujediniti“. Isus je ujedinjujući faktor svemira, ne samo zbog svoje uloge kao Stvoritelja, već i zato što je Iskupitelj. 

`Bog, Stvoritelj, umro je za nas. Šta bi naša dela mogla tome da pridodaju? Zašto je pomisao da bi naša dela mogla nešto da dodaju onome što je Hristos već učinio za nas zapravo bogohulna?`