---
title:  Um Hristov
date:  21/01/2026
---

Muhamed Ali je jednom prilikom rekao: „Ja sam najveći.“ U avgustu 1963. godine, šest meseci pre nego što je osvojio svetski bokserski šampionat u teškoj kategoriji, on je čak izdao muzički album pod naslovom „Ja sam najveći“. Muhamed Ali je, nesumnjivo, bio veliki sportista, ali on nije primer koji treba da sledimo ako hoćemo da imamo um Hristov. 

Za razliku od njega, Isus je bio savršeno bezgrešan. Premda je bio kušan „u svačemu... kao i mi“ (Jevrejima 4,15), nikad nije zgrešio, čak ni u mislima. Pored toga, stih Jevrejima 5,8 ističe, „iako i bijaše sin Božij, ali od onoga što postrada nauči se poslušanju.“ Isusovo potčinjavanje Očevoj volji bilo je uvek savršeno. Ni u jednom trenutku nije odbio da se pokori mada to, nesumnjivo, često nije bilo lako. 

`Pročitajte tekst Filibljanima 2,5-8, koji neki smatraju najmoćnijim i najlepšim tekstom u Svetom pismu. Šta nam Pavle tu govori? Kakve su implikacije tih reči? Što je najvažnije, kako da u sopstvenom životu primenimo principe koji su tu izloženi?`

Isus, koji je jednak sa Bogom, koji je Bog, ne samo da je preuzeo na sebe ljudsku prirodu, već je postao i „sluga“ (doulou, sluga, rob), a onda je prineo sebe na žrtvu za naše grehe! Na drugom mestu Pavle kaže da je On postao „kletva za nas“ (Galatima 3,13). Bog, naš Stvoritelj, umro je na krstu kako bi bio i naš Iskupitelj, a to je zahtevalo da On postane i kletva za nas.  

Kako da naš um uopšte shvati i prihvati to o čemu je ovde reč? Štaviše, kako da činimo to što nam je u tim tekstovima rečeno da činimo, a to je da imamo istu vrstu spremnosti da se ponizimo i žrtvujemo za dobrobit drugih? 

Na drugom mestu, Isus je rekao: „A najveći između vas da vam bude sluga. Jer koji se podiže, poniziće se, a koji se ponižuje, podignuće se“ (Matej 23,11.12). To na mnogo načina odražava ono što nam Pavle u tekstu Filibljanima 2,5-8 govori da i mi treba da činimo. 

Jasnije rečeno, Pavle ovde govori ono što je ranije rekao o tome da ništa „ne činite uz prkos ili za praznu slavu“ (Filibljanima 2,3).

`Kako bi trebalo da odgovorimo na to što je Hristos učinio za nas, kao što je opisano u tekstu Filibljanima 2,5-8? Koji odgovor bi uopšte mogao biti adekvatan ili dostojan onoga što je Hristos učinio za nas, osim možda da padnemo na svoja kolena i da Mu se poklonimo? Zašto je tako pogrešno misliti da naša dela mogu išta da dodaju onome što je Hristos već učinio za nas?`