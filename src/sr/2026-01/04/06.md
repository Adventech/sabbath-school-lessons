---
title:  Tajna pobožnosti
date:  22/01/2026
---

Jedan popularan stih u Bibliji je 1. Korinćanima 8,2: „Ako li ko misli da što zna, ne zna još ništa kao što treba znati.“ Ne postoji tema o kojoj mi sve znamo. Uvek možemo naučiti nešto više o bilo čemu. A koliko je tek to istina kada je reč o večnim realnostima povezanim sa Božanstvom i utelovljenjem! Pavle često pominje Hristovu neverovatnu spremnost da se ponizi, koja se ogleda u tome što je postao ljudsko biće. To je tema koja čak ni u večnosti neće moći da se iscrpi. 

`Pročitajte sledeće stihove: Rimljanima 8,3; Jevrejima 2,14-18 i Jevrejima 4,15. U čemu se ogledalo Hristovo dragovoljno poniženje i Njegovo preuzimanje ljudske prirode?`

Kako je bilo moguće da večni Sin Božji, pod uplivom Svetog Duha (videti Luka 1,35), postane božansko-ljudsko biće u Marijinoj utrobi? Zapanjujuće je to kako je Večiti i Beskonačni iznenada mogao da postane konačno ljudsko biće podložno smrti. To je srž onoga što Pavle naziva „tajna pobožnosti“ (1. Timotiju 3,16). 

U prelepoj himni u Filibljanima 2, Pavle u izvesnom pogledu razrađuje to dragovoljno poniženje potpunije nego bilo gde drugde u Svetom pismu. 

- „Ako je i bio u obličju Božijemu“ (Filibljanima 2,6). Reč morfē (obličje) odnosi se na Njegovu božansku prirodu, na to da je Isus bio jednak Ocu (uporediti sa stihom Jovan 1,1).
- „Lišio samoga sebe“ (Filibljanima 2,7, Čarnić). Tajanstvena priroda Isusovog lišavanja sebe svojih božanskih prerogativa – kako bi mogao da postane uistinu čovek i bude kušan kao i mi – prosto je zapanjujuća.
- „Ponizio sam sebe“ (Filibljanima 2,8). Preuzimanjem ljudske prirode, Isus je prešao put od nekoga ko poseduje sveopštu vlast do poslednjeg sluge, što je suprotno Luciferovom cilju.
- „Do same smrti, a smrti krstove“ (Filibljanima 2,8). Nije bilo sramotnijeg načina umiranja od onog koji je Isus izabrao, pošto je to isplanirao zajedno sa Ocem, kada je zasedao njihov „s(a)vjet mirni“ (Zaharija 6,13). Ilustrovao je to unapred preko Mojsija koji je podigao zmiju (4. Mojsijeva 21,9; Jovan 3,14), i tako postao Onaj „koji ne znadijaše grijeha“, a koji je nas radi učinjen grehom, „da mi budemo pravda Božija u njemu“ (2. Korinćanima 5,21).

`Kako bi usmeravanje pažnje na ono što je Isus učinio za nas na krstu – sagledavanje krsta kao našeg uzora predanja i poniznosti – trebalo i moglo da nas učini poniznijima i pokornijima Bogu?`