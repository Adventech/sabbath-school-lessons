---
title:  Nejedinstvo u Filibi
date:  18/01/2026
---

`Pročitajte tekst Filibljanima 2,1-3. Koji su faktori po svoj prilici doveli do razjedinjenosti unutar crkve? Šta Pavle predlaže kao lek?`

Za Pavla mora da je predstavljalo ogromno razočaranje da crkvu koju je osnovao i toliko voleo vidi mučenu rivalstvom i obuzetu svađom i nadmetanjem. On koristi vrlo snažan jezik da opiše te probleme. „Prkos“ ili „sujetno častoljublje“ (na engleskom: „sebična ambicija“) je prevod reči (grčki: eritheia), korišćene ranije u stihu Filibljanima 1,16, gde se odnosi na Pavlove rivale u Rimu, koji su gledali samo lične interese i bili skloni da veličaju sebe umesto da unapređuju Hristovo delo.  

„Prkos“ ili „sebična ambicija“ spada u dela telesna (Galatima 5,20) a, kao što Jakov napominje, „gdje je zavist i svađa ondje je nesloga i svaka zla stvar“ (Jakov 3,16). Grčka reč za „uobraženost, taštinu“ koristi se samo ovde u Novom zavetu, ali se pojavljuje u vanbiblijskoj književnosti u smislu arogancije, isprazne gordosti i preuveličanog osećaja sopstvene važnosti. Pavle koristi jednu srodnu reč kad opominje Galaćane: „Da ne tražimo lažne slave razdražujući jedan drugoga, i zavideći jedan drugome“ (Galatima 5,26).

Zapazite rešenja za te probleme koja Pavle navodi: 

1. *Poučenje u Hristu.* U nastavku Pavle koristi Hristov lični primer kao snažnu motivaciju. 
2. *Uteha ljubavi.* Isus otkriva božansku ljubav i zapoveda nam: „Da imate ljubav među sobom, kao što ja imadoh ljubav k vama“ (Jovan 15,12).
3. *Zajednica Duha.* Prisustvo Svetog Duha uspostavlja bliske hrišćanske odnose poput onih koji su prožimali ranu crkvu (Dela 2,42; uporediti sa 2. Korinćanima 13,14).
4. *Srce žalostivo (saosećanje).* Vidimo da se ta božanska vrlina često ispoljavala u Hristovom životu (videti: Matej 9,36; Matej 20,34; Marko 1,41), a opisana je i u parabolama o dobrom Samarjaninu (Luka 10,33) i izgubljenom sinu (Luka 15,20).
5. *Milost.* Ta osobina, koju je Isus ličnim primerom pokazivao, treba da se vidi i u životu Njegovih sledbenika (Luka 6,36).
6. *Biti jedno u nameri i ljubavi, usaglašavati se u mišljenju i delovanju.* Kakva slika! Teško je i zamisliti kako bi snažnije Pavle mogao da naglasi važnost jedinstva. Kao što će on potom istaći, treba da imamo um koji se bavi onim „što je i u Hristu Isusu“ (Filibljanima 2,5).