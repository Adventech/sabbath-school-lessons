---
title:  Isusova samilost 
date:  20/01/2026
---

Sve veći broj kompanija širom sveta radi na tehnologijama koje kombinuju procesorsku moć (sposobnost obrade podataka) računara sa ljudskim mozgom. Drugim rečima, naučnici se nadaju da će spajanjem ljudskog uma sa računarom moći da utiču na naše misli preko tih računara. Premda bi upotreba takvih moždanih implanta kod ljudi mogla da obeća pozitivne rezultate, koji uključuju pomoć u kontroli epilepsije, depresije i Parkinsonove bolesti, nije teško zamisliti ni mnogo zloćudniju upotrebu. Po svemu sudeći, nismo daleko od kontrole uma (tzv. „ispiranja mozga“).

U izvesnom smislu, to već postoji. Naš um je kao računar, samo daleko nadmoćniji. Stalni protok informacija kojima smo svakodnevno izloženi „programira“ naš um, uslovljava naše misli i upravlja našim postupcima. Kada se udubimo u medijske sadržaje, svetovni način razmišljanja drugih ljudi utiskuje se u naš um, i mi počinjemo da razmišljamo na isti način. To je isto kao da su umovi drugih ljudi usađeni u naš, ili da su stopljeni s našim umom. 

Ali mi, poput Isusa, treba da imamo „duhovno mudrovanje“ (Rimljanima 8,6). „U Bogu što je niko ne zna osim Duha Božijega“, kome Pavle suprotstavlja „duha ovoga svijeta“ (1. Korinćanima 2,11.12). Ko je naš učitelj? I šta učimo? 

`Pročitajte stih Filibljanima 2,5. Šta mislite, šta znači imati „um“ Hristov? `

Mi, u krajnjoj liniji, možemo da promenimo svoj um, svoj način razmišljanja, ali ne i svoje srce. To može samo Bog. Sveti Duh treba da izvrši operaciju srca nad nama, koristeći „mač duhovni“ (Efescima 6,17), „živu“ i „jaku“ reč Božiju, koja „prolazi tja do rastavljanja i duše i duha, i zglavaka i mozga, i sudi mislima i pomislima srdačnijem“ (Jevrejima 4,12). Jedino pomoću Svetog Duha možemo zaista upoznati sebe, jer nas, po prirodi stvari, naše srce zavarava (Jeremija 17,9). Jevrejska reč za „prevarno“ (*‘aqov*) odnosi se na neravan, džombast teren na kom se spotičemo. U širem značenju, to se odnosi na misli koje su mučne, uvrnute, izvitoperene. Mi se moramo preobraziti „obnovljenjem“ svog uma, da bismo mogli „kušati koje je dobra i ugodna i savršena volja Božija“ (Rimljanima 12,2). 

`Zašto je tako važno da sledimo ono što nam Pavle ovde kaže: „A dalje, braćo moja, što je god istinito, što je god pošteno, što je god pravedno, što je god prečisto, što je god preljubazno, što je god slavno, i još ako ima koja dobrodjetelj, i ako ima koja pohvala, to mislite“ (Filibljanima 4,8)?`