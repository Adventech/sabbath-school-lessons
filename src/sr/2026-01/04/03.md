---
title:  Izvor jedinstva
date:  19/01/2026
---

Razmišljajte više o Pavlovom naglasku na jedinstvu u stihu Filibljanima 2,2, gde on u suštini kaže istu stvar na četiri različita načina. Zapazite takođe fokus koji on stavlja na um, misli i osećanja. Dok su verske vođe bile sklone tome da naglašavaju spoljašnje ponašanje, Isus se usredsređivao na misli i osećanja. Na primer, bogati mladi poglavar je tvrdio da je oduvek držao zakon. Međutim, rekavši mu da proda sve što ima, da to razdeli siromasima i počne da Ga sledi, Isus je ispitivao koliko je on vezan za svetovne stvari. Takođe je kazao da je ono što dolazi iz srca (uma) zapravo ono što prlja čoveka: „Jer od srca izlaze zle misli, ubistva, preljube, kurvarstva, krađe, lažna svjedočanstva, hule na Boga“ (Matej 15,19), i „usta govore od suviška srca“ (Matej 12,34). 

`Pročitajte tekst Filibljanima 2,3.4. Na koje praktične korake ih Pavle podstiče kako bi se postiglo jedinstvo u crkvi?`

Pavlove reči dočaravaju sliku poniznosti: smernost uma, smatranje drugih boljim od sebe, briga za interese drugih, a ne samo za svoje. Lakše je to reći nego učiniti, zar ne? Međutim, to su principi koje je važno imati na umu u svim našim odnosima sa drugima. Često smo skloni da se u razgovoru više koncentrišemo na sopstveni odgovor na nešto što je rečeno, nego na slušanje da bismo razumeli šta druga osoba govori, i pokušali da problem sagledamo s njene tačke gledišta. Često do sukoba dolazi zbog običnih nesporazuma, koji bi se mogli izbeći jednostavno aktivnim slušanjem. Možda se nećemo složiti, ali slušanje i nastojanje da razumemo gledište druge osobe predstavlja prvi korak u negovanju zdrave komunikacije i poverenja. 

Pavle govori o jedinstvu „[proizašlom od] Duha“ (Efescima 4,3), što dovodi do toga da „pomoću spone mira održite jedinstvo“ (Efescima 4,3, SSP). Ako postoji sukob u crkvi, Sveti Duh može da smiri situaciju i dovede nas do jedinstva, stvarajući harmoniju. U istom poglavlju, Pavle pominje „jedinstvo vjere i poznanje sina Božijega“ (Efescima 4,13). To dvoje je povezano. To što imamo istu veru, isto shvatanje Svetog pisma koje proističe iz poznavanja Hrista i Njegovih učenja, od presudne je važnosti da bi jedinstvo preovladalo među nama. 

`Kakvo je to „umiranje sebi“ koje bi dovelo do toga da zaista počnemo da cenimo druge više nego sebe? Kako možemo to da naučimo? Koliko bi drugačiji bili naši odnosi kad bismo svi tako živeli?`