---
title:  Poruka za Laodikiju
date:  26/03/2026
---

`Pročitajte tekst Kološanima 4,16-18; uporedite sa Kološanima 2,1-3. Razmišljajući o Isusovoj poruci za Laodikiju (videti jučerašnje proučavanje), kakvu povezanost zapažate sa Poslanicom Kološanima, koja je takođe trebalo da se pročita u laodikijskoj crkvi Pavlovih dana?`

Tokom istorije Božjeg naroda kroz vekove isti problemi javljali su se uvek iznova. Proroci su ukoravali Izraelce koji su želeli bogosluženje po ugledu na svet, i podsticali su ih da se pokaju pre nego što bude prekasno. Isaija je čak jadikovao: „Kako posta kurva vjerni grad!“ (Isaija 1,21) i nagovarao narod da se vrati Bogu radi oproštenja i očišćenja (Isaija 1,16-20). I Jovan Krstitelj (Matej 3,2.8-10) i Isus (Matej 4,17; Matej 12,33-37) pozivali su Izraelce da se pokaju i donesu plod koji će moći da se održi pred sudom poslednjeg vremena. Apostoli su nosili sličnu poruku (Dela 2,38; Dela 3,19; Dela 17,30; 2. Korinćanima 7,9.10). 

`Uporedite sledeće odlomke: Isaija 60,1-3 sa tekstom Otkrivenje 18,1-4, i Isaija 62,1-5 sa stihovima Otkrivenje 19,7.8. Koje sličnosti postoje između poruka u te dve knjige?`

Bog će ujediniti nebo i zemlju. Ali zbog velike borbe, to mora da se odvija postupno:  

1. Na Golgoti, sotona je izgubio svaku naklonost koju je još imao među nebeskim bićima (Jovan 12,31). 
2. Kroz Hristovu sudijsku službu u nebeskom svetilištu, Božji narod je opremljen „svakim dobrom za izvršavanje njegove volje“ (Jevrejima 13,21, SSP), i upodobljen je za nebo. 
3. Tokom milenijumskog suda i konačnog suda posle milenijuma, sva preostala pitanja biće zauvek razrešena, a greh i nepokajani grešnici biće uništeni u jezeru večnog ognja, koji takođe čisti i zemlju (Otkrivenje 21,8).
4. Tek sa nestankom greha, nebo i zemlja će konačno moći da se sjedine (Otkrivenje 21,3). 

`Šta vi lično (ne gledajući ni u koga dugog) možete da preduzmete da biste ostali verni Bogu i istini koju nam On daje? Odnosno, koje izbore pravite koji otkrivaju kome zaista pripada vaše srce?`