---
title:  Pouke o evanđeoskom radu 
date:  22/03/2026
---

Od Pavla saznajemo mnogo toga o širenju evanđelja. Njegova putovanja obuhvatila su, prema nekim procenama, više od 21.500 kilometara. To je zapanjujuće, kada uzmemo u obzir da je veći deo tog puta prevalio peške, a deo vremena je bio u zatvoru. 

Pavle je proveo značajno vreme u trgovačkim centrima, kao što su Korint i Efes, iz kojih je poruka mogla da se širi ka gradovima u unutrašnjosti. Imao je običaj i da se vraća u crkve koje je osnovao, kako bi ojačao i ohrabrio nove vernike u njima. Kada nije mogao lično da posećuje crkve, slao je pisma. Tako su vernici znali da ih se on seća i da mu je stalo do njih. 

`Pročitajte tekst Kološanima 4,7-9; uporedite sa: Efescima 6,21. Kako je Tihik opisan i koje razloge Pavle navodi zato što je njega i Onisima poslao u Kolosu?`

Neke stvari je najbolje saopštiti usmeno, a ne pisanim putem. Bilo bi zanimljivo znati koje su novosti njih dvojica preneli Kološanima. Sudeći prema Pavlovoj želji da ih te vesti „uteše“ i „obodre“ (Kološanima 4,7-9), one su verovatno uključivale detalje o Pavlovim okolnostima u zatvoru. U svakom slučaju, takva komunikacija je takođe bila važna i kao sredstvo očuvanja ličnih veza koje drže vernike na okupu.  

Tihik, čije ime znači „srećan“, bio je očigledno pouzdani izaslanik. Opisan kao „ljubazni brat“ i „vjerni sluga i drugar“, bio je jedan od dvojice ljudi iz Azije koje je Pavle odabrao (Dela 20,4) da mu se pridruže na putovanju, kada su nosili prikupljena sredstva za pomoć osiromašenim vernicima u Jerusalimu. Bio je sa Pavlom i tokom njegovog drugog zatočeništva u Rimu, odakle je poslat u Efes da podupre tamošnje delo (2. Timotiju 4,12). Pavle je razmišljao i o tome da ga pošalje Titu na Krit (Titu 3,12). Na putovanju u Kolosu pratio ga je Onisim, koji se, pod Pavlovim uticajem, obratio u Rimu (videti 1. Pouku), i koji je ovde opisan kao „veran i ljubazan“.

Pavle je po svemu sudeći i sam želeo da sazna nešto o prilikama vernika u Kolosi. Ne bi bilo teško poslati mu vesti preko nekoga, ako ne i samog Tihika. Bio je to još jedan način na koji je Pavle prenosio svoju ljubav i brigu za tamošnje vernike, iako sam nikad nije posetio tu crkvu. Bio je to i način da ih osnaži u veri kako bi i oni mogli da dosegnu druge.

`Kako te lične pojedinosti u Pavlovim pismima ne samo da pokazuju njegovu ljudsku stranu, već, u manjem obimu, potvrđuju valjanost njegove službe?`