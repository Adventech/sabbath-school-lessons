---
title:  Povezanost unutar crkve
date:  23/03/2026
---

U današnjem svetu koji je povezan putem interneta, društvenih medija i bezbrojnih uređaja, teško je zamisliti izazov s kojim se Pavle suočio, pomažući crkvama da se osete kao deo nečeg većeg od njihovih sopstvenih lokalnih zajednica. 

`Pročitajte stihove Kološanima 4,10.11. Osim slanja vesti tamo i natrag preko izaslanika (Kološanima 4,7-9), na koje još načine je Pavle ohrabrivao povezivanje? U svetlu nekih od problema kojima se on bavi u ovoj poslanici, koja poruka se mogla preneti preko tih pozdrava?`

Tim pozdravima Pavle gradi i neguje povezanost među vernicima. Tu saznajemo da je Marko bio Varnavin rođak. Pavle time utire put za Markovu moguću posetu Kolosi. Aristarh je opisan doslovno kao „ratni zarobljenik“ zajedno sa Pavlom, što znači da je bio zajedno sa njim u zatvoru. Oni su bili vojnici pod „oružjem Božijim“ (Efescima 6,10.11), boreći se da sotonine zarobljenike oslobode za službu u Božjem carstvu (videti: 2. Timotiju 2,1-4). Isus/Just (jevrejsko i rimsko ime koje na grčkom zvuči veoma slično, kao Savle i Pavle) takođe im je preporučen kao pouzdani saradnik u delu evanđelja. 

Pominjući Aristarha, Marka i Justa, Pavle ističe da su oni jevrejski vernici („iz obrezanja“). Zatim pominje trojicu obraćenih neznabožaca: Epafrasa, Luku i Dimasa (Kološanima 4,12-14). Značajno je što su svi oni, uprkos nekim tenzijama u crkvi između Jevreja i obraćenih neznabožaca, bili u stanju da zajedno i uspešno rade, jedinstveno i skladno. Međutim, kad kaže da su to „jedini“ njegovi pomagači, Pavle kao da izražava izvesno razočaranje što više jevrejskih hrišćana nije stalo uz njega u njegovim stradanjima. Pa ipak, značajno je što se Jovan Marko, koji je dosta godina ranije napustio Pavla i Varnavu tokom njihovog prvog misionarskog putovanja (Dela 13,13), u ovom trenutku pokazao ne samo kao veran, već i kao „uteha“ za Pavla (Dela 15,36-40). 

Pretnje jedinstvu nisu ništa novo. Poslednjih godina Adventistička crkva je, šireći se globalno, pretrpela duboke promene, i razne sile su neprestano i žestoko nasrtale na njeno jedinstvo. Taj pritisak na jedinstvo može se osetiti na svakom nivou crkve.

`Kako vi, u svojoj lokalnoj crkvi, možete raditi na smanjenju svega onoga što preti jedinstvu? Koji su to pritisci na lokalnom nivou, i šta se može preduzeti povodom toga?`