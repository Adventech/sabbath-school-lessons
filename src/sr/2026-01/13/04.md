---
title:  Stajati u svemu što je po Božjoj volji
date:  24/03/2026
---

Više knjiga je napisano o ciljem vođenom životu i ciljem vođenoj crkvi. Premda biti „ciljem vođen“ možda nije baš sasvim ispravno, jasan „fokus na cilj“ od presudne je važnosti za ostvarenje bilo kog smislenog poduhvata. Život i služba apostola Pavla, kao i njegovih saradnika i ostalih apostola, predstavljaju primer takvog fokusa (videti: Filibljanima 3,13.14). Rezultati govore sami za sebe – evanđelje se brzo pronelo celim Rimskim carstvom i šire (Kološanima 1,23). Isti fokus je potreban i danas.

`Pročitajte stihove Kološanima 4,12.13. Koji cilj je tu opisan i kako on treba da se ostvari?`

Kao što smo pomenuli u prethodnoj pouci, verovatno je Epafras bio taj preko koga se evanđelje proširilo do Kolose i obližnjih gradova, Laodikije i Jerapolja (videti 1. Pouka). Njegovi pozdravi i molitve za te crkve predstavljali su nesumnjivo veliko ohrabrenje za tamošnje vernike. Epafrasove molitve imale su jasan fokus – da Kološani „stoje savršeni i celi u svemu što je po Božjoj volji“ (Kološanima 4,12, prevod sa engleskog). Hajde da pažljivo razmotrimo bogate elemente te molitve.

*Stoje*. Ta reč znači stajati čvrsto i nepomično, što je moguće jedino kada smo „utemeljeni i tvrdi“ u veri i sigurni u istinitost evanđelja (Kološanima 1,23). Pavle tu istu reč koristi više puta u vezi s našom bitkom protiv „lukavstva đavolskoga“ (Efescima 6,11), i odupiranjem silama tame uz pomoć božanske sile, tako što se oblačimo u „sve oružje Božije“ (Efescima 6,10-18; uporediti sa: 2. Timotiju 2,19). 

*Savršeni*. Ta reč se odnosi na savršenstvo karaktera koja svoj krajnji izraz nalazi u žrtvenoj ljubavi (Matej 5,44.48) onih koji nikad neće tvrditi za sebe da su „dostigli“ (Filibljanima 3,12-15).

*Celi*. Ta moćna reč znači u potpunosti zadovoljiti ili dovesti nešto do punine. Ona se koristi za Avrama koji je bio „potpuno uveren“ da će Bog učiniti ono što je obećao, premda je to ljudski nemoguće (Rimljanima 4,21, Čarnić), kao i za snagu koju je Gospod davao Pavlu da bi preko njega moglo da se „u potpunosti objavi evanđelje“ (2. Timotiju 4,17). 

*U svemu što je po Božjoj volji*. Reč „sve“ je sveobuhvatna. I sam Pavle se molio da se Kološani ispune poznanjem Božje volje, da bi živeli „pristojno Bogu na svako ugađanje“ (Kološanima 1,9.10) „po sili slave njegove“ (Kološanima 1,11).