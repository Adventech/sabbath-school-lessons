---
title:  Sila evanđelja
date:  26/02/2026
---

`Pročitajte stihove Kološanima 1,28.29. Šta je za Pavla u središtu pažnje? Zašto se, po vašem mišljenju, reč „svako“, u različitim oblicima, ponavlja tri puta?`

Fokus Pavlovog propovedanja bio je Hristos, i to raspeti (1. Korinćanima 1,23). Prema stihu Efescima 5,27, svrha Hristove žrtve je da „metne preda se slavnu crkvu, koja nema mane ni mrštine, ili takoga čega, nego da bude sveta i bez mane“. Otuda, cilj Pavlovog propovedanja evanđelja je „da pokaže... svakoga čovjeka savršena (zrelog) u Hristu Isusu“ (Kološanima 1,28). On to čini tako što podučava i upozorava – podučava različitim pojedinostima hrišćanske doktrine i prakse (2. Solunjanima 2,15; 1. Timotiju 4,11; 1. Timotiju 5,7; Titu 1,9), a upozorava na posledice odbacivanja evanđelja, i na opasnost od lažnih učitelja (Dela 20,29-31; Rimljanima 16,17). 

Tako mi odrastamo u zrele hrišćane – prihvatajući učenja i poštujući upozorenja Svetog pisma. Zrelost je važan koncept. Roditelji novorođenčeta proslavljaju svaki preloman trenutak – kad dete progovori, kad nauči da hoda, kad nauči da čita. Koji roditelj ne bi bio uznemiren ako njegovo dete, posle nekoliko godina, još uvek ne bi bilo u stanju da hoda ili govori? Rast i razvoj su nešto normalno i očekivano. Isto važi i za hrišćanski život.

Grčka reč prevedena kao „savršen“ (u nekim prevodima: „zreo“), teleios, označava nešto savršeno i bez mane. Kroz proces hrišćanskog odrastanja, mi postajemo živo svesni dubina Božjeg zakona, i činjenice da su njegovi zahtevi „veoma široki“ (Psalmi 119,96). Uviđamo da on seže do „misli i namera srca“ (Jevrejima 4,12, prevod sa engleskog).

Ali treba da budemo pažljivi, zbog čega Pavle, u stihu Kološanima 1,28, koristi reč „opomena“ („savetovanje“). Ponekad je put koji se „čini čovjeku prav“, u stvari „put k smrti“ (Priče 14,12). Duhovno rasuđivanje proističe iz Duhom vođenog poznavanja Božje Reči. U lažnim učenjima obično ima nešto istine, međutim, ili se nešto dodaje ili se oduzima od onoga što Biblija kaže (videti: Isaija 8,20). To drugo često uspeva da dovede, ako ne do otvorene sumnje u ono što Bog kaže, onda makar do preispitivanja da li je to zaista moguće, ili da li je primenjivo u naše vreme. Moramo biti mudri kao zmije i bezazleni kao golubovi kada je reč o razlikovanju doktrinarne istine od zablude.  

`Kako razumete šta znači biti „savršen u Hristu Isusu“ (Kološanima 1,28)? Kako nam razumevanje onoga što je Isus postigao za nas na krstu pomaže da spoznamo šta znači biti „savršen u Hristu Isusu“?`