---
title:  Pomirenje posle odvraćanja od zlih dela 
date:  22/02/2026
---

`Pročitajte stihove Kološanima 1,21.22. Na šta Pavle aludira kad govori o „odlučenosti“ i „neprijateljstvu“? I šta se očekuje kao krajnji ishod Hristove smrti (videti takođe Efescima 5,27)?`

Pavle je uvek stvarao mračnu sliku čovečanstva, ili bar čovečanstva odvojenog od Hristove pravednosti. I ko bi danas, skoro dve hiljade godina kasnije, mogao da ospori takvo viđenje stvari? Neko je jednom rekao da je jedino hrišćansko učenje koje nije potrebno prihvatiti verom, upravo učenje o grešnosti čovečanstva.  

Međutim, već pri pojavi greha, Bog je preuzeo inicijativu da nas, koliko god da smo loši, pomiri sa sobom. Odnosno, Bog je od početka radio na rešavanju problema greha, i pored toga što se rešenje moglo naći jedino u Njegovoj sopstvenoj smrti na krstu.

U Edemu, On je pozvao Adama, remek-delo svog stvaranja: „Gde si?“ (1. Mojsijeva 3,9). A i danas, On nastavlja da traži svoje izgubljene ovce – nas. On nas traži jednog po jednog, i ima savršeni plan kako da dopre do nas, primenjujući evanđeosko obećanje iz stiha 1. Mojsijeva 3,15 da će stvoriti neprijateljstvo između nas i sotone. 

Ponekad se evanđelje izlaže tako komplikovano i teoretski da ima malo praktičnog značaja za život u dvadeset prvom veku. Ali ono je zapravo prilično jednostavno i jasno. 

Evanđelje se sastoji iz tri dela:

Prvo, budući da smo nesposobni da spasemo sami sebe, Isus je došao i umro za naše grehe. (Videti: Rimljanima 5,6-8)

Drugo, kada putem vere, pokajanja i krštenja, prihvatimo Njegovu smrt kao svoju, mi bivamo opravdani i oslobođeni osude za greh. (Videti: Rimljanima 5,9-11; Rimljanima 6,6.7)

Treće, život koji sada vodimo rezultat je našeg sjedinjenja sa Hristom, doživljaja Njegove preporađajuće sile i Njegovog života u nama. (Videti: 2. Korinćanima 5,17-21, Galatima 2,20)

To nisu nužno odvojeni koraci ili događaji. Sve se to može desiti odjednom, onog trenutka kada smo spremni da primimo Isusa u svoj život. I to se može obnavljati svakog dana, ako Mu se predajemo svakog jutra. Kako god da je svako od nas doživeo spasonosno delovanje Hrista u svom životu, temelj na kome sve počiva je Isusova smrt. Tome se moramo uvek vraćati.

`Kada se zagledate u sebe, svoj karakter i samu dubinu svog bića, šta vam taj prizor govori o vašoj potrebi za krstom?`