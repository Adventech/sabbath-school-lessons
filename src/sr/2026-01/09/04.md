---
title:  Božji večni plan 
date:  24/02/2026
---

`Pročitajte stihove Kološanima 1,24.25. Šta Pavle kaže o svom stradanju za Hrista?`

Premda je Pavle pisao Kološanima dok se nalazio u kućnom pritvoru u Rimu, njegova možda najveća muka proisticala je iz toga što više nije mogao intenzivno da radi od mesta do mesta i od kuće do kuće, kao ranije (Dela 20,20). Te patnje (ili nevolje), na koje je Hristos unapred upozorio (Matej 24,9; Jovan 16,33), „nijesu ništa prema slavi koja će nam se javiti“ (Rimljanima 8,18). To je šira slika. Kao što je pisao i hrišćanima u Filibi, tako se Pavle i sada, obraćajući se Kološanima, raduje u svojim stradanjima koja su njima na korist (Kološanima 1,24). 

Pavle je možda u lancima, „ali reč Božija nije okovana“ (2. Timotiju 2,9, Čarnić). Dok se on nalazio u zatvoru, napisane su i poslanice Filibljanima, Efescima i Filimonu. Posle njegovog oslobađanja, Bog ga je nadahnuo da zapiše važne savete koje nalazimo u poslanicama 1. Timotiju i Titu. A onda, tokom svog poslednjeg zatočeništva u rimskom zatvoru, napisao je 2. Timotiju. Ukratko, te poslednje godine pružile su Pavlu priliku da napiše značajan deo Novog zaveta, što je verovatno uključivalo i Poslanicu Jevrejima.

Božji večni plan predvideo je sve to i više. Grčka reč koju Pavle koristi u stihu Kološanima 1,25 i koja se uglavnom prevodi kao „pristavska služba“ jeste oikonomia. Upotrebljena u užem smislu (kao, na primer, u stihu 1. Timotiju 1,4), ona se odnosi na „Božji način uređivanja stvari“. – Luke Timothy Johanson, *The First and Second Letters to Timothy* (New York: Doubleday, 2001), str. 164. To bi uključivalo i Pavlovo apostolstvo. Ali u širem smislu, to obuhvata sve ono što je Bog obezbedio u sklopu plana spasenja. Pavlova služba, služba drugih apostola, pa čak i starozavetnih proroka (Efescima 2,20; Efescima 3,5), uključujući Mojsija, bila je osmišljena „da se ispuni reč Božija“ (Kološanima 1,25, prevod sa engleskog), a sve u vezi s tim božanskim planom.

Mada ćemo tu temu detaljnije razmotriti u sutrašnjem proučavanju, ovde je korisno napomenuti da je Pavle svoju službu shvatao kao jedan mali deo mnogo većeg, dugoročnog božanskog plana, koji je počeo da se sprovodi još „prije postanja svijeta“ (Matej 13,35; Efescima 1,4).

`Razmislite o sopstvenom životu. Kako bi odluke koje donosite (krupne i sitne) mogle da se uklope u Božji širi plan? Možemo li uopšte znati da li je neka naša odluka zaista „sitna“? U kom smislu bi ona mogla imati veće posledice koje će tek kasnije postati očigledne?`