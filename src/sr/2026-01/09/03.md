---
title:  Ako ostanete u veri
date:  23/02/2026
---

`Pročitajte stih Kološanima 1,23. Šta mislite, šta Pavle podrazumeva pod tim kad kaže da treba da ostanete „utemeljeni i tvrdi“ u veri? (Videti takođe: Kološanima 2,5 i Efescima 3,17.)`

U grčkom jeziku postoje četiri različite vrste izjava koje počinju sa „ako“, pri čemu svaka od njih ima neke posebne nijanse. Ona koju nalazimo u stihu Kološanima 1,23 podrazumeva da je uslov još uvek na snazi. Drugim rečima, Pavle ohrabruje Kološane mišlju da će oni, zaista, ostati u veri jer, kao što ubrzo potom ističe, on je već video dokaz njihove vere i postojanosti (Kološanima 2,5). Međutim, njihova nada još uvek zavisi od njihovog istrajavanja na stazi vere na koju su stupili. 

Ta ideja o istrajavanju je pravo značenje grčke reči prevedene kao „ostanete“ (Kološanima 1,23). Ona je upotrebljena u vezi sa književnicima i farisejima koji su nastavili da zahtevaju od Isusa odgovor na to šta bi trebalo činiti sa ženom uhvaćenom u preljubi (Jovan 8,7), a takođe i u vezi sa Petrovim upornim kucanjem na vrata, nakon što je Roda prepoznala njegov glas, ali ih je ostavila zaključanim i utrčala u kuću da to kaže ostalima (Dela 12,16). Tu reč Pavle koristi i kada ohrabruje Timotija da ostane veran nauci i praktičnim uputstvima koja su mu data (1. Timotiju 4,16). Njeno značenje je slično i ovde (u Poslanici Kološanima), s tim što se primenjuje na vernike uopšte.

Kao što ćemo videti u pouci za sledeću sedmicu, Pavle se brine da bi Kološani mogli potražiti puteve spasenja zasnovane na ljudskim zaslugama, umesto da se čvrsto drže nade koju im nudi evanđelje (videti, na primer: Kološanima 2,8.20-22). Reč „utemeljeni“ odnosi se na postavljanje čvrstog temelja vere i ljubavi, oslonjenog na Božju Reč (videti: Matej 7,25; Efescima 2,20; Efescima 3,17). 

S tim pojmom povezana je i grčka reč prevedena kao „tvrdi“, koja se odnosi na neku nepomičnu strukturu, a u širem smislu na hrišćane koji su „nepokretni od nada jevanđelja“ (Kološanima 1,23). Ista reč je upotrebljena i u stihu 1. Korinćanima 15,58: „Budite tvrdi, ne dajte se pomaknuti, i napredujte jednako u djelu Gospodnjemu znajući da trud vaš nije uzalud pred Gospodom.“

Nasuprot uobičajenom verovanju „jednom spasen, zauvek spasen“, Pavle govori nešto sasvim drugačije. 

`Kakvo je vaše iskustvo u pogledu toga koliko je važno stalno ispoljavati veru? Odnosno, zašto moramo uvek donositi svesnu odluku da to činimo? Šta bi se desilo ako to ne bismo činili?`