---
title:  Otkrivena Božja tajna
date:  25/02/2026
---

`Pročitajte stihove Kološanima 1,26.27. Pavle u dva navrata govori o „tajni“. Kakva je to tajna?`

Na drugom mestu Pavle govori o Božjoj mudrosti „u tajnosti sakrivenoj“ „koju odredi Bog prije svijeta za slavu našu“ (1. Korinćanima 2,7), i koja se otkriva kroz plan spasenja. Petar govori o toj istini kao o nečemu što su proroci iščekivali i u šta „anđeli žele zaviriti“ (1. Petrova 1,10-12). Ona je osmišljena „prije postanja svijeta“ (1. Petrova 1,20) i „bila /je/ sakrivena od postanja svijeta“ (Rimljanima 16,25). Međutim, kroz Hristov život, smrt i vaskrsenje, ta tajna je otkrivena (2. Korinćanima 3,14).

**Na koji način sledeći osvrti na Božju tajnu rasvetljavaju različite aspekte plana spasenja?**

`Efescima 1,7-10`

`Efescima 3,3-6`

Na kraju će „sve“ što je na nebu i na zemlji biti dovedeno u potpuno jedinstvo u Hristu. To je bio fokus Hristove molitve u tekstu Jovan 17. Kako će se tačno to dogoditi bilo je tajna, koja je sada otkrivena kroz evanđelje.

Zašto nas je Bog toliko zavoleo da je dao Isusa, neprocenjivo blago neba, za naše spasenje – to će biti tema našeg proučavanja kroz svu večnost. Ali ovo znamo: Hristos „za sve umrije, da oni koji žive ne žive više sebi, nego onome koji za njih umrije i vaskrse“ (2. Korinćanima 5,15). Kao rezultat toga, svi koji veruju u Hrista, i Jevreji i obraćeni neznabošci, imaju podjednaki udeo u Božjim obećanjima kroz evanđelje, i spojeni su u jedno telo, crkvu.

Izraz „Hristos u vama“ (Kološanima 1,27) odnosi se na Hristovo prebivanje u srcu verom (Efescima 3,17; uporediti sa: Galatima 2,20). Ta duhovna veza sa Hristom osposobljava vernike da već sada sede „na nebesima u Hristu Isusu“ (Efescima 2,6) i okuse „sile onoga svijeta“ (Jevrejima 6,5). Kroz svoje prisustvo u našem životu, On već počinje da nas sjedinjuje sa nebom. Evanđelje koje deluje u srcu vernika je to što nas je osposobilo „da učestvujemo u nasledstvu svetih u svetlosti“ (Kološanima 1,12, Čarnić).