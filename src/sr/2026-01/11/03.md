---
title:  Prekinite sa ovozemaljskim životom
date:  09/03/2026
---

Danas čujemo mnoge slogane poput ovih: „Prekinite sa ratom!“; „Prekinite sa sečom šuma!“; „Prekinite sa nuklearnim naoružavanjem!“ Ali jedan koji verovatno nikad nismo čuli glasi: „Prekinite sa ovozemaljskim životom!“ To se jednostavno ne poklapa sa duhom našeg sveta. Ne kažemo da je bilo koji od tih drugih slogana pogrešan, niti da je ono za šta se oni zalažu pogrešno. Oni su samo veoma kratkovidi, s obzirom na blizinu večnosti. Naš fokus mora biti na nečemu uzvišenijem, beskrajno uzvišenijem. 

`Pročitajte tekst Kološanima 3,5.6 (videti takođe: Rimljanima 6,1-7). Kako da iskusimo šta znači umreti sebi i ovozemaljskom životu, a živeti onome „što je gore“ (Kološanima 3,1)?`

Premda smo u duhovnom smislu umrli sa Hristom, naši „udovi“ – to jest, iskušenja kojima nas naše telo i um izlažu – moraju biti usmrćeni. 

Međutim, trebalo bi da budemo svesni dve pojedinosti u vezi s tom zapovešću. 

Prvo, u stihu Kološanima 3,1, oblik grčke reči koju Pavle koristi podrazumeva da smo mi, zaista, vaskrsli sa Hristom. Drugo, zapovest u stihu Kološanima 3,5 je posledica te činjenice („dakle“). Mi možemo da usmrtimo to što je ovozemaljsko („kurvarstvo, nečistotu, slast, zlu želju i lakomstvo“, između ostalog) samo zato što smo vaskrsli sa Hristom, tako da imamo Njegov duhovni život i moć da sve to uklonimo iz svog uma i života.

Zanimljivo je da jedino drugo mesto na kom se, na grčkom jeziku, pojavljuje potpuno isti izraz kao u stihu Kološanima 3,6, „gnjev Božij“, jeste stih Rimljanima 1,18. Bog je „prepustio“ ljude njihovim zlim putevima, i zato Njegov gnev takođe „ide“ (videti: Otkrivenje 6,16.17) „na sinove protivljenja“ (Kološanima 3,6). U stihu Rimljanima 1,18, Pavle se osvrće na „svaku bezbožnost i nepravdu“, izjednačujući svu tu „nečistotu“ (i koristeći istu grčku reč koju nalazimo u Kološanima 3,5), vrlo konkretno, sa ljudima koji se prepuštaju „požudama njihovih srca“ da „obeščašćuju svoja tela“ (Rimljanima 1,24, SSP). 

Kako oni obeščašćuju svoja tela? Najpre, tako što odbijaju da priznaju Stvoritelja, ali takođe i svojim „sramnim strastima. Njihove žene su prirodno polno opštenje zamenile neprirodnim. Tako isto su i muškarci napustili prirodno opštenje sa ženom i izgarali od požude jedan za drugim. Muškarci su s muškarcima činili sramna dela“ (Rimljanima 1,26.27, SSP). 

`Kako mi sledimo reči: „Pomorite dakle ude svoje koji su na zemlji“ (Kološanima 3,5)?`