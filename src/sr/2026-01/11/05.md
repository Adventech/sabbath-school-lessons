---
title:  Karakter novog života 
date:  11/03/2026
---

Pošto je opisao loše navike i negativne osobine koje se uklanjaju i odlažu kada dođemo Hristu, Pavle prelazi na pozitivne – kao da se kreće iz mraka ka svetlosti. 

`Pročitajte tekst Kološanima 3,12-14. Kako su opisani vernici i kako je to, po vašem mišljenju, povezano sa osobinama u koje oni treba da se „obuku“?`

Poput Izraela, koji je Bog pozvao da bude Njegov poseban narod i odražava Njegov karakter, oni koji veruju u Isusa su „izbrani Božiji“ (Kološanima 3,12), Njegovi „izabranici“. Međutim, ne žive svi u skladu s tim zvanjem. Kao što je Isus rekao: „Mnogi /su/ zvani, ali je malo izbranijeh“ (Matej 22,14; uporediti sa: Matej 24,22.24.31). Pavlovo upućivanje na izabrane ima slično značenje (Rimljanima 8,33; 2. Timotiju 2,10). Takođe, poput Izraela, vernici su „voljeni“ od Boga i „sveti“ (5. Mojsijeva 7,6-8). Ta privilegija nosi sa sobom važnu odgovornost: „Da objavite dobrodjetelji onoga koji vas dozva iz tame k čudnome vidjelu svome“ (1. Petrova 2,9). A to činimo načinom na koji sada živimo.

Osam osobina koje Pavle pominje čine popriličnu listu! On tu navodi: „srdačnu milost, dobrotu, poniznost, krotost, i trpljenje, snoseći jedan drugoga, i opraštajući jedan drugome“ i „svrh svega toga... ljubav“ (Kološanima 3,12-14). Te osobine mogu da poteknu samo iz srca sjedinjenog sa Hristom, jer one opisuju Njegov karakter i način na koji On postupa sa nama. Treba da praštamo drugima „kao što je i Hristos vama oprostio“ (Kološanima 3,13). Ljubav je „sveza savršenstva“ (Kološanima 3,14), jer je Njegova ljubav prema nama to što nas vezuje za Njega i osposobljava nas da zaista volimo druge (1. Jovanova 4,11.12). 

Te osobine utiču na naše odnose na dva načina. Prvo, pokazivanje ljubavi, milosti, ljubaznosti i praštanja prema drugima predstavlja blagoslov i za nas kao i za druge. Voleti i blagosiljati druge je nešto što nas ispunjava. Ljudi nam obično uzvraćaju istom merom, i mi nastavljamo da primamo Božju milost i praštanje (Matej 5,7; Matej 6,14). Drugo, što je još važnije, na taj način se Bog proslavlja, što može ohrabriti druge da poveruju u Isusa i da Ga slede, jer se tako otkriva sila božanske blagodati. „Nijedan drugi uticaj koji može da okruži ljudsku dušu nema takvu moć kao uticaj nesebičnog života. Najjači argument u prilog jevanđelju je hrišćanin koji ume da voli i koga je lako voleti.“ – Elen G. Vajt, *U potrazi za boljim životom*, str. 470 (original).

`Koliko dobro vi predstavljate Isusa načinom na koji se odnosite prema drugima, a naročito prema onima koji su možda neljubazni prema vama?`