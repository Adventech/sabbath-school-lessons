---
title:  Živeti novim životom
date:  12/03/2026
---

Pavlova zainteresovanost za mir i sklad u crkvi jasno se ogleda u poslednjim stihovima 3. poglavlja Poslanice Kološanima. Već smo detaljnije razmotrili Božji mir (videti 7. Pouku). Za razliku od *pax Romana* /*rimski mir*/, *pax Christi* /*Hristov mir*/ nije mir nametnut spolja, već mir koji treba iznutra da „vlada“ nama. Do toga može da dođe samo ako Hristos preuzme kontrolu. 

`Pročitajte tekst Kološanima 3,16.17. Šta konkretno osposobljava Hrista da preuzme kontrolu, i kakvu ulogu muzika ima u svemu tome?`

Jezik koji se tu koristi je vrlo živopisan. On oslikava kako se Hristova reč nastanjuje u nama. To se dešava kada pažljivo čitamo Bibliju da bismo poslušali Božju mudrost i učili iz nje. Mada je grčki tekst tu donekle dvosmislen, očigledno je da muzika ima važnu ulogu u tome kako „poučavate i opominjete jedan drugoga“ (Kološanima 3,16, SSP). 

Ali ne bilo koja muzika. Pavle koristi vrlo jedinstven način izražavanja i ovde i u stihu Efescima 5,19: „... psalmima, himnama, duhovnim pesmama“ (Čarnić). 

Mada ne možemo biti sigurni, tu se izgleda pravi razlika između postojeće starozavetne zbirke psalama i sve veće novozavetne zbirke himni. Reči „pesme hvale“ mogu biti nešto uopšteniji izraz za bilo koju pesmu povezanu sa duhovnim životom ili životom crkve. Reči tih pesama su sredstvo poučavanja istine i davanja uputstava o življenju novim životom jednog hrišćanina. Mnoge prelepe himne iz proteklih nekoliko vekova imaju snažne, uzdižuće poruke nade i ohrabrenja, toliko potrebne u ovom svetu koji sve nas tako lako povuče naniže.

Uticaj muzike je moćan. Davidovo sviranje harfe imalo je umirujući uticaj na cara Saula (1. Samuilova 16,23). Međutim, kada je David postao njegov suparnik, u Saulu se probudio gnev i ozlojeđenost (1. Samuilova 18,10.11). Klinički je dokazano da umirujuća klasična muzika smanjuje uznemirenost, optimizuje rad mozga, pospešuje opuštanje, pomaže kod bola i povećava socijalizaciju. 

Ko od nas se nije i sam uverio u moćan uticaj koji muzika, u dobrom ili lošem smislu, može imati na naše misli i osećanja? Muzika – prava muzika – može duhovno da nas uzdigne. 

`Šta god da činite, kaže Pavle, „sve činite u ime Gospoda Isusa Hrista“ (Kološanima 3,17). Možete li zaista reći da tako postupate? Ako ne, kako se možete promeniti? Odnosno, šta morate prestati da radite ako to ne možete raditi u ime Gospodnje?`