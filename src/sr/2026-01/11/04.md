---
title:  Obnovljeni za poznanje
date:  10/03/2026
---

`Pročitajte tekst Kološanima 3,6-11. Kako Pavle nastavlja taj tok misli?`

Početne reči stiha Kološanima 3,8 označavaju dramatičnu i odlučnu promenu iz smrti u život: „A sad.“  Reč „sada“ na grčkom je naglašena. Sada, to jest, zato što ste vaskrsli sa Hristom i tražite ono što je gore, u vašem sadašnjem životu treba da se vidi upadljiv kontrast u odnosu na vaš prethodni život. Pošto ste umrtvili „ude svoje koji su na zemlji“ (Kološanima 3,5), „sad odbacite i... to sve: gnjev, ljutinu, pakost, huljenje, sramotne riječi iz usta svojijeh“ (Kološanima 3,8). 

I gnev i ljutnja mogu da opišu Božji pravedni odgovor na greh (čega smo se dotakli juče), što se odnosi i na Isusa (Marko 3,5; Otkrivenje 6,16). Nasuprot tome, svako od nas je pozvan da bude „brz čuti a spor govoriti i spor srditi se; jer srdnja čovječija ne čini pravde Božije“ (Jakov 1,19.20). Zloba želi nesreću drugima. Kleveta je osmišljena da ocrni. Pavle takođe osuđuje jezik koji je uvredljiv i nepristojan. I konačno, međusobno laganje je zabranjeno (uporediti sa: 3. Mojsijeva 19,11.18), budući da ste „svukli“ „staroga čovjeka s djelima njegovijem“ (Kološanima 3,9). 

`Šta Pavle misli pod tim „starim čovekom“, nasuprot „novom čoveku“? Videti Rimljanima 6,6 i Efescima 4,22-24.`

Glagoli koje Pavle upotrebljava za taj preobražaj iz starog u novo aludiraju na odeću, kao kad bi neko skinuo staru, prljavu odeću i bio obučen u novu i belu (uporediti sa stihom Zaharija 3,4). Slična razlika između starog i novog napravljena je i u pogledu starog i novog zaveta, pri čemu je stari okarakterisan kao spoljašnje slovo zakona, a novi kao zakon upisan Duhom u srcu (2. Korinćanima 3,4-18). 

Te metafore opisuju obraćenje i njegove posledice, što Pavle naziva „nova tvar“ odnosno „novo stvorenje“ (2. Korinćanima 5,17). Mi smo obnovljeni „za poznanje, po obličju onoga [Hrista]“ (Kološanima 3,10), koji je slika nevidljivog Boga (Kološanima 1,15). Sticanje znanja o Hristu kroz Njegovu Reč preobražava nas „u to isto obličje iz slave u slavu“ (2. Korinćanima 3,18). To nas postavlja iznad svih etničkih, geografskih i društvenih granica (Kološanima 3,11), jer smo građani jednog uzvišenijeg carstva.