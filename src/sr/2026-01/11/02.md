---
title:  Bavljenje onim što je nebesko
date:  08/03/2026
---

`Pročitajte tekst Kološanima 3,1-4. Koji uslov je, po Pavlovom mišljenju, neophodan da bismo imali misli usmerene na ono što je nebesko? Šta to znači po vašem mišljenju?`

Sa planinskog vrha moguće je razgledati prostrani pejzaž koji nas okružuje sa svih strana. Planine su, još od pamtiveka, često posećivali oni koji su tragali za bližim iskustvom sa Bogom (videti: Psalmi 121,1.2). Čak i planine načinjene ljudskom rukom, nazvane zigurati, gradili su pagani sa sličnim ciljem – da se sretnu sa bogovima. Zanimljivo je da je grad Ur, iz kog je Avram bio pozvan da izađe, imao izuzetno veliki zigurat, vidljiv kilometrima unaokolo. Međutim, promena visine na kojoj se nalazimo, sama po sebi, nikad nas neće približiti nebu u duhovnom smislu. To se ne može postići ljudskim naporima.

Umesto toga, jedino čudom blagodati, kojim smo umrli sa Hristom i vaskrsli s Njim (što je slikovito predstavljeno krštenjem [Kološanima 2,12.13]), moguće je približiti se nebu. 

Zapazite da se od početka 3. poglavlja Poslanice Kološanima više puta naglašava ono što je gore, to jest, nebesko: „ono što je gore“, „gdje Hristos sjedi“, „o onome što je gore“, „s Hristom u Bogu“,  „s njime... u slavi“ (Kološanima 3,1-4).

Doduše, mnogo toga u hrišćanskom životu prkosi objašnjenju. Kako osoba može zaista „umreti“ i „vaskrsnuti“, kada je, po svemu sudeći, on ili ona još uvek ista osoba, i nije imala takvo iskustvo umiranja i vraćanja u život? Ima mnogo toga što je nelogično prirodnom umu, neizloženom uticaju Svetog Duha. Ali za one koji su duhovno preumljeni, zato što su primili novo srce koje je Bog obećao, smrt grehu i vaskrsenje sa Hristom jesu autentične realnosti. Kao što reči jedne himne potvrđuju: „Pitaš me kako znam da je On živ? Tako što On živi u mom srcu.“

Ali Pavle, ipak, daje te zapovesti (Kološanima 3,1-4) zato što postoji stalna potreba da se naš duhovni život obnavlja (videti: 2. Korinćanima 4,16). Mi zaista možemo otpasti i biti izgubljeni! A nikad nismo bezbedni i pošteđeni iskušenja u ovom životu. 

Zato moramo svakodnevno odlučivati da tražimo „ono što je gore“ (Kološanima 3,1). Naš večni život je bezbedno „sakriven s Hristom u Bogu“ (Kološanima 3,3), ali spoljašnji odraz tog života biće sve drugo samo ne sakriven. 

`Gde su vaše misli – obično gore ili obično dole? Ako je ovo drugo slučaj, kako da promenite njihovo usmerenje?`