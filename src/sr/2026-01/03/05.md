---
title:  Stojte čvrsto u jedinstvu 
date:  14/01/2026
---

Isusovom poslednjom molitvom za Njegove učenike preovlađivala je jedna ključna tema – jedinstvo. Isus je gledao dalje od krsta, ka ponovnom ujedinjenju sa Ocem i sa nama: „Oče! hoću da i oni koje si mi dao budu sa mnom gdje sam ja; da vide slavu moju koju si mi dao“ (Jovan 17,24). Isus se molio da Otac sačuva svoju decu tako „da budu jedno kao i mi“ (Jovan 17,11). Naglasio je, takođe, i kobne posledice nejedinstva – to za mnoge postaje razlog za neverovanje. Dvaput u toj kratkoj molitvi Isus naglašava da naše jedinstvo sa Njim i sa Ocem služi tome „da pozna svijet da si me ti poslao“, tako da i „svijet vjeruje da si me ti poslao“ (Jovan 17,21.23).  

`Pročitajte stih Filibljanima 1,27 i uporedite ga sa tekstom Jovan 17,17-19. Šta je, prema i Isusovim i Pavlovim rečima, neophodno za jedinstvo crkve?  `

Grčka reč u Filibljanima 1,27 prevedena izrazom „živite kao što se pristoji“ je politeuomai, što znači „živeti kao građanin“ – ne bilo kog zemaljskog carstva, već kao građanin nebeskog carstva. Propoved na gori na prelep način oslikava kakva su deca nebeskog Oca i stanovnici Njegovog carstva: siromašni duhom, krotki, gladni i žedni pravde, milostivi, čistog srca, koji grade mir, okreću drugi obraz, vole svoje neprijatelje, blagosiljaju one koji ih proklinju, čine dobro onima koji ih mrze. Ukratko, to znači „da činiš što je pravo i da ljubiš milost i da hodiš smjerno s Bogom svojim?“ (Mihej 6,8). 

Teško je uznemiriti se ili razljutiti zbog nekog takvog, zar ne? Ponekad zameramo ljudima koji su naizgled suviše dobri. Možemo čak biti u iskušenju da ih unižavamo ili da im tražimo slabu tačku, da bismo dokazali da nisu tako dobri kao što izgledaju, a sve samo da bismo se mi osećali bolje u sopstvenoj koži. Zašto se, umesto toga, ne bismo potrudili da saznamo koliko više mi možemo da volimo, koliko smo u stanju da budemo velikodušniji, milostiviji, ponizniji?

Elen G. Vajt je govorila o onima koji „vole svet i njegov dobitak više nego što vole Boga i istinu“. – *Testimonies for the Church*, sv. 5, str. 277. 

Nejedinstvo u crkvi, u krajnjoj liniji, često potiče od gordosti. „Kada se gaji gordost i svetovna ambicija, Hristov duh se povlači, a rivalstvo, nesloga i sukobi ulaze u crkvu da bi je zbunjivali i slabili.“ – *Testimonies for the Church*, sv. 5, str. 240, 241.  

`Koliko je važno da se svako od nas nauči poniznosti i krotosti po uzoru na Isusa! Koliko bismo drugačiju crkvu imali, zar ne?`