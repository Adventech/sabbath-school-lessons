---
title:  „Hristos će se veličati“
date:  11/01/2026
---

`Pročitajte stihove Filibljanima 1,19.20. Kakva su po svoj prilici bila Pavlova očekivanja u pogledu ishoda njegovog suđenja? Šta on smatra čak i važnijim od toga da bude oslobođen?`

Iako nije bio zločinac, to nije bilo prvi put da se Pavle našao u zatvoru, a ni progonstvo mu nije bilo strano. On je Korinćanima detaljno pisao o svojim stradanjima do tog trenuka: „Više puta sam bio u tamnici, mnogo puta sam dolazio do straha smrtnoga; od Jevreja primio sam pet puta četrdeset manje jedan *udarac*; triput sam bio šiban, jednom su kamenje bacali na me, tri puta se lađa sa mnom razbijala, noć i dan proveo sam u dubini morskoj. Mnogo puta sam putovao, bio sam u strahu na vodama, u strahu od hajduka, u strahu od rodbine, u strahu od neznabožaca, u strahu u gradovima, u strahu u pustinji, u strahu na moru, u strahu među lažnom braćom; u trudu i poslu, u mnogom nespavanju, u gladovanju i žeđi, u mnogom pošćenju, u zimi i golotinji“ (2. Korinćanima 11,23-27).

Ali da ne bismo pomislili da su te patnje bile ono što je najviše zaokupljalo njegov um, Pavle odmah dodaje: „Osim što je spolja, navaljivanje ljudi svaki dan, i briga za sve crkve“ (2. Korinćanima 11,28). 

`Pročitajte sledeće tekstove: 1. Korinćanima 4,14-16; 1. Solunjanima 2,10.11; Galatima 4,19; i Filimonu 1,10. Kakav odnos Pavle ima prema crkvama koje je osnovao i ljudima koje je zadobio za Hrista?`

Poput Isusa, koji ni u čemu nije štedeo da bi nas spasao, Pavle je bio spreman da „potroši i bude potrošen“ u korist drugih vernika (2. Korinćanima 12,15). Međutim, paradoksalno, što više nečiji postupci podsećaju na Isusove, to ih neki manje vole i cene. „Svi koji pobožno hoće da žive u Hristu Isusu, biće gonjeni“ (2. Timotiju 3,12). Ali verni hrišćani ostaju verovatno najmoćniji način da se Bog proslavi i otkrije istina evanđelja (uporediti sa Filibljanima 1,7). „Pavlovo strpljenje i njegova vedrina u toku dugog i nepravednog tamnovanja, njegova hrabrost i njegova vera, sve to predstavljalo je stalnu propoved.“ – Elen G. Vajt, *Apostolska crkva – Hristovim tragom*, str. 464 (original).

`Osvrnite se na to kako živite i kako se ophodite prema ljudima, posebno onima koji prema vama ne postupaju lepo. Koju vrstu svedočanstva za Isusa vi pružate?`