---
title:  Biti pun pouzdanja 
date:  13/01/2026
---

`Pročitajte stihove Filibljanima 1,23.24. Šta Pavle misli kad kaže da je „otići i s Hristom biti“ „mnogo bolje“?`

Taj tekst je tokom vekova u velikoj meri bio pogrešno shvaćen. U odlomku koji ćemo proučavati ove sedmice Pavle se bavi suprotnošću između življenja i umiranja. Hrišćanin živi za Hrista i može čak i da umre za Njega. U tom smislu, „smrt“ je dobitak, jer naše svedočanstvo time dobija na snazi i uverljivosti (Filibljanima 1,21). Nema sumnje da čovek veruje kada je spreman da umre za to u šta veruje. 

Ali isto tako moramo biti svesni da su mrtvi zaista mrtvi. Oni „ne znaju ništa“. Oni počivaju u grobu do vaskrsenja (videti stihove: Propovednik 9,5; Jovan 5,28.29). Zato je Isus rekao o Lazaru, koji je umro: „Lazar, naš prijatelj, zaspa; nego idem da ga probudim“ (Jovan 11,11). 

Ako ljudi, odmah nakon smrti, odlaze na nebo, zamislite kako bi to izgledalo u slučaju Lazara. Posle četiri dana zabavljanja u Raju, anđeo mu prilazi sa „lošom“ vešću: „Žao mi je, Lazare, ali Isus te zove nazad na zemlju. Ne možeš da ostaneš ovde.“ 

Kada sledimo zabludu do njenog logičnog završetka, onda vidimo koliko je pogrešna. Smrt je kao san bez snova iz kog će Isus probuditi svoje verne sledbenike prilikom svog Drugog dolaska. Tada će oni, zajedno sa živim svetima, biti uzeti i odvedeni na nebo da bi zauvek bili sa Isusom (videti 1. Solunjanima 4,16.17). 

Pavlov „odlazak“ iz sadašnjeg života da bi bio sa Hristom podrazumevao je da bude s Njim u stradanju i umiranju (2. Timotiju 4,6), kako bi „dostigao u vaskrsenije mrtvijeh“ (Filibljanima 3,11). Takođe, on je nesumnjivo bio svestan da će, kada umre, zatvoriti svoje oči i da će već u sledećem trenutku, „u trenuću oka“, ugledati Isusa, koji će ga povesti, zajedno sa celim Božjim narodom, na mesto koje je Isus pripremio za sve koji Ga vole (Jovan 14,3; 1. Korinćanima 2,9).  

Mada je bio spreman da umre za Hrista, Pavle je znao da je „ostati u tijelu“ bolje za Filibljane (Filibljanima 1,24). Interesantno je da, za hrišćanina, nije uvek lako da odgovori da li je bolje živeti ili umreti za Hrista. Pavle je bio „pritešnjen... između ovoga dvoga“ (Filibljanima 1,23), između ostajanja u životu ili počivanja u grobu.

`I opet, premda niko ne želi da umre, da li ste ikada razmišljali o tome da će u trenutku kad umrete, već sledeće čega ćete postati svesni biti Hristov povratak? Kako bi ta misao mogla da vam pomogne da razumete Pavlov način razmišljanja ovde?`