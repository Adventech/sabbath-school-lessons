---
title:  Umreti je dobitak
date:  12/01/2026
---

U slučaju da niste primetili, svi mi smo, naročito kao vernici, uključeni u veliku borbu koja besni svuda oko nas, pa i u nama. Svi mi, na ovaj ili onaj način, doživljavamo realnost kosmičke borbe, i doživljavaćemo je do dana svoje smrti, kad god i kako god da do nje dođe. 

`Pročitajte tekst 2. Korinćanima 10,3-6. Šta je osnov duhovnog rata koji vodimo i koje je naše oružje?`

Najsmrtonosnije duhovno oružje su ideje, bilo dobre ili loše. Sotona koristi kriticizam, izdajstvo, sramoćenje, strah, pritisak sredine i čitavo mnoštvo sličnih oruđa kojima hrišćani nikad ne bi trebalo da se služe. Umesto toga, mi treba da koristimo ljubav, milost, mir, blagost, strpljenje, ljubaznost i samokontrolu. Naše najmoćnije oružje, kada se razumno koristi, jeste „Reč Božja“ kojom upravlja Duh (Efescima 6,17), jer samo Bog može da rasvetli istinu nečijem srcu. Mi smo samo oruđa koja Bog koristi da bi postigao svoje ciljeve. 

`Pročitajte stihove Filibljanima 1,21.22. Kako razumemo Pavlovu poentu, naročito u kontekstu velike borbe?`

Pošto je ta bitka duhovne prirode, mi smo zapravo u ratu ideja i vrednosti. Ipak, Hristos je za nas izvojevao pobedu na krstu, i sve dok ostajemo povezani s Njim, nikad ne možemo biti poraženi, čak i ako nas ubiju. Pavle je predao svoj život, šta god da mu se desi ovde na zemlji, koliko god nepravedno to bilo, zato što je sebe i svoju budućnost poverio jednom višem sudu. 

Kao hrišćani, mi ne bi trebalo da se borimo toliko za svoja prava koliko za ono što je ispravno. Nije istina da „moć čini nešto ispravnim“, već naprotiv, „moć se sastoji u onome što je ispravno“. Povinovanje Božjoj volji je nešto časno. To je, zapravo, jedini način da se pobedi u ovom ratu u kom smo se našli. Isus je, naravno, vrhunski primer pokoravanja Božjoj volji, kao što će Pavle izneti na videlo u 2. poglavlju Poslanice Filibljanima. 

`Na koje načine, upravo sada, doživljavate realnost velike borbe? Kako možete crpeti utehu i snagu iz saznanja da je Hristos već izvojevao pobedu za nas?`