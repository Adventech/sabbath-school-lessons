---
title:  Ujedinjeni i neustrašivi
date:  15/01/2026
---

`Pročitajte Filibljanima 1,27-30. Kako je naše jedinstvo i nastojanje da živimo „kao što se pristoji jevanđelju Hristovu“ povezano sa neustrašivošću?`

Sotonina strategija je da unese podelu i da osvoji. Nejedinstvo je smrtonosno. Isus je rekao: „Ako se dom sam po sebi razdijeli, ne može ostati dom onaj“ (Marko 3,25). To je jednostavan princip koji sotona priželjkuje da zaboravimo. Jedinstvo nas osposobljava da ispunimo svoju proročku ulogu kao ostatak iz biblijskog proročanstva (Otkrivenje 12,17), tako što ćemo objaviti „vječno jevanđelje... svakome plemenu i jeziku i koljenu i narodu“ (Otkrivenje 14,6). Budući da je jedinstvo presudno za ispunjenje naše misije da objavimo tu Bogom danu poruku, a Isus u svojoj molitvi u tekstu Jovan 17 naglašava „istinu“ iz Božje Reči kao jedan od najvažnijih ključeva za jedinstvo (Jovan 17,17.19), naša poruka se ne može odvojiti od naše misije ili našeg jedinstva. Sve to troje stoji ili pada zajedno. Ako jedan od tih ključeva nedostaje, ne možemo uspeti. Međutim, ako su sva tri na svom mestu, nemamo čega da se bojimo. Ne treba „ni u čem“ da se plašimo protivljenja (Filibljanima 1,28). Sotona je pobeđeni neprijatelj. Čak i ako biste bili pogubljeni zbog svoje vere, ništa ne može da vam naudi ako „žarko želite da činite dobro“ (1. Petrova 3,13). Đavo je nemoćan da zaustavi napredovanje Božje istine.

`Pročitajte sledeće biblijske odlomke i ukratko rezimirajte njihovu zajedničku temu: Matej 10,38; Dela 14,22; Rimljanima 8,17; 2. Timotiju 3,12. `

Na ovom palom svetu život je sam po sebi težak, čak i za „najbolje“ od nas. Jov je bio pravedan čovek. I sam Bog je rekao za njega da je „dobar i pravedan, i bojaše se Boga, i uklanjaše se oda zla“ (Jov 1,1). Pa ipak, nesreća je, preko noći, pogodila njega i njegovu porodicu. Ko od nas nije shvatio, bilo iz ličnog iskustva ili posmatrajući ono što se drugima dešavalo, da se život ovde, po svemu sudeći, vodi na samoj ivici provalije, i nikad ne znate kada ćete preći preko nje. Patnja je, u izvesnoj meri, sudbina svih nas. Na kraju krajeva, ipak je bolje patiti zbog Hrista nego zbog bilo čega drugog. 

`Kakvu nadu, kakvu utehu bi mi, kao hrišćani, trebalo da imamo usred svojih patnji?`