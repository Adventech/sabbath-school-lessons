---
title:  Svetlost u mračnom svetu
date:  26/01/2026
---

U stihu Filibljanima 2,14 Pavle podstiče Filibljane: „Sve činite bez vike i premišljanja.“ Izazovi crkvenom jedinstvu su tako ozbiljni da se ono ne može održati bez značajnog napora s naše strane. Jedinstvo unutar crkve je nusproizvod naše veze sa Hristom i poslušnosti Njegovoj Reči, a od presudnog je značaja za naše svedočenje, kao što Pavle ističe u nastavku, pozivajući nas da svetlimo „kao vidjela na svijetu“ (Filibljanima 2,15).

U noći bez mesečine, daleko od gradskog sjaja i uličnih svetala, može se videti više zvezda, i stiče se utisak da one mnogo jače svetle. Kontrast je to što stvara razliku. Što je nebo mračnije, zvezde se jasnije ističu. Isto je tako i sa našim svedočenjem. Što je veća moralna tama oko nas, to je oštriji kontrast između života iskrenih Božjih sledbenika i svetovnih ljudi. Koliko je, dakle, važno da ne dopustimo da veštačka svetlost svetovnih ideja, pritisaka i praksi dovede do toga da naše svedočenje izbledi u odnosu na pozadinu ili da sasvim nestane.

`Pročitajte Filibljanima 2,15.16. Kako Pavle opisuje kakvi mi, kao Božja deca, treba da budemo i šta treba da radimo?`

„Pravi“ znači „bez mane, besprekorni“. Taj izraz je korišćen naročito za Jova i njegov besprekorni karakter (videti: Jov 1,1.8; Jov 2,3; takođe: Jov 11,4; Jov 33,9). Grčka reč prevedena kao „cijeli“ (u nekim prevodima: „bezazleni“) doslovno znači „nepomešani, čisti“. Isus, imajući u vidu žestoke napade s kojima će se Njegovi sledbenici verovatno suočiti, ohrabruje nas da budemo „bezazleni kao golubovi“ (Matej 10,16). Pavle nas, slično tome, podstiče da budemo „bezazleni za zlo“ (Rimljanima 16,19, Čarnić). Nasuprot tome, naši savremeni medijski kanali nisu poznati po čistom, uzdižućem i nadahnjujućem sadržaju. U vremenima poput ovih, Davidov običaj predstavlja odlično pravilo za nas: „Stvari gnusne ne stavljam pred oči svoje“ (Psalmi 101,3, NSP). 

Ne treba da se plašimo da budemo drugačiji – naša vera treba sve više da nas izdvaja. Cilj je da „svijetlite kao vidjela na svijetu“ (Filibljanima 2,15). Jedini način da to postignemo jeste da odbijemo da se prilagođavamo ovom svetu (Rimljanima 12,2) „čvrsto držeći reč života“ (Filibljanima 2,16, Čarnić). Naši izbori i odluke određuju da li živimo imajući u vidu „dan Hristov“ ili nam je „uzalud trčanje“ (Filibljanima 2,16; uporediti sa 1. Korinćanima 9,24-27).

`Ako ima oblasti vašeg života koje smatrate „svetovnim“ (a verovatno ima), kako se možete očistiti od njih?`