---
title:  Za dalje proučavanje
date:  30/01/2026
---

**„Najbliže će stajati Hristu onaj koji je na zemlji najdublje zahvatio i pio od duha Njegove samopožrtvovane ljubavi – ljubavi koja ’se ne veliča, ne nadima se... ne traži svoje, ne srdi se, ne misli o zlu’ (1. Korinćanima 13,4.5) – ljubavi koja pokreće učenike, kao što je pokretala našeg Gospoda, da daruje sve, da živi i mukotrpno radi, da se žrtvuje do same smrti da bi spasao čovečanstvo. Taj duh ispoljio se u Pavlovom životu. On je rekao: ’Jer je meni život Hristos’, jer je njegov život otkrivao Hrista ljudima; ’a smrt dobitak’ – dobitak za Hrista; sama smrt će učiniti da se ispolji sila Njegove milosti i prikupe duše za Njega. Jer će se ’Hristos veličati u telu mojemu’, kaže on, ’bilo životom ili smrću’ (Filibljanima 1,21.20).“ – Elen G. Vajt, *Čežnja vekova*, str. 549 (original).**

„Nije daleko vreme kada će iskušenje doći na svaku dušu. Žig zveri će nam se nametati. Onima koji su korak po korak popuštali zahtevima sveta i prilagođavali se svetovnim običajima neće biti teško da se potčine vlastima, i učiniće to radije nego da se izlože ismevanju, uvredama, pretnjama zatvorom i smrću...  

Kada se mnoštvo lažne braće odvoji od prave, tada će oni skriveni biti izloženi pogledu, i svrstaće se pod Hristovu zastavu kličući: ’Osana!’ Oni koji su bili stidljivi, bojažljivi i nepoverljivi prema sebi otvoreno će se izjasniti za Hrista i Njegovu istinu. Najslabiji i oni koji su najviše oklevali u crkvi biće kao David – spremni da delaju i da se suprotstave. Što je noć dublja za Božji narod, to su zvezde blistavije. Sotona će žestoko napadati verne, ali oni će, u Isusovo ime, izaći kao oni koji su više nego pobednici.“ – Ellen G. White, *Testimonies for the Church*, sv. 5, str. 81, 82. 

**Pitanja za razgovor**

`1. Razmislite o opomeni iz prethodnog citata o onima „koji su korak po korak popuštali zahtevima sveta i prilagođavali se svetovnim običajima“. Šta bi sve moglo da spada u to? Razmotrite u razredu kako bi to moglo da se primeni, ne samo na pojedince, već i na crkvu kao celinu.`

`2. Bog kaže: „One ću poštovati koji mene poštuju“ (1. Samuilova 2,30). Na koje načine mi poštujemo Boga? Da li je to isto što i „dati slavu Njemu“ (videti: Otkrivenje 14,7)? Zašto jeste ili zašto nije? `

`3. Kako da razumemo ideju o građenju svog spasenja, a da ne upadnemo u zamku legalizma?`