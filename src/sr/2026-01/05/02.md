---
title:  Naša dela pokazuju šta Bog radi u nama
date:  25/01/2026
---

Pošto je upravo predstavio Hrista kao savršeni primer poniznosti i poslušnosti Božjoj volji, Pavle se sad okreće samim Filibljanima. On uvažava poslušnost Gospodu koju su oni pokazali nakon što su primili evanđeosku poruku (videti: Dela 16,13-15.32.33) i podstiče ih da ostanu tako poslušni. 

Ukazavši na primer Hristovog života i krsta kao na put spasenja, Pavle se sad direktnije usredsređuje na razmatranje kako sve to deluje u praksi.

`Pročitajte stihove Filibljanima 2,12.13. Šta Pavle misli kad kaže: „Gradite spasenije svoje“? Kako biste opisali odnos između vere i dela?`

U ta dva stiha, Pavle ne iznosi neko drugačije evanđelje od onoga koje u glavnim crtama daje u Poslanici Rimljanima i drugim poslanicama. Možemo biti sigurni da je njegova poruka ovde u saglasnosti sa evanđeljem o opravdanju verom, koje je on i propovedao u Filibi i na drugim mestima. Ali važno je takođe uzeti u obzir sve što Biblija kaže na određenu temu, pogotovu na temu spasenja, koja može biti i te kako pogrešno shvaćena. 

Pročitajte sledeće tekstove: Rimljanima 3,23.24; Rimljanima 5,8 i Efescima 2,8-10. Čemu nas ti odlomci uče kada je reč o spasenju? 

Bez ikakve sumnje, spasenje je Božje delo i mi ne možemo sebi pripisati apsolutno nikakve zasluge za to. Čak i sama vera je dar, podstaknut delovanjem Svetog Duha. Naša sopstvena dela ne mogu da nas spasu. Međutim, kroz novorođenje, Bog nas u duhovnom smislu iznova stvara, osposobljavajući nas da činimo dobra dela. Božji Duh radi u nama, osnažujući našu volju da bira ono što je ispravno, da se odupre iskušenju i da donosi ispravne odluke. 

Dakle, mi svojim delima javno pokazujemo ono što Bog radi u nama, i činimo to „sa strahom i drktanjem“. Da li to znači da bi trebalo da se plašimo Božjeg suda nad našim često slabašnim naporima da poslušamo? Naravno da ne. Taj izraz se odnosi na svest o Božjem prisustvu (videti stih Psalmi 2,11) i našoj potrebi da Mu budemo poslušni. 

`Na koje načine ste iskusili Hristovo delovanje u vama? Kako se, nažalost, vaša pala priroda bori protiv onoga što Bog radi u vama, i kako se možete odupreti toj težnji?`