---
title:  „Takve ljude poštujte“
date:  29/01/2026
---

`Pročitajte tekst Filibljanima 2,25-30. Kako Pavle opisuje Epafrodita? Koji konkretni stavovi i postupci tog hrišćanskog radnika otkrivaju njegov karakter?`

Epafrodit se pominje samo u ovoj poslanici, ali saznajemo dosta toga o njemu iz tih nekoliko kratkih napomena koje se pojavljuju. Sudeći po njegovom imenu (koje upućuje na kult Afrodite), on je bio obraćenik iz paganstva. Nazivajući ga svojim „saradnikom“, Pavle hoće da kaže da je on bio aktivan u službi, možda čak i da je radio zajedno s njim u Filibi. A to što je bio i njegov „saborac“ (uporediti sa stihom Filibljanima 1,27) verovatno se odnosi na sukob s kojim se Epafrodit suočio u širenju evanđelja, spreman čak i da rizikuje svoj život (Filibljanima 2,30). 

Kao „poslanik“ (grčki: apostolos) imenovan od crkve u Filibi, Epafrodit je poslat da posluži Pavlu u zatvoru i da se pobrine za sve druge njegove potrebe (Filibljanima 2,25). On je bio taj kome su Filibljani poverili svoje finansijske darove za Pavla (Filibljanima 4,18). Ti prilozi bili su od presudne važnosti, jer sve što je rimskim zatvorenicima moglo biti potrebno, hrana, odeća, posteljina ili druge potrepštine, moralo je da se kupi o njihovom trošku, ili su porodica i prijatelji morali to da im donesu (uporediti sa stihom Dela 24,23). Pred kraj svog drugog utamničenja u Rimu, Pavle traži od Timotija da učini sve što može kako bi došao „prije zime“, i da mu donese „kabanicu“ koju je ostavio u Troadi (2. Timotiju 4,21.13). Pavlu je očigledno bio potreban taj debeli, vuneni ogrtač u njegovoj hladnoj, kamenoj ćeliji. I opet je Epafrodit bio taj kome je povereno da odnese tu poslanicu natrag u Filibu (videti: Elen G. Vajt, *Apostolska crkva – Hristovim tragom*, str. 479 /original/).

Možda zbog problema u Filibi (videti 4. Pouku), Pavle je „našao za potrebno“ da pošalje Epafrodita natrag ranije nego što se očekivalo i stoga podstiče Filibljane da ga prime „u Gospodu sa svakom radosti“ (Filibljanima 2,29). Pavle hoće da ih uveri da se ne brinu o njegovim prilikama u zatvoru. On takođe naglašava da Epafrodit spada u osobe kakve hrišćani treba visoko da cene, ne zbog njihovog bogatstva ili društvenog statusa, već zbog požrtvovanog duha u kom slede Isusov primer (Filibljanima 2,6-11; uporediti sa tekstom Luka 22,25-27). Grčka reč koja se ovde koristi za „poštovanje“ ili „čast“, pojavljuje se samo nekoliko puta u Novom zavetu: za slugu koji rimskom kapetanu „bješe mio“ (Luka 7,2), za one kojima je ukazana čast njihovim mestom na svadbenoj gozbi (Luka 14,8), i za Isusa kao ugaoni kamen, „izbrani i skupocjeni“ (1. Petrova 2,4.6). Da bi Epafrodit bio uključen u tu grupu, morao je zaista biti veran čovek.