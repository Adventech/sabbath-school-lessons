---
title:  Dokazani karakter
date:  28/01/2026
---

Timotijeva uloga kao pridruženog pošiljaoca ove poslanice već je bila pomenuta (Filibljanima 1,1). Sada Pavle počinje detaljno da izlaže koliko je Timotije dragocen kao jedan od njegovih saradnika. On je opisan kao evanđelista (2. Timotiju 4,5) koga je Pavle poslao u Makedoniju (1. Solunjanima 3,2; uporediti sa stihovima Dela 18,5; Dela 19,22) i, u nekoliko navrata, u Korint (1. Korinćanima 4,17; 1. Korinćanima 16,10). Prethodno je radio sa Pavlom i Silom u Korintu (1. Solunjanima 1,1; 2. Solunjanima 1,1), a kasnije u Efesu (1. Timotiju 1,2.3; uporediti sa stihom Dela 19,22). Pavle opisuje Timotija kao nekoga ko je „jednake misli“ s njim (Filibljanima 2,20). Grčka reč (doslovno: „jednak u duši“) nagoveštava da je on bio sličan Pavlu u mnogo čemu, uključujući posvećenje Hristu, energične napore na širenju evanđelja, i posebno njegovu brigu za Filibljane.

`Šta mislite zašto Pavle ovde tako pozitivno i tako nadugačko govori o Timotiju (videti: Filibljanima 2,19-23)? Šta još Pavle kaže o njemu (videti: 1. Korinćanima 4,17; 2. Timotiju 1,5)?`

Još jedna od Timotijevih vrlina koju Pavle pominje je njegovo poštenje („dokazani karakter“) (Filibljanima 2,22). Grčka reč upotrebljena ovde opisuje osobu koja je, kroz razna iskušenja, temeljno oprobana (Rimljanima 5,4) i čiji su se karakter i služba pokazali kao iskreni (2. Korinćanima 2,9; 2. Korinćanima 9,13). Pavle zna da je to istina u Timotijevom slučaju, jer se u to uverio u mnogim prilikama kada su zajedno radili na širenju evanđelja.  

Upravo teška iskustva u životu testiraju naš karakter i pokazuju ko smo iznutra. Elen G. Vajt to ovako objašnjava: „Život nas uči disciplini... Biće provokacija koje će okušati našu narav, i upravo se spremnošću da se sve to dočeka u pravom duhu razvijaju hrišćanske vrline. Ako uvrede i ruženja krotko podnosimo, ako na uvredljive reči odgovaramo blagošću, a na zlostavljanje dobrotom, to je dokaz da Hristov Duh boravi u našem srcu.“ – Ellen G. White, *Testimonies for the Church*, sv. 5, str. 344. U nastavku ona kaže da će „teškoće i neprijatnosti koje smo pozvani da podnosimo... ako ih u pravom duhu istrpimo, razviti u nama karakter sličan Hristovom, po kom se hrišćanin razlikuje od svetovnjaka“. – Ellen G. White, *Testimonies for the Church*, sv. 5, str.  344.

`Razmislite o provokacijama, teškoćama i nerviranjima s kojima ste se nedavno suočili. Da li ste ih „krotko podneli“ i „u pravom duhu istrpeli“? Šta možete preduzeti kako bi omogućili da vam takva iskustva pomognu da postanete disciplinovaniji?`