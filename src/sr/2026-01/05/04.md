---
title:  Živa žrtva
date:  27/01/2026
---

`Pročitajte sledeće stihove: Filibljanima 2,17; 2. Timotiju 4,6; Rimljanima 12,1.2 i 1. Korinćanima 11,1. Šta Pavle tu govori?`

Pavle je već izrazio iznenađujuće neodlučan stav o tome da li je bolje živeti ili umreti u službi za Hrista (Filibljanima 1,20-23). Sada on predlaže veoma realnu mogućnost da se prinese „kao žrtva izlivnica“ (Filibljanima 2,17, NSP). Ta slika se zasniva na drevnom običaju libacija, koji je podrazumevao izlivanje tečnosti (poput ulja, vina ili vode) kao žrtve Bogu (videti, na primer: 1. Mojsijeva 35,14; 2. Mojsijeva 29,40; 2. Samuilova 23,15-17). To prividno „rasipanje“ dragocene tečnosti u činu obožavanja može da nas podseti na Marijin čin izlivanja „mnogocjenoga mira čistoga nardova“ (Marko 14,3-9; Jovan 12,3), kojim je pomazala Isusovu glavu i noge. Premda to nije bila žrtva izlivnica u pravom smislu, nesumnjivo je predstavljala ogromnu žrtvu, koja je prikladno ilustrovala Hristovu beskrajnu žrtvu za naše spasenje. 

Ukoliko bi bio pogubljen zbog svog dela širenja evanđelja, Pavle bi se tome radovao, jer bi njegov život bio „izliven“ kao žrtva Bogu. Budući da se žrtve izlivnice u jevrejskoj Bibliji uglavnom nisu prinosile same već kao dodatak drugoj žrtvi (videti: 4. Mojsijeva 15,1-10; 4. Mojsijeva 28,1-15), Pavle bi davanje svog života smatrao odgovarajućim dodatkom „žrtvi i službi“ vernika u Filibi koji su, putem vere, odlučili da posvete svoj život Bogu kao „žrtvu živu“ (Rimljanima 12,1). 

Rani hrišćani, uključujući one u Filibi (Filibljanima 1,27-29), bili su aktivni u objavljivanju svoje vere. Širili su evanđelje idući od kuće do kuće (Dela 5,42). Otvarali su svoje domove za proučavanje Svetog pisma (Dela 12,12; 1. Korinćanima 16,19; Kološanima 4,15; Filimonu 1,2), i bili su u stanju da navedu razloge iz Svetog pisma za ono u šta su verovali (Dela 17,11; Dela 18,26; 1. Petrova 3,15). Naši adventistički pioniri su činili isto. Umesto da se oslanjaju na pastore da objavljuju poruku njihovim susedima, oni su delili svoju veru, davali biblijske časove i pripremali ljude kako bi bili spremni za krštenje kad se propovednik vrati.  

Ukratko, po cenu velike lične žrtve, to jest, „žrtve žive“, oni su radili na širenju evanđelja. Treba li mi da činimo išta manje od toga?

`Razmislite šta bi u vašem životu značilo da postanete „žrtva živa“. Koliko se žrtvujete za Božje carstvo, i šta vam odgovor na to pitanje govori o vama samima.`