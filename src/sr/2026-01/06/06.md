---
title:  Samo jedno – poznavati Hrista
date:  05/02/2026
---

`Pročitajte tekst Filibljanima 3,10-16. Koje su neke od glavnih misli koje Pavle iznosi u ovom odlomku?`

Svakako, nema ničega važnijeg od poznavanja Hrista, što nam garantuje da će nas na kraju On poznati i priznati pred Ocem (videti: Matej 7,21-23; Matej 10,32.33). A kako Ga mi upoznajemo? Preko Njegove pisane Reči – čitajući i sprovodeći je u život. Mi Ga ne možemo poznavati licem k licu kao što su to mogli Njegovi učenici. Ali, začudo, uprkos tako bliskom poznanstvu, oni ipak nisu uspevali da razumeju Njegove reči, što naglašava našu potrebu za tim da nas Sveti Duh vodi (videti: Jovan 16,13). Što Ga više poznajemo, to smo Mu bliži, jer doživljavamo „silu vaskrsenija njegova“ (Filibljanima 3,10), koja nas uzdiže da bismo živeli „novim životom“ (Rimljanima 6,4, Čarnić). 

Još jedan način na koji se približavamo Isusu je kroz „zajednicu njegovijeh muka“ (Filibljanima 3,10). Svako iskušenje s kojim se suočimo, svako bolno iskustvo koje podnesemo, pomaže nam da shvatimo i da više cenimo ono kroz šta je Isus prošao zbog nas, a takođe i da jasnije razumemo Njega i Njegovu volju. 

Treći način da Mu se približimo jeste da stremimo „ka cilju“ (Filibljanima 3,14, SSP). Koji je to cilj? To je prevod reči upotrebljene samo ovde u celom Novom zavetu (skopos). Ona se odnosi na ciljnu liniju trke i nagradu koja se dodeljuje pobedniku. Pavle je naziva darom „gornjega zvanja Božijega u Hristu Isusu“ (Filibljanima 3,14). Kao što se Hristos, kroz svoju smrt i vaskrsenje, vazneo na nebo, Bog i nas poziva da primimo istu nebesku nagradu – večni život. 

Mi to, očigledno, još uvek nismo postigli. Nećemo biti savršeni u punom smislu sve dok se naše „poniženo tijelo“ ne preobrazi „da bude jednako tijelu slave njegove“ (Filibljanima 3,21). Ali poznavanjem Njega i prizivanjem Njega u naš život svakog dana, mi sežemo ka cilju da već sada budemo slični Hristu na svaki mogući način. To je to „jedno“ na šta se i Pavle usredsredio. Kao kad trčimo trku (videti 1. Korinćanima 9,24-27), ne obraćamo pažnju na to dokle smo stigli ni ko nas prati. Naš jedini fokus je na onome što je pred nama – na toj nebeskoj nagradi koja nas čeka. Tu nam je predočena živa slika: trkač je u potpunosti usredsređen na cilj, naprežući svaki mišić i naginjući se unapred u težnji da što pre stigne do linije cilja. 

`Zašto je važno da se, u svom hodanju sa Gospodom, ne osvrćete stalno unazad, bar ne na svoje grehe i neuspehe, već da radije gledate napred u ono što vam je obećano u Hristu upravo sada?`