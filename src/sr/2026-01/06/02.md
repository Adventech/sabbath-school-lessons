---
title:  Ljubav i pravda
date:  01/02/2026
---

`Pročitajte tekst Filibljanima 3,1-3. Koje pozitivne i negativne tonove Pavle tu iznosi, i kako su oni povezani? Kako on opisuje vernike? `

Pavle počinje u veoma pozitivnom tonu i zvuči skoro kao da završava svoje pismo. Ali, još nije završio. On se vraća na jednu od glavnih tema ove poslanice – radovanje u Gospodu. I navodi niz razloga za to. Ono što je najvažnije, to je da se uzdamo u Hrista, a ne u sebe same: „Hvalimo se Hristom Isusom, a ne uzdamo se u tijelo“ (Filibljanima 3,3). Ko od nas nije, na ovaj ili onaj način, naučio kroz lično iskustvo da ne polaže poverenje u telo?

Snažno upozorenje: „Čuvajte se“ (ponovljeno tri puta) ne nalazi se nigde drugde u Svetom pismu. Očigledno, Filibljani su dobro znali na koju pretnju Pavle misli. Umesto na tri različita problema, to upozorenje se po svoj prilici odnosi na jednu grupu lažnih učitelja opisanih na tri različita načina. 

O zlim i bezbožnim ljudima se u Izraelu ponekad govorilo kako o „psima“ (Filibljanima 3,2; uporediti sa stihovima: Psalmi 22,16; Isaija 56,10; Matej 7,6; 2. Petrova 2,21.22). Lažni učitelji su se prikladno mogli opisati kao „zli poslenici“. A to što ih naziva „sakaćenjem“ (Filibljanima 3,2, Čarnić), ili „onima koji sakate telo“, pokazuje da su oni, kao u Galatiji i drugim mestima, nastojali da nametnu obrezanje vernicima iz neznaboštva, suprotno odluci Apostolskog sabora (videti Dela 15).  

Što je posebno interesantno, izgleda da je jedno od rešenja za duhovne izazove, uključujući i širenje lažnih učenja, upravo „radovanje u Gospodu“ (Filibljanima 3,1; uporediti sa: Filibljanima 4,4). 

*Sve čemu se radujemo* donosi nam *radost* (na grčkom su to dve reči za dva različita pojma, ali na engleskom [i našem] jeziku one su srodne). Bog želi da budemo radosni, a Njegova Reč je neka vrsta uputstva za istinsku sreću i trajnu radost. To obuhvata primanje Božje milosti (Psalmi 31,7); polaganje poverenja u Njega (Psalmi 5,11); primanje blagoslova spasenja (Psalmi 9,14); usvajanje Božjeg zakona kao našeg načina života (Psalmi 19,14), uključujući Subotu (Isaija 58,13.14); verovanje u Njegovu Reč (Psalmi 119,162) i odgajanje pobožne dece (Priče 23,24.25).

`Život može biti vrlo težak za sve nas, ma koliko nam dobro išlo u ovom trenutku. Ali, čak i ako nam trenutno ne ide dobro, čemu bismo mogli i čemu bi trebalo da se radujemo? Šta nas sprečava u tome?`