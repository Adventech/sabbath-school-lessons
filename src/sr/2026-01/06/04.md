---
title:  Ono što je bitno
date:  03/02/2026
---

Kao što smo istakli u jučerašnjem proučavanju, ono što je Pavla ranije činilo ponosnim bilo je zapravo prepreka za veru, jer ga je zaslepljivalo za njegovu potrebu za Hristom. Pavle koristi jezik trgovine, dobitak i gubitak, da bi opisao svoj duhovni bilans iz perioda koji je prethodio veri. Premda ne volimo  mnogo o tome da razmišljamo, svako ljudsko biće ima „duhovni bilans“. Pavlov bilans prethodno se merio jevrejskim vrednostima tog vremena, a ne biblijskim vrednostima kojima je Isus poučavao. 

Posle obraćenja, njegov duhovni bilans izgledao je mnogo drugačije, jer se njegova skala vrednosti dramatično promenila, iz „valute“ judaizma u „valutu neba“. 

„Onaj koji je sišao sa neba može da govori o nebu i da pravilno predstavi ono što čini nebesku valutu, na koju je On utisnuo svoj lik i natpis. On zna u kakvoj opasnosti se nalaze oni koje je došao da uzdigne iz poniženja, i postavi pored sebe na presto. Predočava im koliko je rizično da svojom naklonošću tako izdašno obasipaju beskorisne i opasne stvari. On nastoji da odvrati um od onoga što je zemaljsko i privuče ga onome što je nebesko, da ne bismo traćili svoje vreme, talente i prilike na nešto što je puka taština.“ – Ellen G. White, *The Advent Review and Sabbath Herald*, July 1, 1890.

U svetu prvovekovnog judaizma Pavle je bio zvezda u naglom usponu, sve dok se njegov duhovni vid, pošto je bio zaslepljen prizorom proslavljenog Isusa na putu za Damask (Dela 9), nije popravio, i dok nije bio u stanju jasno da vidi. 

`U tekstu Jovan 9 nalazimo priču o drugom čoveku koji je bio slep, a onda je jasno video Isusa. A Isus za sebe kaže da je došao na ovaj svet „da vide koji ne vide, i koji vide da postanu slijepi“ (Jovan 9,39). Kako bi taj princip mogao da se primeni na vaš lični život?`

Šta bi moglo biti vrednije od večnog života na nebu i na novoj zemlji? Pa ipak, svetovne vrednosti čine tako mnogo ljudi slepim za tu realnost. Postoji stalno nadmetanje između onoga što se ovde ceni (videti Matej 13,22; Luka 4,5.6; 1. Jovanova 2,16) i onoga što Nebo ceni – na primer: sličnost sa Hristom i spasene duše.

`Svet može da nas učini slepim za duhovne istine i ono što je zaista važno. Šta je od ključne važnosti da bismo svoj pogled čvrsto uperili u to što je istinski bitno?`