---
title:  Uzdanje samo u Hrista
date:  31/01/2026
---

### Tekstovi za proučavanje u toku sedmice 
Filibljanima 3,1-16; Rimljanima 2,25-29; Jovan 9,1-39; Efescima 1,4.10; 1. Korinćanima 9,24-27.

> <p>Tekst za pamćenje</p>
> „Da poznam njega i silu vaskrsenija njegova i zajednicu njegovijeh muka, da budem nalik na smrt njegovu, da bih kako dostigao u vaskrsenije mrtvijeh“ (Filibljanima 3,10.11).

Ima nečeg u nama što izaziva sumnjičavost kada je reč o spasenju samo verom, bez dela zakona. To jest, iz nekog razloga, svi smo skloni da se oslanjamo na svoja dela, kao da bi ona mogla doprineti našem spasenju. Pavle se tom temom bavi na prilično upečatljiv način u jednoj energičnoj polemici, u kojoj se suprotstavlja onima koji insistiraju na tome da je obrezanje neophodno za spasenje. 

Da bi sprečio svaku mogućnost za verovanje da sopstvena dela, kao što je obrezanje, mogu da doprinesu nečijem spasenju, Pavle razjašnjava da pravednost potiče od Hrista, kao dar koji dolazi putem vere, a ne putem zakona. Premda obrezanje danas možda nije toliko sporno pitanje, princip na koji se ono odnosi svakako jeste. 

I sama protestantska reformacija je otpočela upravo u vezi s tim spornim pitanjem – ulogom vere i dela u iskustvu Hristovog sledbenika. Na kraju krajeva, Hristos je nama sve, „začetnik i dovršitelj“ naše vere (Jevrejima 12,2, NSP). Ako su naši prioriteti pravilno postavljeni, živećemo sa sigurnošću koju nam pruža Hristova ljubav i uživati, čak i sada, u obećanom spasenju, dok se u isto vreme uopšte „ne uzdamo... u tijelo“ (Filibljanima 3,3).   

*Proučite pouku za ovu sedmicu da biste se pripremili za subotu, 7. februar.*