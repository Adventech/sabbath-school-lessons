---
title:  Pavlov „prošli život“
date:  02/02/2026
---

Uobičajeno je među hrišćanskim obraćenicima da o svom životu razmišljaju kao životu „pre“ nego što su prihvatili Hrista i „posle“ toga, što i Pavle čini u Filibljanima 3. Ponekad, bilo to ispravno ili ne, i za one koji nisu hrišćani kažemo da su „dobri ljudi“ i, doduše, po merilima ovog sveta mnogi to zaista i jesu. Međutim, prema Božjim merilima, niko nije dobar, čak ni hrišćani.

`U tekstu Filibljanima 3,4-6, Pavle ukazuje na mnoge stvari u svom životu na koje je nekad bio ponosan. Koje su to stvari? Kako biste opisali ono što je „dobro“ u vašem životu (bilo u prošlosti ili sadašnjosti)?`

Pavle pravi potpuni kontrast između verujućih Jevreja koji šire lažna učenja i neobrezanih vernika, koji se za svoje spasenje oslanjaju u potpunosti na Hrista, a ne uzdaju se u čisto ljudska dela kao što je obrezanje (videti: Jevrejima 6,1; Jevrejima 9,14; uporediti sa: Rimljanima 2,25-29). Premda su Pavlov prošli život i „pedigre“ mogli da ostave priličan utisak na njegove sunarodnike Jevreje, ništa od toga nije doprinelo njegovom spasenju. To ga je, zapravo, čak i ometalo, jer ga je neko vreme činilo slepim za njegovu potrebu za Hristom. 

Pavle nije bio samo obrezan – bio je obrezan osmog dana, što je značilo da je on, kao Izraelac i pripadnik zavetnog naroda, obrezan strogo po zakonu. Štaviše, bio je iz Venijaminovog plemena, čija je teritorija obuhvatala neke od najvažnijih izraelskih gradova. Ne samo da je znao hebrejski, već je, kao učenik Gamalaila (Dela 22,3; Dela 26,4.5) i farisej, bio prepun znanja o zakonu i načinima na koji ga, bar prema tradiciji, treba primenjivati. 

Toliko je revnovao za zakon da je progonio crkvu zbog navodne opasnosti koju je ona predstavljala za jevrejski način života, kakav je, po njegovom mišljenju, zakon propisivao. Ali, začudo, i pored toga što je bio „besprekoran“ prema ljudskom shvatanju „pravednosti“, ipak je shvatio da je zakon zapravo mnogo dublji i zahtevniji nego što je mogao i da zamisli, i da je, bez Hrista, stajao pred njim osuđen. 

`Uporedite tekst Rimljanima 7,7-12 sa stihovima Matej 5,21.22.27.28. Koju ključnu misao u vezi sa zakonom i Isus i Pavle ističu, i zašto je pravda „od vjere Isusa Hrista“ (Filibljanima 3,9), a ne zakon, jedini izvor istinske pravednosti? Gledajte na to ovako: Koliko dobro držite zakon, pogotovu kad se uzme u obzir smisao u kom je Isus rekao da bi ga trebalo držati?`