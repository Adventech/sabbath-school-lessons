---
title:  Vera Hristova 
date:  04/02/2026
---

Ne smemo promašiti glavni smisao Pavlovih reči. Došlo je do čudesne razmene koju je on doživeo na putu za Damask, kad je svoj stari život, zasnovan na zakonu, zamenio za prisustvo samog Hrista – „da Hrista dobijem, i da se nađem u njemu“ (Filibljanima 3,8.9). 

`Naći se „u Njemu“, to jest, u Hristu, svakako je zanimljiv izraz. Pročitajte sledeće: Efescima 1,4; 2. Korinćanima 5,21; Kološanima 2,9 i Galatima 2,20. Na osnovu tih stihova, šta mislite da je Pavle tom tvrdnjom hteo da kaže?`

O Pavlovom izrazu „biti u Hristu“ naširoko se raspravljalo, ali ne treba da nas iznenadi što verovatno najbolje objašnjenje tog izraza potiče od samog Pavla: „Da je sprovede (tajnu svoje volje) kad se ispuni vreme, da u Hristu ponovo sastavi sve što je na nebesima i na zemlji; u njemu“ (Efescima 1,10, Čarnić). To je bio Božji cilj od početka. A Pavle razjašnjava kako do toga dolazi: „Vi /ste/ u Hristu Isusu, koji nam posta premudrost od Boga i pravda i osvećenje i izbavljenje“ (1. Korinćanima 1,30). 

Biti „u Hristu“ podrazumeva sve ono što plan spasenja obuhvata, od svitanja naše duhovne inteligencije (mudrost), do opravdanja verom (pravednost), pripreme za nebo (posvećenje), i konačno, do proslavljanja prilikom Drugog dolaska (iskupljenje). Spasenje je Hristovo delo od početka do kraja – za nas i u nama. Otuda, zadobijanjem Hrista, mi imamo sve što nam je potrebno. 

`Pročitajte stih Filibljanima 3,9. Koja dva pojma Pavle suprotstavlja, i zašto je važno uvek imati na umu tu razliku? `

Kao što je Pavle uvideo, imati „svoju pravdu“ nije istinska pravednost, jer nam zakon ne može dati život (videti Galatima 3,21.22). Samo Hristos to može, putem vere. I to ne bilo kakve vere. Na kraju krajeva, i đavoli veruju i dršću (Jakov 2,19). Jedina spasonosna vera je „vera Hristova“. Jedino Njegova vera je u potpunosti poslušala i može da posluša. (Grčka reč za veru, pistis, znači takođe i vernost.) Dakle, ako smo u Hristu i ako On živi u nama (Galatima 2,20), onda živimo Njegovom verom kroz našu veru u Njega.