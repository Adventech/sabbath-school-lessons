---
title:  "Spremi se! Pozor! Čekaj!"
date:   01/07/2018
---

**Logos** (Dela 1,6.7; Luka 24,25)

**Očekivanje i razočaranje** (1. Mojsijeva 3,15; Luka 24,19-21)

Od kad je dato obećanje u Edemskom vrtu (1. Mojsijeva 3,15), Božji narod je čekao Izbavitelja. Pažljivo su beležili svako rođenje i mogli su lako da prate nečije poreklo unazad sve do dvanaest plemena, do Avrama, pa čak i Adama. Svaka žena se svesrdno nadala da će roditi muško, jer bi to dete, možda, moglo biti Mesija.

Međutim, kako je vreme prolazilo, narodi na zemlji su se umnožavali, a Božji narod je bivao sve više ugnjetavan. To je navelo Jevreje da izgube iz vida prvobitno obećanje i počnu da očekuju nekog ko će obnoviti ovozemaljsko carstvo. Takva klima je vladala u Izraelu u vreme kad se Isus rodio. Jevreji su očekivali nekog da ih oslobodi od njihovih političkih ugnjetača – a ne da ih oslobodi od njihovih greha. Isus je proveo tri godine u službi sa svojim učenicima, pokušavajući da razjasni tu zabludu.

I pored toga, u tekstu Luka 24,19-21 vidimo da učenici još uvek žele da se obnovi ovozemaljsko carstvo. Na putu za Emaus, oni čoveku koji hoda s njima govore sve o Isusu. Govore mu o Njegovim delima i rečima, ali i o raspeću i o svom razočaranju zato što su se nadali „da je On Onaj koji će izbaviti Izrailja“. Zamislite njihovo razočaranje kad je taj čovek, u koga su polagali sve svoje nade, bio predat da se razapne.

**Bezumni** (Luka 24,25)

Ali umesto da ih uteši, Isus ih naziva bezumnima i sporog srca za verovanje. To izgleda pomalo grubo od Isusa – da grdi nekoga zato što nešto ne razume. Zato je važno zapaziti da Isus ne kaže da oni imaju teškoća sa razumevanjem – samo sa verovanjem. To je razjašnjeno u sledećem stihu, kad im On postavlja ključno pitanje: „Nije li to trebalo da Hristos pretrpi...?“ (Luka 24,26). S obzirom da im je Isus tokom čitave svoje službe iznova i iznova objašnjavao sve to, očigledan odgovor glasio bi: „Da, naravno“, ali oni ništa ne odgovaraju.  

Isus nastavlja da navodi sva proročanstva o Mesiji u Svetom pismu, ističući da su ona predskazala Njegovo progonstvo i smrt. Međutim, nisu proročanstva zbunjivala te ljude. Isus je proveo toliko vremena s njima da je bilo skoro nemoguće da pogrešno razumeju ulogu Mesije. Jedino što je moglo da ih učini tako nerazumnim bilo je to što su se čvrsto držali sopstvenih ideja, umesto da veruju obećanjima datim u Pismu.

**Svedoci** (Luka 24,30.31.34)

Tek kad su stigli na svoje odredište, i kad je Isus prelomio hleb pred njima, oči su im se otvorile i najzad su shvatili šta se dešava (Luka 24,30.31). U tom trenutku, oni ne samo da razumeju, već i veruju, i uzbuđeno kreću da podele sa drugima da „zaista ustade Gospod“ (Luka 24,34).

Dok se sve to dešava, Isus se pojavljuje pred svim učenicima i ponovo im objašnjava proročanstva o Hristu, i o tome kako je On morao da strada, umre i ustane iz mrtvih. On im zatim objašnjava kako treba da budu Njegovi svedoci i da ono što su videli i čuli govore  svima, a ne samo Jevrejima.

**Obnovljenje** (Dela 1,6.7; Luka 24,48.49)

Jedini problem je taj što je učenicima, sada spremnim da otrče i objave dobru vest čitavom svetu, rečeno da moraju da čekaju: „I gle, Ja ću poslati obećanje Oca svojega na vas; a vi sjedite u gradu jerusalimskome dok se ne obučete u silu s visine“ (Luka 24,48.49). I tako su oni sada tu, na Maslinskoj gori, spremni za Njegovo vaznesenje. Učili su kod Isusovih nogu tokom tri godine. Videli su Njegova čuda. Slušali su Njegove reči. Konačno su razumeli proročanstva i poverovali u njih. Spremni su da govore svetu o duhovnoj obnovi koju je Isus došao da sprovede, a ne o političkoj pobuni. I upravo dok se spremaju da započnu trku, Isus u osnovi kaže: „Spremi se! Pozor! Čekaj!“

Oni imaju tu neverovatnu vest da podele sa svetom – istinu o Mesijinom zadatku i obnovi Izraela, ali Isus kaže da im je potrebno više pripreme. Njihova ljudska snaga neće biti dovoljna za tako ogroman zadatak. Pre nego što budu mogli da pođu u svet i urade sve što treba, moraju da sačekaju izlivanje Svetog Duha.

Čuvši to, učenici pitaju Isusa: „Gospode, hoćeš li sad načiniti carstvo Izrailjevo?“ Ovog puta, za razliku od ranije kad je pitanje o obnovljenju postavljeno, Isus ih ne grdi. On zna da oni to ne pitaju zato što ne razumeju Njegovu misiju, niti zato što im nedostaje vere. On zna da su nestrpljivi da vide ispunjenje Njegovih obećanja. Zato im, umesto da ih grdi, kaže da nije njihovo da znaju vremena i čase. Njihov posao je jednostavno da idu po svetu i pozivaju učenike.
 
**Odgovorite:**

`1.	Da li smatrate da predugo čekate da Bog ispuni neko svoje obećanje? Da li je moguće da ste zapravo pogrešno razumeli to obećanje? Molite se da vam Bog razjasni svoju volju.`

`2.	Da li ste spori da verujete u obećanja i proročanstva koja je Bog već razjasnio? Zašto? Šta bi moglo da vam pomogne da izgradite poverenje u ta obećanja?`

`3.	Možda postoji nešto u vašem životu što jedva čekate da započnete, ali još uvek ne možete. U redu je odložiti to, naročito ako vam Bog traži da sačekate Njegov blagoslov.`

*Danijela Rekalde, San Antonio, Teksas, SAD*
