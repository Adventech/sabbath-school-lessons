---
title:  Svedočenje o Bogu
date:   04/07/2018
---

**Primena** (Dela 1,9-11; 5. Mojsijeva 19,15))

Dok se Isus uznosio ka nebu, učenici su netremice posmatrali, pogleda prikovanog za oblak koji im je sakrio Isusa. Bili su toliko usredsređeni na Isusov odlazak, da nisu ni primetili dvojicu anđela koji su se pojavili pored njih, podsećajući ih da će se Isus uskoro vratiti. Trebalo je da ispune veliku dužnost, da svedoče o Isusu Hristu i da šire Njegovu dobru vest po celom svetu.

I mi treba da ispunimo istu dužnost. Možda nismo u stanju da činimo čuda, ali svi smo primili darove i talente od Svetog Duha – oruđe koje treba da upotrebimo da bismo lečili druge i vodili ih ka Onome koji nam daje tu silu.  

Evo nekih načina da dosegnemo do drugih ljudi: 

*Iznosite lična iskustva.* Ponekad je jedini način da drugi počnu da prepoznaju Božju slavu i dobrotu upravo kroz iskušenja i blagoslove u životu drugih. Možete ispričati svoje iskustvo da biste pokazali šta vam je Bog pomogao da savladate. Vaše putovanje može da premosti jaz između onih koji su pretrpeli slične stvari, i može poslužiti da ulije nadu. Mi imamo više načina za komunikaciju sa svetom nego što su učenici i Isusovi sledbenici ikad imali – upotrebite svoj mobilni telefon i internet u dobre svrhe!

*Regrutujte druge.* Važno je iznositi svoje svedočanstvo, ali koliko će silnije biti svedočanstvo mnogih? „Neka ne ustaje jedan svjedok na čovjeka ni za kakvo zlo i ni za kakav grijeh između svijeh grijeha koji se čine, nego na riječima dva ili tri svjedoka da ostane stvar“ (5. Mojsijeva 19,15). Moć svedočenja ima svoje granice, ali mnoga svedočanstva dodaju silu svakoj pojedinačnoj priči, svakoj pojedinosti koja može da posluži kao dokaz o Božjem karakteru.  

*Sećajte se Božjih obećanja.* Bog daje mnoga obećanja u Bibliji. Njegova obećanja su istinita. Postoji dokaz o tome unutar Biblije – sva ona obećanja koja je održao – i u životu nebrojenog mnoštva ljudi danas.

*Oslonite se na Boga.* Ako znamo da su Njegova obećanja istinita a videli smo i šta je učinio za nas i ljude oko nas, imamo obilje dokaza u prilog tome da Bogu poverimo svoj život. Moramo se osloniti na Njega. Moramo se osloniti na Njega ako hoćemo da dosegnemo do drugih. Ne bi trebalo da pokušavamo išta da učinimo sami. Bog je izvor sve naše snage. „Ustani, svijetli se, jer dođe svjetlost tvoja, i slava Gospodnja obasja te“ (Isaija 60,1).

**Odgovorite:**

`1.	Da li imate neko iskustvo koje bi moglo da posluži kao svedočanstvo drugima? Da li ste ga ispričali drugima, a ako niste, šta vas sprečava u tome?`

`2.	Kako možete govoriti o Bogu sa onima koji Ga nikad nisu upoznali, ili sa onima kojima je srce otvrdnulo?`

*Kajli Kurt, Indijanola, Ajova, SAD*
