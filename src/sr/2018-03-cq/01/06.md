---
title:  Rezervni plan
date:   05/07/2018
---

**Mišljenje** (Dela 1,21-23.26))

Ovde na zemlji ne ide sve po planu. To je nesumnjivo bilo tako i u slučaju Isusovih učenika. Bilo je šokantno čuti Isusa kako govori: „Zaista, zaista vam kažem: Jedan između vas izdaće me“ (Jovan 13,21). Bilo je šokantno videti Judu kako ustaje i napušta poslednju večeru. Juda, njihov prijatelj, nije bio ono što su mislili da jeste. „Ovo nije trebalo ovako da se desi“, mora da su govorili.

Ponekad se ne odvija sve po planu i ljudi kojima verujemo nas „izdaju“, ili iznevere sliku koju imamo o njima. Možemo se naći u sličnoj situaciji u kojoj su bili učenici – sa prazninom koja je nekad bila ispunjena.

Mislim da je važno da pogledamo kako su učenici zamenili Judu. To je kratak izveštaj i lako ga je propustiti. Ipak, mislim da nam ta priča pruža dobar primer kad je reč o tome kako Bog može zajedno sa ljudima uspešno da izađe na kraj sa situacijama koje zahtevaju plan B.
 
U toku nečijeg života, razni ljudi će se pojavljivati i nestajati, prijatelji će dolaziti, a bivši prijatelji odlaziti. Ponekad ta iskustva mogu biti bolna i neočekivana. Međutim, ja verujem da Bog sa nežnošću gleda na te trenutke kad neko pati zato što je nekog izgubio. Isto tako brižno Bog dovodi u naš život ljude da bi zamenili one koji su otišli. On nas ne prepušta trenutnom bolu zbog odvajanja, već seje novo seme koje će niknuti i izrasti.

Takođe treba zapaziti da učenici nisu ni pokušali sami da smisle ko bi mogao najbolje da zameni Judu. Bilo je više od jedne mogućnosti. I Josif i Matija bili su izabrani kao dobri ljudi „koji su bili s (njima) za sve vrijeme, kako među (njih) uđe i iziđe Gospod Isus“ (Dela 1,21). Međutim, budući samo ljudi, oni nisu mogli da znaju srce tih osoba niti ko bi bio najbolji kao zamena za Judu. Učenici su se oslonili na Božju mudrost prepustivši joj da napravi konačan izbor.

I tako su se molili: „Gospode, koji poznaješ srca sviju, pokaži jednoga od ove dvojice koga si izabrao, da primi dijel ove službe apostolstva, iz koga ispade Juda...“ (Dela 1,24-25). Bacili su kocku prepuštajući izbor Gospodu „i pade kocka na Matiju“ (Dela 1,26). Bog je zamenio izgubljenog učenika i ostao veran onima koji su izgubili svog druga.

**Odgovorite:**

`1.	Kako možemo verovati da Bog ima uticaja na nešto tako nasumično kao što je bacanje kocke?`

`2.	Da li je zamena prijatelja ili nekog nama dragog uvek rezervni plan, ili je možda Bog od početka znao šta je najbolje za nas?`

*Andre Doneski, Kin, Teksas, SAD*
