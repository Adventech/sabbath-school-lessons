---
title:  Postupati u skladu sa svojim rečima
date:   30/06/2018
---

> <p>Stih za pamćenje</p>
> »Nego ćete primiti silu kad siđe Duh Sveti na vas; i bićete Mi svjedoci i u Jerusalimu i po svoj Judeji i Samariji i tja do kraja zemlje.« (Dela 1,8)

**Uvod** (Dela 1,1-3)

Pouka za ovo tromesečje usredsređuje se na knjigu Dela apostola. Već na osnovu imena možemo videti da se taj narativ bavi onim što su apostoli činili nakon Isusovog vaskrsenja i vaznesenja. Kad čitamo tu knjigu, zapravo čitamo o tome kako su se apostoli ponašali. Glagol „delati“ podrazumeva ponašanje, a ne misli, namere, ili pobude. Reč „dela“, kao imenica u množini, opisuje rezultate postupaka. Knjiga se, dakle, usredsređuje na dela, a ne na reči. Da bismo započeli razmišljanje o „delima“ kao o nizu postupaka, osvrnimo se najpre na jednu izreku, a zatim pogledajmo jednu ličnu ilustraciju.

Prvo – izreka: „Ako hoćeš da držiš govor, bolje ti je da postupaš u skladu s tim što govoriš.“ Drugim rečima, pre nego što propovedaš, pokaži u praksi to što veruješ. Ta izreka se često koristi za one koji ne rade ništa dobro, već samo lepo govore. Ljudi mrze licemerje i većina njih želi da vidi ispravno ponašanje, a ne da sluša pouke ili propovedi. Učenici su bili živi primeri ljudi koji su postupali u skladu sa svojim rečima. Mnogi od njih završili su kao mučenici zbog svoje vere, a prethodno su poučavali, propovedali i isceljivali bolesne. Oni su živeli u skladu sa svojom verom.

Zatim – ilustracija: Moja supruga me često pita zašto neko čini nešto čudno, zlobno, ili ponižavajuće. Ja obično odgovorim, bez ikakve ironije: „Ne zanima me. To nikad nećemo znati, tako da mi to nije ni važno. Jedino što je važno jeste šta su oni učinili.“ Ja verujem da postupci govore glasnije od reči. Kad ljudi prema drugima postupaju loše, njihovim žrtvama na kraju krajeva nije važno šta ih je pokrenulo na to što rade. I obrnuto, kad ljudi lepo postupaju prema drugima, mi se ne pitamo koji su njihovi motivi. Jednostavno znamo da su oni učinili nešto dobro i da smo mi time blagosloveni. Prema tome, najbolji primer hristolikog ponašanja ne potiče od propovednika sa propovedaonice, već od osobe koja pomaže svom bližnjem kad padne, od osobe koja stane kad vidi saobraćajnu nesreću i teši povređene, od osobe koja priprema hranu za porodicu koja je upravo izgubila nekog od svojih najmilijih.

Dok razmišljamo o „delima“ apostola, potražimo način na koji mi takođe možemo biti obzirniji u svom ponašanju. Premda spasenje ne zavisi od naših dela, ono što činimo je bitno. To je nesumnjivo bitno onima kojima pomažemo. Svi smo mi Hristovi apostoli, pozvani da idemo Njegovim tragom. Biti kao Isus znači ponašati se onako kako se On ponašao: On je prihvatao, praštao, bio vrlo proaktivan i često postupao suprotno od uobičajenog. Molimo se, stoga, da bolje naučimo kako možemo „postupati u skladu sa svojim rečima“.

*Renard Doneski, Kleburn, Teksas, SAD*
