---
title:  Budite jaki zajedno da biste bili jaki pojedinačno
date:   03/07/2018
---

**Dokaz** (Dela 1,12-14)

Knjiga Dela apostola značajna je zato što u detalje opisuje početak misije učenika na zemlji i čudesno dejstvo koje je evanđelje imalo na one kojima su ga apostoli objavljivali. U ovom poglavlju, učenici se nalaze na samom početku svoje pripreme da nastave Isusov rad, ali On im je rekao da ostanu zajedno i čekaju na Svetog Duha. To je važno zato što ukazuje da je Isus imao plan za svoje sledbenike, koji je bio veći od svakog pojedinca i njegovog ili njenog posebnog iskustva.  

Bilo je to vrlo značajno vreme za crkvu i za svet, a uticaj hrišćanstva sasvim sigurno nije ostao lokalnog karaktera. Trebalo je da se apostoli suoče sa mnogim preprekama i progonstvom dok su marljivo radili na tome da evanđeosku istinu prošire što pre i što dalje moguće. Zajednički rad i očuvanje jedinstva među Isusovim sledbenicima bili su i još uvek su veoma važni za uspeh.  

U vreme o kom govori knjiga Dela apostola, Rimsko carstvo bilo je najpre vrlo stabilno. Pri kraju knjige, stvari su postale turbulentnije, naročito za hrišćane koji su sve više i više bili proglašavani za zločince, dok ih Neron na kraju nije okrivio i za veliki požar u Rimu. U prvom poglavlju Dela, Isusovi sledbenici su relativno malobrojni tako da se javila potreba za organizacijom.

Isus je takođe video tu potrebu i imao je plan. O Pedesetnici se opširno diskutuje u drugom poglavlju Dela, međutim, početak Pedesetnice nazire se već u prvom poglavlju. U četvrtom stihu, Isus zapoveda svojim sledbenicima da ostanu u Jerusalimu. Zatim nastavlja govoreći: „Jovan (je) krstio vodom, a vi ćete se krstiti Duhom Svetijem ne dugo posle ovijeh dana“(Dela 1,5). A onda On otkriva svoj plan i kaže: „Nego ćete primiti silu kad siđe Duh Sveti na vas, i bićete Mi svjedoci i u Jerusalimu, (...) i tja do kraja Zemlje“ (Dela 1,8). Isus je učenicima govorio o sili Pedesetnice i naložio im da ostanu u Jerusalimu sa određenim  razlogom.

Isusova zapovest da ostanu u Jerusalimu bila je deo Njegovog plana da ih okupi na jednom mestu. Jasno je da je Isus želeo da se evanđelje proširi na sve delove sveta, tako da je Njegova neočekivana zapovest da ostanu na jednom mestu za izvesno vreme pre Pedesetnice bila promišljena i verovatno imala za cilj uspostavljanje organizacije među Njegovim sledbenicima.

**Odgovorite:**

`1.	Zašto Isus nije mogao da blagoslovi svoje sledbenike silom Svetog Duha, a da ih prethodno ne okupi u Jerusalimu?`

`2.	Mislite li da bi Crkva bila tako ujedinjena i tako uspešna sve i da nije bilo Isusove zapovesti učenicima da ostanu i čekaju na Pedesetnicu?`

*Loisbet Kastro, Kin, Teksas, SAD*
