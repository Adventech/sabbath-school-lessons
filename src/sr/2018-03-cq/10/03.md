---
title:  Pouke sa Pavlovog misionskog putovanja
date:   03/09/2018
---

**Logos (Dela 19,1-7; Dela 19,23-41; Dela 20,15-27; Dela 20,7-12; 2. Korinćanima4,8-14; Dela 21,10-14)**

**Redefinisanje hrišćanstva (Dela 19,1-7)**

Jovan Krstitelj je pripremao put za Hrista tako što je krštavao ljude radi pokajanja za grehe. Tokom tog perioda, Jovan je naširoko govorio o Mesiji koji će krštavati Svetim Duhom. Ali, Pavle se u Efesu sreo sa ljudima koji uopšte nisu ni čuli za Duha Svetog. Ispitivao ih je u vezi s tim i oni su priznali da su zaista primili Jovanovo krštenje. U tom trenutku, Pavle je počeo da im razjašnjava stvari.

Objasnio im je da je Jovan Krstitelj pozivao ljude da se pokaju i da veruju u Isusa Hrista koji je u stanju da potvrdi njihovo spasenje. Verovanje u Hrista biva potpuno nakon krštenja i primanja Svetog Duha (Efescima 1,13). Primanje Svetog Duha je jedno od osnovnih obeležja hrišćana. Od tog trenutka, vernik otpočinje jedan novi život sa Hristom i u Hristu.

**Komercijalizovano bogosluženje (Dela 19,23-41)**

Ispostavilo se da su u Efesu građani koristili religiju da bi ostvarivali profit. Sa duboko ukorenjenim kultovima i idolatrijom, Efes je obećavao dobru trgovinu pod plaštom religije. Kao što jedan komentator beleži: „Kovači srebra iz Efesa smatrali su da je njihov esnaf pod posebnom zaštitom Artemide, u čiju čast je tako mnogo njihovih radova proizvedeno. Među tim radovima bile su minijaturne srebrne niše koje su sadržavale lik boginje, i koje su njeni poklonici donosili u hram na posvećenje. Prodaja tih predmeta predstavljala je izvor prilične zarade za kovače srebra.“<sup>1</sup>

Pavlovo prisustvo i delovanje u Efesu pokrenulo je pobunu građana koji su imali velike koristi od idolatrije. Međutim, Božje vođstvo bilo je vidljivo u čitavom tom događaju, naročito kada je gradski pisar izašao pred masu i postigao pomirljivo rešenje problema. Slični slučajevi su mogući i na našim misionskim putovanjima danas. Pavle je takvim napetim situacijama pristupao oprezno, uz molitvu i potpuno oslanjanje na Boga. On je morao da strada da bi postigao uspeh, ali nije odustajao. Na kraju, uspeo je da ostavi niz crkava u Efesu sa više vernika nego što je zatekao.   

**Pavle je služio ljudima (Dela 20,15-27)**

Učeništvo podrazumeva vođstvo putem služenja, što je žrtva koju je Hristos lično postavio kao uzor (Filibljanima 2,7). Pavle je i sam bio Hristov sluga i posvetio se obučavanju vođa koji će Hristovo delo u Efesu nastaviti u njegovom odsustvu. On je na sebe gledao kao na Hristovog slugu (Rimljanima 1,1; Kološanima 1,7; Kološanima 4,7). „Kad čovek zaista na sebe gleda kao na Hristovog slugu, on uzima ubrus i lavor kao što je Isus učinio (Jovan 13,1-17), i služi drugima iz ljubavi. Gospodarenje nad drugima je svetovan način. Hristov način je da najveći među nama budu sluge svima (Marko 10,42-45).“<sup>2</sup>

Na osnovu Pavlovog primera, trebalo bi na sebe da gledamo kao na sluge koji rade u Hristovo ime da bi dovršili posao koji je On otpočeo. Druga pouka koju možemo izvući iz njegovog oproštajnog govora jeste da je Pavle služio sa neskrivenom čestitošću. On je bio sasvim otvoren pred svojim učenicima, ne krijući ništa. To se dešava jedino kad shvatite da služite Gospodu koji vas poznaje u potpunosti.  

**Poslušnost Božjoj Reči i oslanjanje na Svetog Duha (Dela 21,10-14)**

Kad je nastavio svoju misiju, Pavle je bio svestan opasnosti koje su vrebale na putu. Međutim, on je već predao sve što je imao Isusu. Tog dana došao je jedan prorok i otkrio šta čeka Pavla.  Njemu je uskoro predstojalo hapšenje i njegovi saputnici su bili uplašeni. Pavle je sa svoje strane sve lako prihvatio i izjavio da je spreman da položi svoj život za Hrista.

I danas, misija će nas odvesti na mesta i u situacije koje nas mogu uplašiti. Neka mesta su suviše hladna, sa temperaturama ispod nule. Neka su razorena ratom, sa stalnim civilnim sukobima. Svejedno, kad otpočnemo svoju misiju oslanjajući se na Isusa, ništa nas neće sprečiti da ostvarimo svoje ciljeve za Njega. Pavle je mogao da podiže mrtve i da čini velika čuda (Dela 20,7-12) zato što se uzdao u Višu silu. Kad se to dogodi, mi jednostavno postajemo oruđe za ispunjenje Božjih ciljeva. Pavle je tražio Gospoda u Njegovoj Reči, moleći se usrdno sve vreme.

**Kad Bog ima kontrolu (2. Korinćanima 4,8-14)**

U svojoj Poslanici Filibljanima, Pavle kaže da u Hristovoj sili može da se suoči sa bilo kakvim uslovima (Filibljanima 4,13). Bio je ubeđen da je Božja blagodat dovoljna da ga provede kroz sve izazove i nevolje u njegovoj misiji. On nije bio slep za teške situacije i protivljenje koji su ležali na njegovom putu. Ali, otkrio je da mi, kada se Bog nađe za upravljačem u našem životu, možemo da rastemo u snazi i savlađujemo sve nepovoljne okolnosti.

Kao i Pavle, mi se suočavamo sa opasnošću u različitim mestima dok objavljujemo evanđelje. Možemo izgubiti prijatelje ili biti ozbiljno povređeni Hrista radi. Međutim, usred svega toga, trebalo bi da budemo spremni da položimo svoj život za Hrista. Slava misionara je u tome da posmatra kako blagodat Božja doseže do sve većeg broja ljudi da bi i oni mogli da predaju svoj život Hristu.
 
**Odgovorite:**

`1.	Koje su neke od sličnosti i razlika između Efesa i naših modernih gradova?`

`2.	Šta bi, po vašem mišljenju, Pavle radio kada bi bio misionar u našim današnjim gradovima?`

`3.	Koje druge pouke možemo izvući iz Pavlovog misionskog rada u Efesu, a koje nam mogu pomoći u našem misionskom radu danas?`

*Selin Kaveca, Najrobi, Kenija**

______________

<sup>1</sup> F.F. Bruce, The Book of Acts, revised edition, The New International Commentary on the New Testament, page 374
<sup>2</sup>  https://bit.ly/2tgYuOP
