---
title:  Ići Pavlovim stopama  
date:   05/09/2018
---

**Primena (Dela 21,10-14)**

U Efesu, Pavle je posvetio svoj život tome da odnese evanđelje u svako domaćinstvo, svakoj osobi. To nije bilo lako u gradu punom paganstva i idolatrije. U mnogim slučajevima, morao je da se bori sa teškim protivljenjem građana koji su verovali u sopstveni način života. Zbog Pavlove poruke koja se prenosila po narodu, strahovali su da bi njihov unosan posao mogao da doživi iznenadni krah.

Hram u drevnom Efesu bio je jedno od sedam svetskih čuda. Religiozni hodočasnici predstavljali su izvor prihoda za mnoge stanovnike i niko nije dovodio u pitanje korisnost bogova i boginja koje su ljudi izrađivali. Kad je Pavle ušao u to mesto sa hrišćanskom porukom, odmah mu se suprotstavila većina stanovnika koji su želeli da zaštite svoj način života.

Međutim, Pavlov karakter je odigrao značajnu ulogu u izlaženju na kraj sa teškom publikom. On se ponizio pred Gospodom. U mnogim od svojih govora, prisećao se svoje prošlosti. On je odobravao kamenovanje Stefana, prvog hrišćanskog mučenika (Dela 8,1). Predvodio je oružane grupe koje su progonile hrišćane (Dela 8,3). Ali, Hristos se umešao u Pavlov život (Dela 9,1-19) i sada je svaka ćelija njegovog tela radila na tome da ovekoveči evanđelje.  

Nakon Pavlovog obraćenja, nijedna prepreka nije mogla da se postavi između njega i Isusa Hrista. Njegova misija u Efesu dovela je do osnivanja hrišćanskih crkava među paganima. Pavle je naš uzor dok se borimo da dovršimo delo evanđelja u ovo doba. Kako možemo ići Njegovim stopama? Sledeće pouke iz Pavlovog života mogu nam pomoći na našem misionskom putovanju danas:

Budite bliski sa vernicima: Tokom svojih evanđeoskih misija, Pavle se s lakoćom kretao preko različitih teritorija zahvaljujući mreži vernika (Dela 18,18; Dela 17,10; Dela 19,9). Moramo ostati bliski sa onima koji veruju u Hrista, zato što preko njih možemo osnovati više crkava.

Zaboravite na ometanja: Teritorije koje je Pavle osvojio evanđeljem vrvele su od trgovine, ponude obrazovanja, lepote i svega onog što mami ljudske poglede. Pavle je u Efesu ostao dve godine sa samo jednim ciljem, „tako da su svi stanovnici Azije – Judeji i Grci – čuli Gospodnju reč“ (Dela 19,10, SSP).

Oslonite se potpuno na Boga: I pored brojnih izazova, Pavle je nastavio da se oslanja na Boga koji mu se otkrivao u vizijama (Dela 18,9). Naš Bog nikad ne spava i On će uvek voditi i štititi svoj narod koji Mu je odan.

**Odgovorite:**

`1.	Koje još Pavlove osobine možete da pomenete, a koje su mu omogućile da ostvari ciljeve svojih misija?`

`2.	Kako danas možemo postati bliskiji sa drugim vernicima?`

*Džerald Otieno, Karungu Bej, Kenija**
