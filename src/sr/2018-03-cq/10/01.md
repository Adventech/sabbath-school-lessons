---
title:  Putovanje za delo
date:   01/09/2018
---

> <p>Stih za pamćenje</p>
> »Nije mi nimalo stalo do života, samo da završim svoju trku i službu koju sam primio od Gospoda Isusa – da svedočim za evanđelje o Božijoj milosti.« (Dela 20,24 SSP)

**Uvod (Dela 19,1)**

Kad god se uključimo u neku službu za delo, cilj je da ostvarimo nešto određeno. To može biti kampanja za podizanje svesti u pogledu očuvanja prirodne sredine, ili neki dobrotvorni događaj za prikupljanje sredstava. U mnogim slučajevima, cilj je da se prikupi određena svota novca. Ponekad je cilj da se putem posebnih informacija dopre do izvesnog broja ljudi. Jedan takav događaj je „Trka za srce“ koju organizuje Američko udruženje za bolesti srca. Cilj tog  događaja je prikupljanje sredstava za borbu protiv srčanih bolesti širom sveta.

Svim tim aktivnostima jedno je zajedničko – one su dobrovoljne. Učestvujete jedino ako ste dirnuti tim plemenitim ciljem. Trka za srce, na primer, odigrava se na više od 350 lokacija u Sjedinjenim Državama i u njoj učestvuju porodice različitog porekla. Prihodi koji se ostvare odlaze različitim organizacijama i zdravstvenim ustanovama koje se bore protiv srčanih oboljenja na mestima koja su hiljadama kilometara udaljena od mesta održavanja humanitarnog događaja.

U Bibliji, priča o Pavlu upoznaje nas sa jednim od Hristovih učenika koji je preduzeo više putovanja u interesu dela. Na svom trećem misionskom putovanju, Pavle se koncentrisao na Efes gde su se nalazili neki učenici Jovana Krstitelja. Pavlov život bio je potpuno preobražen, i od progonitelja hrišćana, on je postao jedan od najuspešnijih misionara svih vremena. Pavle, zloglasni progonitelj koji je doživeo potpuni preobražaj zahvaljujući evanđelju, suprotstavljao se vračarima, opsednutim osobama i državnim službenicima u Efesu, i osnivao hrišćanske crkve u tom regionu.   

Pavle je jedan od učenika koji su posle Hristovog vaznesenja vodili masovne evanđeoske kampanje, što je kao rezultat imalo nagli rast hrišćanstva među paganima i Jevrejima. Na osnovu njegovih učenja o Isusu i Božjem carstvu, mnogi su poverovali i osnovane su nove hrišćanske crkve.  

Od trinaestog poglavlja knjige Dela apostolska, vidimo da su u središtu pažnje Pavle i njegova uključenost u propovedanje dobre vesti i stvaranje novih učenika. Pavle je sve više sticao reputaciju nekoga ko zadobija prijatelje i neprijatelje u podjednakoj meri. U svakom slučaju, jedno se ističe – njegova putovanja za delo pripremila su osnovu u kojoj hrišćanska teologija danas pronalazi svoj koren.  

Ove sedmice, u fokusu naše diskusije biće Pavlovo treće misionsko putovanje, tokom kojeg je on doprineo da se osnuju hrišćanske crkve u Efesu i okolnim gradovima, uprkos svim nepovoljnim okolnostima sa kojima se suočavao.

*Beatris Akinji, Ndiva, Kenija*
