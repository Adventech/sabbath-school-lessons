---
title:  Misionarsko putovanje i njegov značaj
date:   04/09/2018
---

**Svedočanstvo 2. Korinćanima 4,8-14)**

Na osnovu izazova sa kojima se Hristos suočavao tokom svoje službe pa sve do iskušenja koja su mučila Njegove sledbenike nakon Njegove smrti, jasno je da cena hrišćanstva nije mala. Za apostole, protivljenje je uvek predstavljalo izazov da zadobiju nove vernike.

„U vreme apostola zapadni deo Male Azije bio je poznat kao rimska provincija Azija. Efes, glavni grad, bio je veliki trgovački centar. Njegova luka bila je prepuna brodova, a ulicama su se tiskali ljudi iz svih zemalja. Slično Korintu, predstavljao je plodno polje za misionski rad.“<sup>1</sup

„U razdoblju dužem od tri godine Efes je predstavljao središte Pavlovog delovanja. U tom gradu bila je osnovana napredna crkva, a odatle se Jevanđelje širilo, i među Jevrejima, i među neznabošcima, po celoj provinciji Aziji.“<sup>2</sup>

„Pavle je video da mu se ’otvoriše velika i bogata vrata’, iako ’i protivnika ima mnogo’ (1. Korinćanima 16,9). Efes nije bio samo najveličanstveniji, već i najpokvareniji grad u Aziji. Sujeverje i čulna uživanja držali su u svojoj vlasti njegovo mnogobrojno stanovništvo. Pod senkom njegovih hramova nalazili su utočište zločinci iz svih klasa, a cvetali su i ponižavajući poroci najgore vrste.“<sup>3</sup>

„Posao koji su učenici obavljali i mi treba da obavimo. Svaki hrišćanin treba da bude misionar... Božji verni ljudi uvek su bili odlučni misionari, koji su svoja sredstva posvećivali proslavljanju Božjeg imena, i mudro koristili svoje talente u službi Njemu... Svakom narodu, kolenu, jeziku i plemenu treba odneti vest o oproštenju preko Hrista. Poruku ne treba iznositi ublaženo i beživotno, već jasno, odlučno i podsticajno. Stotine čekaju na upozorenje da bi sačuvale svoj život. Svetu je potrebno da u hrišćanima vidi dokaz sile hrišćanstva. Ne samo u pojedinim mestima, već širom sveta, potrebne su poruke o milosti.“<sup>4</sup>

„Kada bi Hristovi sledbenici zaista iskreno težili za mudrošću, bili bi odvedeni u bogata polja istine koja su im do sada ostala potpuno nepoznata. Onaj koji se bude potpuno predao Bogu, biće vođen božanskom rukom. On može biti priprost i naizgled bez darova; ipak, ukoliko srcem punim ljubavi i poverenja bude slušao svaki nagoveštaj Božje volje, njegove sposobnosti će se oplemeniti, očistiti, ojačati i njegove mogućnosti povećati.“<sup>5</sup>

**Odgovorite:**

`1.	Koje izazove danas doživljavamo u misionskom radu?`

`2.	Šta možemo naučiti od Pavla, a što će nam pomoći da savladamo te izazove?`

*Beti Ačieng, Ndiva, Kenija**

______________

<sup>1</sup>	Elen G. Vajt, Apostolska crkva – Hristovim tragom, str. 281 orig.

<sup>2</sup>	Isto, str. 291 orig.

<sup>3</sup>	Isto, str. 286 orig.

<sup>4</sup>	Ellen G. White, Christian Service, p. 22-23.

<sup>5</sup>	Elen G. Vajt, Apostolska crkva – Hristovim tragom, str. 283 orig.
