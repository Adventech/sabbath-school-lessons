---
title:  Putovanje duže od hiljadu milja
date:   07/09/2018
---

**Istraživanje (Dela 18,23)**

**Zaključak**

Dugo putovanje počinje jednim korakom. Hristos je lično otpočeo hrišćansko putovanje i prepustio ga svojim sledbenicima kad se vazneo na nebo. Apostoli su bili prvi Hristovi sledbenici i preuzeli su odgovornost da odnesu evanđelje do različitih mesta i naroda. Pavle je proputovao skoro 2.500 kilometara (1.500 milja) da bi objavio evanđelje u Efesu, Korintu, Jerusalimu, i na mnogim drugim mestima. Šta ti i ja činimo da bismo dovršili misionsko delo?

**Razmotrite**

Prihvatite izazov da se pridružite kratkom misionskom putovanju tokom raspusta ili odmora. Kao mladi misionar, razmislite šta biste mogli da učinite za Isusa u roku od dve, četiri, ili šest sedmica.

Izgrađujte svoju veru tako što ćete istraživati druge delove Biblije koji govore o ostalim apostolima uključenim u misionski rad. Primenite njihove principe i osobine da biste vi danas postali bolji misionar.

Napravite akronim od reči MISIONAR. Za svako slovo pronađite neku reč koja opisuje poniznog vođu. Na primer, slovo S – kao Sluga.

Potražite na internetu imena današnjih misionara i čitajte o njihovim dostignućima. Šta možete naučiti od tih ljudi, a što će vam pomoći da postanete bolji vođa?

Intervjuišite više ljudi postavljajući im pitanje šta misle o misionskom radu lokalno i u inostranstvu. Na osnovu njihovih mišljenja, donesite odluku da li da pođete na neko lokalno misionsko putovanje ili u inostranstvo.

Upotrebite savremenu tehnologiju u misionskom radu. Razmislite kako biste mogli da iskoristite društvene mreže kao što su Fejsbuk, Instagram, Votsap i druge da biste postigli misionske ciljeve, kako lokalno, tako i na internacionalnom planu.

**POVEŽITE**

Matej 28,16-20 u nekom savremenom prevodu.

Elen G. Vajt, Apostolska crkva – Hristovim tragom, 27. poglavlje, „Efes“.

Gorden R. Doss, The Challenges of Adventist Discipleship  (https://bit.ly/2M4pLvl)

*Semjuel Očieng, Ndiva, Kenija*
