---
title:  Moj cilj u misiji
date:   06/09/2018
---

**Mišljenje (Dela 20,24)**

Tokom predizborne kampanje, svaki političar koji se bori za vlast nastoji da proda svoju politiku biračkom telu. U jednom međugradskom autobusu, sredovečni čovek je izvikivao slogane u prilog izvesnog političara. Svako ko se nalazio u autobusu smatrao je to normalnim s obzirom da je predizborna kampanja bila u toku. „Podržavam ______ čak i ako ga vi ne želite!“ – ponavljao je čovek gromko, nadjačavajući svojim glasom mrmljanje ostalih putnika. Bez obzira na prisustvo drugih ljudi u autobusu, sa različitim političkim opredeljenjima, čovek je nastavio da iskazuje svoju podršku sve dok nije stigao na odredište.

Odvažnost koju je pokazao taj sredovečni čovek u autobusu predstavlja jednu od osobina koje su nama potrebne da bismo istupili i „oglašavali“ Isusa svetu koji se nalazi u tami. Mnoge okolnosti mogu da ometaju naše napore da objavimo evanđelje na nedosegnutim teritorijama. Na nekim mestima, strahujemo za svoj život. Na drugim, trpimo zastrašivanje, ili se bojimo da ćemo izgledati drugačije od svih drugih.   

Međutim, Pavle nam upućuje izazov. „Ali nije mi nimalo stalo do života, samo da završim svoju trku i službu koju sam primio od Gospoda Isusa“ (Dela 20,24, SSP).

Moj cilj u misiji je da sarađujem s Hristom da bih dovršila delo koje su apostoli započeli. Pavle je posvetio svoj život tome da obezbedi da Božja Reč dopre do svakog kutka u Efesu. Prema sopstvenim rečima, on je bio spreman i da umre u Jerusalimu „za ime Gospoda Isusa“   (Dela 21,13). Ako budemo sledili Pavlov primer, moći ćemo da dopremo do mesta nedosegnutih evanđeljem. Moći ćemo da udvostručimo broj vernika.

Kao u izbornoj godini, kad svako oglašava svog omiljenog političara, moramo odvažno istupiti da bismo svetu objavili prvu, drugu i treću anđeosku vest. To je dužnost svakog člana crkve. Hristos želi da budemo sejači Njegove Reči u našoj generaciji. Više od 20 miliona članova Crkve adventista sedmog dana pozvano je da se pridruži apostolima u ukazivanju ovom svetu na pravednost i iskupljenje koje jedino Hristos može da pruži.

Moći ćemo da ostvarimo svoj cilj u misiji ako priznamo Hrista i Njegovu pravednost (Jovan 12,32), ako ostanemo verni Njemu (Otkrivenje 2,10), i ako se potpuno uključimo u evanđeoski rad i svedočenje (Jovan 9,37.38; Jakov 1,25; Jovan 9,4).

**Odgovorite:**

`1.	Šta je to što vi možete učiniti za Hrista u svojoj sredini?`

`2.	Kako crkva može da osposobi svoje članove da se uključe u misiju?`

*Milisent Akinji, Nakuru, Kenija*
