---
title:  Znak za lakat-krivinu
date:   31/07/2018
---

**Dokaz** (Dela 9,9)

Knjiga Dela apostola otkriva aktivnosti rane hrišćanske crkve. Prvi izveštaj o Pavlu nalazi se u osmom poglavlju, gde se on pojavljuje prilikom kamenovanja Stefana. Situacija u Jerusalimu bila je nestabilna za hrišćane, što je dovelo do njihovog odlaska u okolne gradove, među kojima su bili Samarija, Judeja, Damask i drugi. U to vreme, Pavle je bio gnevni mladić i zakleti protivnik hrišćana. Sa ovlašćenjem od jevrejskih sveštenika, on kreće u Damask u potragu za hrišćanima koji su tamo pobegli. Njegov cilj bio je da ih pohapsi i vrati u Jerusalim na suđenje.

Sasvim suprotno tome, dok se nalazio na putu za Damask, Pavle je doživeo obraćenje. U kratkom vremenskom periodu došlo je do nekoliko promena u njegovom životu pre nego što je počeo da hoda sa Isusom. Tri pouke važne za hrišćane zasnivaju se na onome što se Pavlu događalo tokom njegovog obraćenja.

Promena imena. Ime je jedan od elemenata identiteta. Knjiga Dela apostola otkriva da je Pavlovo pravo ime bilo Savle. Nakon susreta sa Hristom (Dela 9,1-9), njegovo ime je promenjeno u Pavle, što je mogao biti znak da se nešto novo događalo u njegovom životu. Kad osoba prihvati Hrista, njen identitet se menja i ona otpočinje novo putovanje sa Hristom.

Pomazanje. Pavle je tri dana ostao u besvesnom stanju u kom nije mogao da vidi, jede, i pije. Tada je Bog poslao proroka Ananiju da položi ruke na Pavla kako bi mogao da mu se vrati vid. To je bila neka vrsta pomazanja koje je prorok izvršio nad Pavlom. Značenje grčke reči „pomazati“ je „dotaći rukom“.<sup>1</sup>

Biblija spominje reč ’pomazanje’ nekoliko puta i u Novom i u Starom zavetu. U 2. Korinćanima 1,21, saznajemo za pomazanje Svetim Duhom koje vrši Bog. Da bismo otpočeli novo putovanje sa Hristom, potrebno nam je pomazanje Svetim Duhom, baš kao što je Ananija pomazao Pavla.  

Krštenje. Kad mu se vid povratio, Pavle se krstio i ispunio Svetim Duhom. Krštenje je pročistilo Pavla da bi započeo novo poglavlje u svom životu. Prihvatanje Hrista je nepotpuno bez krštenja, kao što je napomenuto u Pismu. Krštenje je znak pokajanja (Matej 3,1-12), a takođe i znak obraćenja (Matej 28,16-20).

Posle postavljanja ta tri ugaona kamena, Pavle je krenuo u akciju. Počeo je da propoveda upravo u Damasku. Kad postanemo spremni za Hrista, nema potrebe da čekamo. Kao što je Pavle počeo u Damasku, tako i vi možete početi upravo tu gde se nalazite.  

**Odgovorite:**

`1.	Možda mi ne menjamo ime kao što je Pavle učinio, ali šta bi trebalo da ostavimo za sobom kad prihvatimo Hrista?`

`2.	Šta znači „krstiti Svetim Duhom“ kao što je zapisano u tekstu Marko 1,8?`

*Džozef Mutuku, Makueni, Kenija*

________________

<sup>1</sup>	http://biblehub.com/greek/5548.htm 
