---
title:  Hristova intervencija u Pavlovom obraćenju
date:   30/07/2018
---

**Svedočanstvo** (Galatima 1,11-12)

„Kada je Savle, zaslepljen zabludama i predrasudama, dobio otkrivenje od Hrista koga je progonio, došao je u neposredan dodir sa Crkvom, koja je svetlost svetu. U ovom slučaju Ananija je predstavljao Hrista, ali je predstavljao i Hristove propovednike na Zemlji, koji su određeni da deluju umesto Njega. Ananija je umesto Hrista dodirnuo Savlove oči da ponovo mogu da vide. On je umesto Hrista stavio ruke na njega i dok se molio u Hristovo ime, Savle je primio Svetoga Duha. Sve to bilo je učinjeno u ime Isusa Hrista i Njegovim autoritetom. Hristos je Izvor; Crkva je kanal koji prenosi silu.“<sup>1</sup>

„Ananija je jedva mogao da poveruje u reči koje je čuo od anđela: jer su se glasovi o Savlovom surovom progonjenju svetih u Jerusalimu nadaleko i naširoko proširili. Usudio se da kaže: ’Gospode, ja čuh od mnogih za toga čoveka kolika zla počini svetima tvojima u Jerusalimu; i ovde ima vlast od glavara svešteničkih da veže sve koji prizivaju ime tvoje.’ Međutim, nalog je zazvučao kao zapovest: ’Idi, jer mi je on sud izabrani da iznese ime moje pred neznabošce i careve i sinove Izrailjeve!’“<sup>2</sup>

„U izveštaju o Savlovom obraćenju objavljena su nam važna načela, koja uvek treba da imamo na umu. Savle se našao u neposrednoj prisutnosti Isusa Hista. Isus je nameravao da mu poveri najvažniji posao, trebalo je da mu postane ’sud izabrani’; ipak, Gospod mu u tom trenutku nije ništa rekao o poslu koji želi da mu da. Zaustavio ga je na njegovom putu i osvedočio u greh; ali, kada je Savle upitao: ’Gospode, šta hoćeš da činim’, Spasitelj je radoznalog Jevrejina povezao sa svojom Crkvom da bi u njoj stekao znanje o nameri koju Bog ima sa njim.“<sup>3</sup>

„Čudesna svetlost koja je obasjala Savlovu tamu bila je Gospodnje delo, ali postojao je posao koji su za njega morali da obave učenici. Hristos je obavio delo otkrivenja i osvedočenja, a sada je pokajnik bio u položaju da uči od onih koje je Bog odredio da objavljuju Njegovu istinu.“<sup>4</sup>

**Odgovorite:**

`1.	Ko su predstavnici Ananije među hrišćanima danas?`

`2.	Kako Hristos interveniše u našoj službi za Njega danas?`

*Meri K. Mutuku, Makueni, Kenija*

_____________

<sup>1</sup>	Elen G. Vajt, Apostolska crkva – Hristovim tragom, str. 122 orig.

<sup>2</sup>	Isto, str. 121 orig.

<sup>3</sup>	Isto, str. 120 orig.

<sup>4</sup>	Isto, str. 121 orig.
