---
title:  Neizbežni znaci obraćenja
date:   29/07/2018
---

**Logos** (Dela 9,3-9)

**Nakon obraćenja** (Dela 9,3-9)

Priča o Pavlu uči hrišćane šta se zapravo dešava kad se grešnik obrati. Pre toga, Pavle je bio grešnik i, prema ljudskom rasuđivanju, ne bi bio pravi kandidat za spasenje. Bio je prisutan prilikom javnog poniženja i kamenovanja Stefana (Dela 8,1). Kasnije je nastavio da progoni hrišćane i stvara atmosferu koja je bila suviše nepovoljna za širenje evanđelja.

Međutim, priča o Pavlovom obraćenju uči nas da Bog može i najgore grešnike da preobrati za svoje delo. Od trenutka kad mu se Isus otkrio, do trenutka kad mu se povratio vid, izdvajaju se neke važne pouke koje potvrđuju znake pravog obraćenja.  

Biblija već obezbeđuje razne testove u vezi sa osobinama i karakterom osobe koja iskreno prihvata Hrista kao ličnog Spasitelja (videti 1. Korinćanima 6,9-11; Galatima 5,19-21; Efescima 5,3-6; 1. Petrova 1,5-11). Iz Pavlovog obraćenja, možemo izvući sledeće pouke:

**Ispovedanje greha nakon obraćenja** (Luka 10,41; 22,31; 13,34)

Greh nas vezuje u lanac ropstva u kojem nastavljamo da progonimo Hrista. Svakim svojim grešnim činom, mi ponovo podižemo Hrista na taj grubi krst. S druge strane, Bog nas želi, a Isus nas nežno poziva po imenu (videti Luka 10,41; Luka 22,31; Luka 13,34). Kad je pozvao Pavla po imenu, Hristos je želeo da on spozna svoje grehe. Pavle je rado učestvovao u proganjanju hrišćana. Činio je to bez dvoumljenja.

Neverovatno, ali Hristos je video da se Pavle nalazi u opasnoj situaciji, kao neko ko stoji na samoj ivici ponora i samo što nije pao. Ponekad, Hristos može da nam se otkrije i kad se nalazimo usred najgorih greha. Kad je pozvao Pavla, Hristos je želeo da on postane svestan svojih greha. Nakon pojave zaslepljujuće svetlosti i Isusovog pitanja koje je usledilo, Pavle je ponizno odgovorio: „Ko si ti, Gospode?“ Prepoznavanje Hrista kao Gospoda predstavlja znak da je Pavle bio spreman da izvršava Njegovu volju.

**Nakon obraćenja progutati svoj ponos** (Filibljanima 3,4-8)

Svet nam može pružiti prednosti i toliko sile da pomislimo da smo u pravu u svemu što radimo. Ponos rađa sve grehe i Hristovi istinski sledbenici moraju ga se kloniti po svaku cenu. Pavle je imao podršku jevrejske zajednice u svojim naporima da istrebi to novorođeno dete – hrišćanstvo.

„Bio je rođen u Tarsu, u Kilikiji, slobodnom rimskom gradu, a i sam je bio slobodan čovek kao stanovnik tog grada. Njegovi otac i majka bili su rođeni Jevreji, pa tako i on sebe naziva Jevrejinom od Jevreja. Poticao je iz Venijaminovog plemena koje je pristajalo uz Judu. Školovao se najpre u školama u Tarsu, koji je predstavljao malu Atinu kad je reč o obrazovanju, i tu se upoznao sa grčkom filozofijom i poezijom. Odatle je poslat na univerzitet u Jerusalimu da proučava božanstvo i jevrejski zakon. Njegov učitelj bio je Gamaleilo, uvaženi farisej. Imao je izvanredne prirodne predispozicije i silno je napredovao u učenju.“<sup>1</sup>

Uprkos svemu tome, Pavle nije mogao zadobiti spasenje sopstvenom pravednošću. On je imao punomoć da hapsi hrišćane i svedoči protiv njih na sudu, ali nakon epizode na putu za Damask, morao je da se ponizi u podnožju Isusovog krsta. Ne možemo se oslanjati na Hrista za svoje spasenje ako se i dalje hvališemo sopstvenim sposobnostima.

Ranije, Pavle je bio moćan čovek i vrstan poznavalac jevrejskog zakona. Ali, pošto je prihvatio Hrista, ponizio se pred običnim Hristovim slugama kao što je bio Ananija. Poniznost nije nešto neobavezno za osobu koja želi istinsko obraćenje.

**Poslušnost Hristovom autoritetu nakon obraćenja** (Dela 9,5-6)

Odgovor koji je odmah usledio: „Ja sam Isus, koga ti progoniš“, probudio je u Pavlu duboko osvedočenje u Isusovu moć. Inače, on mora da je mislio da je Isus zauvek umro, budući da se rugao Hristovim sledbenicima na i najmanje pominjanje Isusa kao Mesije. Mnogo puta, greh nas vuče naniže, tako da znamo samo za ovozemaljske sile. Pomišljamo samo na predsednika, premijera, kraljeve i vladare ovog sveta.  

Pavle se ranije oslanjao na autoritet jevrejskih vođa. Tako je od prvosveštenika dobio dozvolu da progoni hrišćane u Damasku. Međutim, kad je čuo Hristov glas, setio se šta su Njegovi sledbenici objavljivali. Prepoznao je Isusovu moć i autoritet. Svaka osoba koja prihvati Isusa mora da prepozna Njegovu moć i autoritet i da im se pokorava bez obzira na posledice.  
Doživljaj duhovnog preobraženja nakon obraćenja (Galatima 2,20)

Jedna od glavnih promena koje je Pavle doživeo bila je radikalan preokret od duhovnog slepila ka duhovnom vidu. Kad je krenuo iz Jerusalima za Damask, Pavle je imao dobar vid u fizičkom smislu, ali nije imao duhovni vid. Posle obraćenja, dogodilo se suprotno – on je sad imao duhovni vid i video je stvari u drugačijem svetlu.
  
Duhovni preobražaj je proces očišćenja koji obraćenu osobu osposobljava da stvari vidi drugačije u svetlosti saznanja o Bogu, otkrivenom kroz Hristovu moć i autoritet. Nakon krštenja, Pavle je primio Svetog Duha i njegov život se potpuno promenio u odnosu na ranije.  U Galatima 2,19.20, Pavle priznaje: „...S Hristom se razapeh. A ja više ne živim, nego živi u meni Hristos. A što sad živim u tijelu, živim vjerom sina Božijega, kojemu omiljeh, i predade sebe za mene“. To bi trebalo da bude priznanje svakog obraćenog grešnika, svakog hrišćanina.

**Odgovorite:**
`1.	Koji kasniji postupci pokazuju da je neka osoba zaista prihvatila Hrista?`

`2.	Kako grešnici dolaze do spoznaje da je Bog učinio dovoljno za njih?`

`3.	Premda je spasenje lično, kakvu ulogu društvo igra u tome da nas zadrži slepim za Isusovu spasonosnu blagodat?`

*Augenija Nzuve, Najrobi, Kenija*

_________________

<sup>1</sup>	Matthew Henry’s Complete Commentary on the Bible (quoted from: https://bit.ly/2LZAuY4)
