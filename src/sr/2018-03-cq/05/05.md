---
title:  Savladavanje izazova na novom putovanju sa Hristom  
date:   01/08/2018
---

**Primena** (Dela 9,20-25)

Jedno kratko vreme hrišćanstvo je u Jerusalimu uživalo podršku. Isprva, Jevreji  su ga smatrali izdankom sekte koja je pripadala struji nazarena. Međutim, ubrzo su se Hristovi sledbenici suočili sa teškim protivljenjem Jevreja. Jerusalim koji je bio baza hrišćanstva, postao je tako opasan za apostole da nisu mogli više tu da ostanu i propovedaju evanđelje. Nakon ubistva Stefana i stalnog progona ostalih vernika, stado se rasulo po različitim gradovima i regionima. U knjizi Dela apostola možemo da vidimo učenike kao što je bio Filip koji je prekoračio rasnu barijeru da bi objavio reč jednom etiopljanskom zvaničniku (Dela 8,26-32).

Apostoli su osnivali nove crkve kuda god su išli. U Damasku, Judeji, Antiohiji, Samariji, i na drugim mestima novi vernici su se pridruživali crkvi. Nakon svog obraćenja, Pavle se pridružio vernicima u Damasku i odmah počeo da propoveda. On je bio među pionirima evanđelja, usred teškog otpora Jevreja.  

U Damasku, većina ljudi nije mogla da veruje svojim očima videvši Pavla u društvu hrišćana. Međutim, za Pavla je to bila nova mogućnost da svedoči za Hrista i dovede više vernika u Njegovo stado. U nekim slučajevima, on je odvajao vreme da objasni ljudima kako je upoznao Isusa (Dela 22,6-16). Često način na koji ljudi sude o nama nije isti kao i način na koji Bog sudi. Kad bi Bog sudio kao ljudi, Pavle ne bi postao Hristov učenik.

U nastavku se nalaze važna zapažanja u vezi sa Pavlovim obraćenjem, koja mogu biti od velike pomoći hrišćanima danas.  

Bog voli grešnike. Naši gresi mogu biti crveni kao skerlet, ali u trenutku kad prihvatimo Hrista, On može da ih opere tako da budu beli kao sneg. Važno je samo da se odazovemo na poziv. To što je učinio za Pavla, Bog može da učini i za nas danas.

Nikad se nije osvrtao. Pavle se odazvao na poziv, prihvatio je uputstva i počeo da deluje. Kad nas Bog poziva, On ima cilj za naš život. Mi možemo biti najgori materijal u očima sveta, a najbolji u Božjim očima.

Uopšte nije bilo lako, ali Bog je bio tu za njega. Najpre, protivljenje će početi već u vašem domu. Svet očekuje da se ponašate na određeni način kako biste se uklopili. Ali u trenutku kad prihvatite Boga, On očekuje da prigrlite nove principe za jedan novi život. Pavle se suočavao sa pretnjama ljudi koji su nekad bili njegovi pomoćnici, ali Bog mu je obezbedio silu da savlada te izazove.

**Odgovorite:**

`1.	Kako ste se izborili sa protivljenjem vaših nekadašnjih drugova kad su shvatili da ste hrišćanin?`

`2.	Da li biste danas rizikovali svoj život za Hrista? Zašto da, ili zašto ne?`

*Piter Musau, Najrobi, Kenija*
