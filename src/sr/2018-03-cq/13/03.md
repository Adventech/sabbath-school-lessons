---
title:  Od iskušenja do svedočanstva
date:   24/09/2018
---

**Svedočanstvo (Dela 27)**

Zašto da slušamo Pavla, zatvorenika? Ja sam vlasnik ovog broda. Učinićemo kako ja kažem. „Luka Dobra Pristaništa predstavljala je nedovoljan zaklon od zimskih vetrova, a... obližnji grad, budući tako mali, nije pružao mnogo toga čime bi tri stotine vojnika i putnika mogli da se zanimaju tokom boravka od nekoliko meseci. Luka Feniks, udaljena samo trideset četiri milje (oko 55 kilometara), bila je dobro zaštićena, i predstavljala je u svakom pogledu daleko poželjnije mesto za prezimljavanje.“<sup>1</sup> Ići ćemo u Feniks. I tako, vlasnik lađe nije mogao ni da pretpostavi koliko će uskoro zažaliti zbog svoje odluke.

„Nisu daleko odmakli kad se na njih s nemilosrdnom žestinom obrušio olujni vetar koji, na toj geografskoj širini, često poprima takvu snagu upravo posle slabog južnog vetra. Od prvog trenutka kad je oluja zahvatila lađu, njeno stanje bilo je beznadežno. Udari vetra bili su tako iznenadni da mornari nisu imali ni trenutak vremena da se pripreme, te su mogli samo da prepuste brod na milost i nemilost nepogode.“ <sup>2</sup>

I Pavle je mogao da se prepusti očajanju, ali umesto toga je ponudio svoju pomoć i podršku tokom oluje. „U tom trenutku iskušenja, on se verom uhvatio za ruku beskrajne sile, sa srcem spokojnim u Bogu, tako da su, usred sve te sumornosti koja ga je okružavala, njegova hrabrost i plemenitost duše zasjale najblistavijim sjajem. Dok su svi oko njega očekivali samo skoru propast, ovaj Božji čovek, sa smirenošću čiste savesti, izlivao je svoje usrdne molitve u njihovu korist.“ <sup>3</sup>

On je nudio nadu: „’Savetujem vam da se razvedrite, jer nijedan od vas neće izgubiti svoj život, samo će lađa biti izgubljena’... Na te reči nada je oživela. Putnici i posada trgli su se iz svoje apatije, i uložili svaki mogući napor da bi spasli svoje živote. Trebalo je još mnogo toga učiniti. Svaki trud u okviru njihovih sposobnosti morao je da se uloži kako bi se izbeglo uništenje, jer Bog pomaže samo onima koji pomažu sebi.“<sup>4</sup>

Kakvo svedočanstvo! Pavle je stajao čvrsto uz Boga u tim trenucima iskušenja. Bio je u prilici da svedoči onima koji pod drugim okolnostima možda ne bi bili prijemčivi. Tekst  Dela 27,44 kaže nam da su se svi oni bezbedno iskrcali na kopno. Samo zahvaljujući Pavlovoj povezanosti sa Bogom i prijemčivosti posade, to je bilo moguće. Iskušenje je postalo svedočanstvo.

**Odgovorite:**

`1.	Potražite Dela 27,42-44. Šta bi se desilo da nisu poslušali Pavlov savet? Setite se nekog slučaja kad ste vi bili sputani i kad ste poslušali, ili kad niste poslušali Gospodnji savet.`` Kakve su bile posledice? Da li je bilo vredno toga?`

`2.	Setite se trenutaka kad ste prolazili kroz iskušenje – nekog teškog perioda u svom životu kad ste gledali u Boga pitajući: „Zašto?“ A sad razmislite o tom iskustvu kao o svedočanstvu za druge. Na koga bi to moglo da utiče i kako?`

*Nikol Hamilton, Orlando, Florida, SAD*

___________ 

<sup>1</sup>	Ellen G. White, Sketches  from the Life of Paul, p. 264.

<sup>2</sup>	Isto.

<sup>3</sup>	Isto, str. 266.

<sup>4</sup>	Isto, str. 266, 267.
