---
title:  Življenje sa svrhom
date:   27/09/2018
---

**Mišljenje (Dela 28,24-31)**

Zaista se divim Pavlovoj hrabrosti i veri da će se Bog postarati za njegov život, i cenim veliki primer koji nam je ostavio kad je reč o tome kako da živimo u skladu sa evanđeoskom porukom. Pavle je imao volju da govori o poruci nade, bez obzira na svoje lične okolnosti, a kao što svi znamo, mnoge od njih nisu bile baš prijatne. A opet, kako je i mogao da bude uplašen kad ga je Božji anđeo lično utešio rečima: „Ne boj se, Pavle. Ti treba da staneš pred cara“ (Dela 27,24, SSP)?

U tekstu Dela 28,17-22 dat nam je izveštaj o Pavlovom obraćanju ljudima, kad ih je, kroz poruku proroka Isaije, pozvao da se oslobode svoje ravnodušnosti i samozadovoljstva. Kako bi se vama dopalo da vas dovedu u vezu sa izjavom: „Slušaćete i slušaćete, ali nećete razumeti; gledaćete i gledaćete, ali nećete videti“ (Dela 28,26, SSP)? Naša srca su zaista okorela, a nažalost izgleda da su gresi samozadovoljstva i ravnodušnosti u našim crkvenim krugovima uveliko prihvaćeni kao normalni. Odkad je to postalo normalno?

Knjiga Dela apostolskih zaista je nadahnjujuća. U njoj prosto možemo da osetimo oduševljenje i žar Božjih vernih sledbenika koji su živeli u skladu s Velikim nalogom pošto su ga utkali u svoju svakodnevnicu. Bilo je nečeg posebnog u njima – mogli ste tačno da znate da je neko Isusov sledbenik. Pitam se da li bi i danas neko mogao da nas prepozna kao takve u masi svetovnih ljudi koji hodaju zemljom? 

Poslednjih nekoliko godina, srce mi je obuzeto snažnim ubeđenjem da je nama, kao Božjem narodu, potrebna obnovljena svest o našoj svrsi. Zaista treba da se zapitamo: „Zašto smo ovde?“ i da postanemo svesni da većina nas živi veoma udobnim životom. I ne samo to – budimo iskreni – nama se dopada što je to tako.  

Plašimo se da napustimo svoju zonu udobnosti, ali tek tamo gde se naša zona udobnosti završava Hristos može početi da obavlja svoje najveće delo u nama i preko nas. „Uveren (sam) u ovo: Onaj koji je u vama započeo dobro delo, dovršiće ga do dana Hrista Isusa“ (Filibljanima 1,6, SSP). Obećanje je tu – ali je potrebno da iskoračimo u veri kako bismo postali deo toga i živeli u skladu sa svojom svrhom, donoseći svakodnevno odluku da ćemo nastaviti da pobeđujemo i ispunjavamo svoju ulogu ovde na zemlji, dok putujemo prema Obećanoj zemlji.

**Odgovorite:**

`1.	Šta mislite, zašto mi odlažemo hitnost evanđeoskog naloga i Hristov skori povratak?`

`2.	U kojim oblastima vašeg života osećate da vas Bog poziva da napustite svoju zonu udobnosti i da ispunite sopstvenu svrhu?`

`3.	Koja je najveća korist koju ste imali od proučavanja knjige Dela apostolskih?`

*Mišel Solheiro, Edmonton, Alberta, Kanada**
