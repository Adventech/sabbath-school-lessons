---
title:  Čuda, posledice i milost
date:   23/09/2018
---

**Logos (Dela 27,9-11.20-26; Dela 27,30-44; Dela 28,1-10.16.30.31)**

**Nada usred oluje (Dela 27,9-11.20-26)**

U 27. poglavlju Dela apostola, srećemo se s Pavlom, ostalim zatvorenicima i rimskim kapetanom na brodu za Rim. Iako do tog trenutka nikakva krivica nije nađena na njemu, Pavle je putovao u Rim da bi mu se sudilo – ponovo. Nije bio optužen ni za kakav zločin, osim propovedanja evanđelja o Isusu Hristu (Dela 24,25.26; Dela 26,31). I kao da sve to nije bilo dovoljno da zaokupi Pavlove misli, trebalo je da pođe na put u jednom od najopasnijih perioda godine za putovanje po moru.<sup>1</sup> Pokušao je da upozori kapetana zaduženog za brod na opasnost koja im je pretila ukoliko nastave putovanje. Ne samo da su mogli da izgube brodski tovar, već i svoje živote (Dela 27,9-11). Međutim, uprkos Pavlovom upozorenju, kapetan je odlučio da nastavi put.

Putovanje se nastavilo, a vetrovi su postajali sve opasniji. Posle nekoliko dana, bili su prinuđeni da se oslobode brodskog tovara, samo da bi sačuvali život (Dela 27,18.19). Na kraju, sunce i zvezde više nisu osvetljavali nebo. Tama ih je danima okružavala (Dela 27,20). Počeli su da gube nadu da će se izvući živi. Sa ljudskog aspekta, svaka nada bila je izgubljena. I upravo u tom trenutku u priči vidimo kako Bog čini ono u čemu je najbolji – unosi nadu u naizgled beznadežnu situaciju.

U tekstu Dela 27,21-26, vidimo kako Pavle ohrabruje ljude prenoseći im poruku koju je dobio od Gospodnjeg anđela, a koja glasi: „Ne boj se, Pavle. Ti treba da staneš pred cara. I, evo, Bog ti je poklonio sve ove koji s tobom plove“ (Dela 27,24, SSP). Iako je kapetan zanemario Pavlovo upozorenje, Bog je radi Pavla pokazao milost prema njemu i svim ljudima na brodu. To je još jedan primer koji pokazuje da je Bog još uvek koristio Pavla uprkos grešci koja ga je pre svega i dovela u tu situaciju (Dela 21,20-30). Usred najbeznadežnijih okolnosti – čak i onih u koje sami sebe dovodimo – Bog je tu da bi nam pružio nadu.

**Čuda tokom čitavog putovanja (Dela 27,30-44)**

Bog je nastavio da pruža nadu Pavlu i ostalima na brodu tokom čitavog njihovog putovanja za Rim. Međutim, i pored uveravanja da neće umreti, mornari su se ponovo uplašili za svoj život (Dela 27,33-36.41-44). Misleći da neće preživeti, skovali su plan da napuste brod i pobiju zatvorenike kako nijedan ne bi pobegao (Dela 27,42). Ali, zahvaljujući tome što je Pavle poslušao Boga i preneo im poruku nade, kapetan nije dopustio vojnicima da sprovedu svoj plan. Bog je upotrebio kapetana da bi spasao Pavla i ostale zatvorenike da ne budu ubijeni (Dela 27,43.44). Poruka koju je Bog dao Pavlu da objavi nije bila samo poruka nade, već i milosti. Zahvaljujući Pavlovoj poslušnosti, njegov život je bio pošteđen. Ta čuda su se nastavila na Malti, gde su zastali na svom putovanju, i gde im je Bog obezbedio sigurnost, hranu i smeštaj (Dela 28,1-10). I pored burnog putovanja, Bog je i dalje bio s Pavlom i brinuo se za svaku njegovu potrebu na putu.

**Dolazak u Rim (Dela 28,16.30.31)**

Konačno, posle nekoliko meseci putovanja, Pavle je bezbedno stigao u Rim (Dela 28,16). Po dolasku, bilo mu je dopušteno da boravi u kućnom pritvoru sa samo jednim vojnikom koji ga je čuvao (Dela 28,16). Bilo je to samo po sebi čudo. Međutim, ni to nije promenilo činjenicu da je Pavle i dalje bio zatvorenik. Bog je nastavio da ga koristi, ali nije oslobodio Pavla od posledica njegove odluke. Pavle nije mogao da živi slobodno, kao što je bilo uobičajeno za rimske građane. Nije mogao da nastavi da putuje svetom kako bi objavljivao evanđelje kao što se nadao (Rimljanima 15,24). Ali i pored posledica koje je trpeo, Bog mu je ukazao milost time što te dve godine zatočeništva nije morao da provede u zatvorskoj ćeliji (Dela 28,30). Pavlov život je više puta bio pošteđen u toku samog putovanja, a Bog je nastavio da ga koristi čak i u kućnom pritvoru, da bi se preko njega proslavio.

Posledice i milost se uzajamno ne isključuju. Možete doživeti i jedno i drugo u isto vreme. Iako je živeo s posledicama svoje odluke, Bog je uvek iznova pokazivao milost prema Pavlu. To važi i za nas danas. Iako ne ukida posledice naših postupaka, Bog nastavlja da pokazuje milost prema nama, i da nas koristi sebi na slavu, kao što je učinio s Pavlom.

**Hristos naša nada (Dela 28,31)**

Na prvi pogled deluje da u tom mnoštvu čuda, ispoljavanja milosti i posledica, nije bilo nikakve povezanosti. Međutim, u završnim poglavljima Dela apostolskih, vidimo da sva ta tri elementa deluju povezano. Premda se, zbog odluka koje je donosio, nije baš sve odvijalo prema planu, Pavle nam pokazuje da čak i kad zabrljamo, to još uvek nije kraj priče. Iako ćete možda morati da trpite posledice svojih odluka, to vas ne čini neupotrebljivim za Boga. On može i hoće da deluje preko vas dokle god ste vi spremni na to, kao što je bio Pavle. Posredstvom Hrista, i mi smo sposobni da činimo čuda i objavljujemo evanđelje svima koji hoće da slušaju (Dela 28,31).

**Odgovorite:**

`1.	Na koji način vam je Bog pružio nadu u vašim „olujama“?`

`2.	Zašto Bog dopušta da trpimo posledice svojih postupaka i pored toga što nam je već oprostio?`

*Džoj Čikvikvi, Berien Springs, Mičigen, SAD*

___________

<sup>1</sup>	Erno Gyeresi, Andrews Study Bible Commentary (Berrien Springs, MI: Andrews U Press, 2010), pp. 1462.
