---
title:  Potpuna vera
date:   26/09/2018
---

**Primena (Dela 27,21-26; Rimljanima 1,18-20)**

Pavlov karakter ilustruje kako Bog može da upotrebi bilo koga da bi ostvario svoj cilj. I pored svog preobražaja od surovog tlačitelja do odvažnog evanđeliste, Pavle kao da se povukao pred silom Rima. Ipak, usred oluje, dok je kao zatvorenik putovao na Maltu, u san mu je došao Božji anđeo sa obećanjem: „Ne boj se, Pavle. Ti treba da staneš pred cara. I, evo, Bog ti je poklonio sve ove koji s tobom plove“ (Dela 27,24, SSP). Premda je znao da neće biti pošteđen progonstva, Pavle je sada bio uveren da je Bog uz njega, i da će živ stići na odredište.

I nama je rečeno da ćemo se suočiti s progonstvom, i da će Bog tada biti uz nas. „Mnogo nevolje ima pravednik, ali ga od svijeh izbavlja Gospod“ (Psalmi 34,19). Međutim, kad se nađemo u neprilici, često je teško imati vere, jer je naš ljudski vid ograničen onim što možemo fizički da sagledamo. Pa ipak, tu svoju ograničenost na pet čula ne možemo koristiti kao izgovor, budući da se Božje nevidljive osobine mogu videti u onome što je stvoreno (Rimljanima 1,20). Vera nije oslanjanje na slepe pretpostavke, već delovanje na osnovu čvrstih dokaza. Kako možemo jasno da sagledamo ono što je nevidljivo?

1. Upoznajmo svog očnog Lekara: Izlazak s nekim koga ne poznajete zove se „sastanak na slepo“, a verovanje nekom koga ne poznajete naziva se „slepa vera“. I jedno i drugo je opasno. Da biste doživeli radost vere, razvijajte odnos sa najboljim očnim Lekarom. On je obećao da će Ga naći svi koji Ga potraže celim srcem (Jeremija 29,11). Jedino ako budemo pratili recepte iz Njegove Reči, otkrićemo lepotu istine u koju se uzdamo.

2. Sećajmo se onog što smo videli u prošlosti: Delotvornost vere je ono što joj najviše govori u prilog. Međutim, kad se nađemo u iskušenju, mi brzo zaboravljamo kako nas  je Bog provodio kroz teškoće, pretvarao neprilike u prilike, ili nas blagosiljao zdravljem, porodicom i prijateljima. Sećanje na Božje blagoslove u našem životu i na Njegovo praštanje daje nam sigurnost da će nas On voditi i u budućnosti.

3. Delujmo otvorenih očiju: Jedino kad postupamo u skladu sa svojim uverenjima, možemo doživeti veru. Poverenje je razvojni proces. Kao što posao zahteva ulaganje napora, tako i vera zahteva dela. Hrišćanska vera je razumna i opravdana. Ona se zasniva na Božjoj doslednoj i pouzdanoj Reči.

**Odgovorite:**

`1.	Osvrnite se na neko vreme teškoća i borbe. Kako vas je Bog proveo kroz sve to?`

`2.	U vezi s kojom odlukom u životu čekate na jasan dokaz na osnovu kog ćete postupiti?`

`3.	Da li je moguće da već sad sve jasno sagledavate i da je potrebno samo da primenite svoju potpunu veru? `

*Natali Hamilton, Dejton, Tenesi, SAD*
