---
title:  Prijateljstvo skopčano sa rizikom
date:   25/09/2018
---

**Dokaz (Dela 27,1–28,14)**

Anali o pomorskom putovanju na koje se Pavle otisnuo kao zatvorenik, o čemu čitamo u 27. i 28. poglavlju Dela apostolskih, predstavljaju materijal pun sjajnih avanturističkih priča. To opasno putovanje, praćeno olujnim vetrovima, obuhvatalo je i epizode nasukavanja na udaljena ostrva, brodolom i susrete sa narodom Malte. Zaplet je, posle mnogih peripetija, rešen nekom vrstom srećnog završetka kad su konačno stigli u Rim.  

Skoro gubimo iz vida da je reč o putovanju zatvorenika, budući da se Pavle pojavljuje kao glavni junak narativa. On je mudar čovek (Dela 27,9-11), on donosi reči utehe (Dela 27,21-26), on spasava mnoge živote (Dela 27,31), on je duhovni vođa (Dela 27,35.36), on je imun na ujed zmije (Dela 28,3-6), on je iscelitelj (Dela 28,8.9). Ukratko, Pavle je zvezda priče.

Međutim, postoji još jedan tihi junak koji je sebe učinio nevidljivim u tom izvanrednom narativu. Luka, koga je Pavle nazvao „dragi lekar“ (Kološanima 4,14, SSP), pedantni pisac celog tog izveštaja, bio je s Pavlom. On i Aristarh (Dela 27,2) bili su Pavlovi „drugovi u sužanjstvu“, proživevši zajedno s njim sve opasnosti tog putovanja.  

Zašto je Luka bio tu? Pavle je bio zatvorenik, ali Luka nije. On nije morao da pođe s Pavlom i izloži sebe svim tim „nepotrebnim“ opasnostima. Pa ipak, pošao je dobrovoljno, i više puta preživeo iskustvo bliske smrti.

Zašto bi neko u tolikoj meri izlagao sebe neprijatnostima zbog druge osobe? Čak i u svom pisanju, on ne pominje sebe, iako možemo pretpostaviti da je i sam dao značajan doprinos pomažući Pavlu i služeći drugima na brodu. On je Pavla učinio junakom priče, čak i kad je bilo reči o isceljivanju i zdravlju, što je bila Lukina oblast, kao u slučaju bolesti Publijevog oca na Malti.  

Tekst 27. i 28. poglavlja Dela apostolskih otkriva ne samo detaljnog i pedantnog pisca, već i odanog prijatelja i jednu poniznu dušu. Isus je rekao: „Nema veće ljubavi nego svoj život položiti za prijatelje“ (Jovan 15,13, SSP). Taj Isusov odraz jasno se vidi u Luki, vernom saputniku koji je dobrovoljno položio život za Pavla, svog prijatelja. Kao Isus, on je „samoga sebe učinio ništavnim uzevši obličje sluge“ (Filibljanima 2,7, SSP).

Kakav je samo blagoslov imati tako vernog prijatelja! Pavle mora da je bio izuzetno blagosloven Lukinim društvom i pouzdanošću. U suprotnom, njegovo putovanje bilo bi mnogo samotnije.

**Odgovorite:**

`Da li imate nekog pouzdanog prijatelja koji vam je bliži od brata ili sestre?  I što je možda još važnije, da li ste vi veran prijatelj? Postoji li neko za koga biste položili svoj život?`

*Džozefin Elia Loi, Frederik, Kolorado, SAD*
 
