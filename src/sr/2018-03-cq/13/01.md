---
title:  Neumorna potraga za blagodaću
date:   22/09/2018
---

> <p>Stih za pamćenje</p>
> »Ne boj se, Pavle. Ti treba da staneš pred cara.« (Dela 27,24, SSP)

**Uvod (Dela 23,11)**

Mnogo puta se u našem hodanju sa Hristom osećamo krivim zato što ne uspevamo da budemo kao On. Krivica nastaje kao rezultat duhovnog osvedočenja do kog dolazi nakon greha. Taj krug življenja za Hrista, a zatim padanja i traženja oproštenja dešava se češće nego što bismo voleli da priznamo. Međutim, Bog je neumoran!

Biblija kaže da On neumorno traga za nama još otkad smo otpali od blagodati. Zar niste zahvalni zbog Isusa? Nekome ko je sveprisutan, sveznajuć i svemoćan dovoljno je stalo do svakog od nas pojedinačno da bi naše duše učinio prioritetom. Mi smo Mu bitni! I više od toga – On čezne za bliskošću u našem odnosu s Njim.

U tekstu Dela 23,11 stoji: „Sledeće noći Gospod stade pored Pavla i reče...“ U tom trenutku, Pavle se nalazio u zatvoru. Bačen je u tamnicu pošto je govorio o Hristu onima koji nisu bili spremni to da prime. Međutim, usred njegovog očajanja, Hristos mu je prišao tu gde se nalazio. Bog ga je pronašao na jednom od najnižih mesta na kojima se uopšte možemo naći – u zatvoru. Uprkos činjenici da je Pavle, nekada Savle, svojevremeno slao hrišćane u zatvor, Hristos mu je oprostio. I ne samo da mu je oprostio, već ga je vratio u ispravan odnos sa Bogom, tako da je Pavle sad mogao da nastavi Njegovu misiju, šireći evanđelje po čitavom svetu.

Pođimo još malo dalje. Kad služimo Bogu u duhu i istini, Hristos nam obznanjuje svoje prisustvo. Božje prisustvo je najmoćnije mesto na kom uopšte možemo biti, i trebalo bi svi da težimo tome da budemo na tom mestu, kako bismo čuli Njegov glas i znali koji sledeći korak da preduzmemo. Ono što je tako zadivljujuće u vezi sa Božjim prisustvom jeste Njegova  opipljivost. Božji glas i Njegovo prisustvo su opipljivi. To znači da kuda god da odemo, kuda god da nas život odvede, možemo prizvati Gospoda, čak i usred oluje. Ta prednost je dar, a takođe i duhovna sila nad neprijateljem. Kad Bog svojim prisustvom ispuni neku prostoriju, sve što ima veze sa paklom mora da nestane. To uključuje sumnju, stres, zebnju, depresiju i drugo. Sve to bledi i na najmanju naznaku Njegovog prisustva. Kao hrišćani, uvek ćemo zadobijati pobedu nad neprijateljem zato što nas Hristovo prisustvo isceljuje.   

*Rakel M. Ričards, Lorensvil, Džordžija, SAD*
