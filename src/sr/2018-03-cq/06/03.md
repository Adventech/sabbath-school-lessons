---
title:  Insajderi i autsajderi
date:   06/08/2018
---

**Logos (Luka 5,17-26; Dela 10,9-16.34-35; Galatima 3,28)**

**Implikacije Isusove službe (Luka 1,1-4; Dela 10,34.35)**

Evanđelje po Luki napisao je Luka, lekar, koji otkriva šta je po profesiji načinom na koji prikazuje Isusov život. Luka niže događaje po tačno utvrđenom redosledu, premda ne obavezno i hronološki. Njegovom izlaganju o Isusovom životu prethodilo je temeljno istraživanje, i ono ima izuzetno strateške implikacije. Od samog početka, Luka iznosi razlog svog pisanja: „Da uvidiš verodostojnost onoga o čemu si poučen“ (Luka 1,4, SSP).

Glavna poruka Evanđelja po Luki je sama srž Isusove službe. Prvo, Luka piše Teofilu. Njegovo ime na grčkom znači „Božji prijatelj“, što nagoveštava da je on najverovatnije bio hrišćanin iz paganstva. Isusovo evanđelje je namenjeno svima. Nema više granice koja razdvaja „insajdere“ od „autsajdera“. Isusovo dobro poznato druženje sa „grešnicima“ otkriva da je evanđelje koje je On došao da uvede – evanđelje o blagodati.   

Fariseji i učitelji zakona naglašavali su razlike među ljudima, ali evanđelje iskorenjuje te razlike pokazujući da je Isus došao da sve učini insajderima. Biti Božji prijatelj podrazumeva zajedništvo sa Isusom, a zajedništvo s Njim briše društvenu i religioznu hijerarhiju. Isus redefiniše „insajdere“ i „autsajdere“. Za fariseje i učitelje zakona, insajderi su bili ljudi jevrejskog porekla, koji su imali društveni prestiž i iz bilo kog razloga uživali njihovo odobravanje. Za Isusa, međutim, insajderi su oni koje društvo u celini tlači i marginalizuje. Insajderi su oni koji prepoznaju svoju potrebu za Isusom i shodno tome slede Njegovu volju. „Bog ne gleda ko je ko; nego u svakom narodu koji se boji njega i tvori pravdu mio je njemu“  (Dela 10,34.35). Za Isusa, autsajderi su ljudi obuzeti ponosom i samopravednošću, koji pristupaju Bogu sa pouzdanjem da je njihovo posvećenje već dovršeno, pre nego što je Isus objavio: „Svrši se“.

**Praktičnost Isusove službe (Luka 5,17-26)**

U vezi sa izlečenjem paralizovanog čoveka, Luka naglašava osnovni preduslov da biste bili insajder, a to je – vera. Kad je proglasio da su gresi oduzetoga oprošteni, otkrio je nešto zapanjujuće – Isus je pohvalio veru prijatelja, a ne veru dotičnog čoveka. A šta su to ovi prijatelji učinili što je bilo tako vredno hvale? Bili su odlučni u nameri da dođu do Isusa uprkos preprekama.

Prva prepreka je masa. Do tog mesta u Evanđelju po Luki, masa ili odbacuje Isusa ili je predmet Njegove samilosti. Ljudi se dive Isusu zbog onoga što je u stanju da učini. Sve se završava na Njegovim čudima i autoritativnom učenju, a ne na onome koji sve to čini – Isusu lično. Biti u Isusovom okruženju nije isto što i biti sa Isusom. Masa je bila zadivljena Isusovim učenjem i sposobnošću isceljivanja, ali nije odgovorila pristajanjem uz Njegova učenja. Ovi ljudi su, s druge strane, postupili u skladu sa svojom verom u Isusa. Vera uklanja sve što stoji na putu do Isusa.  

Luka odmah potom poredi veru tih ljudi sa cinizmom književnika i fariseja. Čineći to, on podvlači ono što je Isusu u centru pažnje – On se usredsređuje na srce, na namere koje stoje iza naših postupaka. Srce tih ljudi je pokazalo njihovu nepokolebljivu veru u Isusa, uprkos onome što bi drugi mogli da misle o njima, dok je srce fariseja i književnika pokazalo da su veoma loše procenili Isusovu službu i da očigledno gaje osećaj samopravednosti.  

Isus je Bog. Njegov autoritet potiče od toga ko je On. Grčka reč za autoritet je exousia, što znači sila za delovanje, a posebno moralna snaga za delovanje i vršenje uticaja. Ista reč je upotrebljena da bi se opisao Isusov autoritet u poučavanju, kao i onda kad je zapovedio nečistom duhu da izađe iz čoveka u tekstu Luka 4,31-37. Luka otkriva dve značajne stvari: Isus je Bog, i zato što je Bog, On se ne bavi samo našim fizičkim oboljenjima, već upućuje i na duhovne bolesti. Isusu nisu u centru pažnje naše društvene privilegije, On se usredsređuje na našu potrebu za Njegovom blagodaću. Svako ko prepoznaje tu potrebu i u skladu s tim postupa sa nepokolebljivom verom, postaje Božji prijatelj.

**Rezultati Isusove službe (Dela 10,9-16; Titu 2,11; Galatima 3,28)**

Kao rezultat Isusove službe, spasenje je dostupno svim ljudima (Titu 2,11). Isusov učenik, Petar, podsetio se te istine kad je dobio viziju, o čemu se govori u Dela 10. Bog mu je pokazao da se spasenje proteže izvan svih granica koje mi možemo da podignemo. Jevreski muškarci imali su običaj da se mole: „Gospode, hvala ti što nisam paganin, rob, ili žena“ – jer, to su bili autsajderi. Ali, nakon Isusove smrti i vaskrsenja, „nema više Judejin – Grk, rob – slobodnjak, muško – žensko, jer (smo) svi jedno u Hristu Isusu“ (Galatima 3,28, SSP).

Premda je proveo sa Isusom tri i po godine, Petar je još uvek gajio izvesne predrasude koje su bile u direktnoj suprotnosti s Hristovim učenjem. I pored toga, Božja blagodat je rešila da mu pokaže put. Bog je pokazao Petru da je u Božjem carstvu važna jedino vera u Hristovo delo.

**Odgovorite:**

`1.	Šta vas ponekad sprečava da govorite o evanđelju i sopstvenom iskustvu sa onima koji se razlikuju od vas?`

`2.	Koja društvena zla podižu prepreke koje otežavaju širenje evanđelja? Kako izlazimo na kraj s njima?`

*Manuška Gracia-Desgaž, Fort Loderdejl, Florida, SAD*
