---
title:  Ponovo ustanite!
date:   07/08/2018
---

**Svedočanstvo  (Dela 12,11)**

Kao hrišćani, mi smo na probi da bi se videlo koliko čvrsto je naša vera utemeljena na Isusu. Pritiskaju nas iskušenja i pogađaju nesreće da bi se otkrio naš pravi karakter na osnovu toga kako izlazimo na kraj sa takvim situacijama. Živimo u eri kad je sve pod uticajem medija, pa i mi ponekad osetimo potrebu da se povinujemo očekivanjima društva, pokušavajući da se dokažemo i prilagodimo ovozemaljskim stvarima, umesto da se držimo nebeskih obećanja našeg Oca. Ali, kad se čvrsto oslanjamo na Boga, On nam se otkriva, i u stanju je da naša iskušenja preokrene u moćno svedočanstvo. „Bog nas kuša i proverava u našim postupcima u svakodnevnom životu. U malim stvarima se otkrivaju prave osobine srca.“<sup>1</sup>

Mi dokazujemo svoju ljubav tako što čvrsto stojimo kad se suočimo sa iskušenjima i probama, i prinosimo najveći dar, a to je svedočanstvo stečeno na osnovu tih iskustava. To se moglo jasno videti u iskušenjima i stradanjima učenika. „Kada se Njegova zemaljska služba približila kraju, kada je shvatio da će uskoro morati da ostavi svoje učenike da Njegovo delo nastave bez Njegovog ličnog nadzora, Hristos je pokušao da ih ohrabri i pripremi za budućnost. Nije ih zavodio lažnim nadama. Kao iz otvorene knjige govorio je o onome što će se događati. Znao je da će se uskoro odvojiti od njih, da će ih ostaviti kao ovce među vukovima. Znao je da će oni trpeti progonstva, da će biti izbacivani iz sinagoga, zatvarani u tamnice. Znao je da će zbog svedočenja za Njega kao Mesiju, neki od njih pretrpeti smrt. Ipak, nešto od toga im je i rekao. Govoreći o njihovoj budućnosti, bio je jasan i otvoren, da bi se u budućim nevoljama mogli setiti Njegovih reči i biti ohrabreni da veruju u Njega kao Izbavitelja.“<sup>2</sup>

Kao što je imao poverenja u učenike, tako Bog ima poverenja i u nas. I mi ćemo se suočiti sa  iskušenjima, i naše srce će biti okušano da bi se videlo koliko ćemo se čvrsto držati Njegove Reči. Bog želi da se u nevoljama oslanjamo na Njega, i možemo biti sigurni, kao i Petar, da će nas On izbaviti (Dela 12,11). Umesto da gubimo nadu, Bog očekuje da ćemo biti spremni da ponovo ustanemo, jer će On stajati pored nas da bi nas pogurao kad zatreba, a Njegova ljubav je dovoljna da nam u tome pomogne.

**Odgovorite:**

`1.	Ako treba da budemo hrabri kad se suočavamo sa porazom da bismo stekli lično iskustvo, kako da se ponašamo u društvu kome u tolikoj meri nedostaje strpljenje i koje je toliko usredsređeno na sadašnji trenutak?`

`2.	Čemu nas apostoli uče kad je reč o svedočenju i strpljenju dok se oslanjamo na Boga i dopuštamo Mu da se bori u našim bitkama?`

*Lav Malomeni Asante, Vudbridž, Virdžinija, SAD*

____________

<sup>1</sup>	Ellen G. White, Testimonies for the Church, vol. 2, p. 133.
<sup>2</sup>	Elen G. Vajt, Apostolska crkva – Hristovim tragom, str. 21 orig.
