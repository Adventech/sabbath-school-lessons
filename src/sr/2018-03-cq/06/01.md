---
title:  Nastaviti uzvodno
date:   04/08/2018
---

> <p>Stih za pamćenje</p>
> »A Petar otvorivši usta reče: zaista vidim da Bog ne gleda ko je ko; nego u svakom narodu koji se boji njega i tvori pravdu mio je njemu.« (Dela 10,34.35)

*Uvod (Luka 5,19; Dela 11,17)**

Zamislite da ste jednog dana pored reke ugledali grupu ribara. Ribari su u jednom trenutku primetili osobu koju je povukla struja i koja se borila da se održi na površini jedva dolazeći do daha. Zajedničkim trudom izvukli su je na obalu da bi već u sledećem trenutku bili preneraženi brojem ljudi koje je još trebalo spasavati. Premda su nekima uspeli da spasu život, neki drugi su bili izgubljeni. Na kraju, jedan od ribara je odlučio da krene uzvodno da bi video zašto ljudi upadaju u reku. Kad se popeo malo više, video je da ljudi prilaze reci da bi uživali u pogledu, ali upadaju u nju zato što nije bilo ograde. Ribar je zaključio da je najbolje rešenje napraviti ogradu da ljudi ne bi više padali. Ta parabola o javnom zdravlju, koju sam čula mnogo puta na svojim časovima, naglašava uticaj koji preventivne mere mogu imati na zdravlje i dobrobit ljudi.  

Ribari u toj paraboli podsećaju me na učenike koji su prihvatili poziv Svetog Duha. Zamišljam da „vode“ u koje su učenici zagazili kad su nosili evanđelje svetu nisu bile uvek mirne. Irodovo nasilje prema crkvi bilo je neskriveno: „Jakova, Jovanovog brata pogubi mačem, pa kad je video da je to Judejima po volji, uhvati i Petra“ (Dela 12,2.3, SSP). Ali uprkos svom bolu i gubitku, oni su išli napred vođeni Svetim Duhom.

Ribar iz ove parabole koji je krenuo uzvodno, podseća me na ljude koji su tražili način da paralizovanog čoveka dovedu Isusu. „Pošto... nisu mogli da ga unesu, popeše se na krov i na postelji ga, kroz crepove, spustiše pred Isusa“ (Luka 5,19, SSP). Baš kao u slučaju ribara koji je krenuo uzvodno, mogu da ih zamislim kako traže rešenje da bi ga izveli pred Isusa. I kao taj ribar, i oni su odlučili da se popnu malo više.

Šta možemo da naučimo iz ove parabole i službe učenika? Možda ćete otkriti da ste na istoj talasnoj dužini sa ribarom koji je krenuo uzvodno, ili sa ljudima koji su imali veliku veru i popeli se na krov. A možda se osećate kao osoba u reci koju treba spasavati, ili kao paralizovani čovek koga je trebalo isceliti. Bez obzira na naše razlike i položaj koji zauzimamo u životu, Sveti Duh je na delu – isceljuje nas i blagosilja nas darovima i svedočanstvima koje treba da delimo. I kao što je Petar rekao: „Pa ako je Bog njima dao isti dar koji je dao nama kad smo poverovali u Gospoda Isusa Hrista, ko sam ja da se opirem Bogu?“ (Dela 11,17, SSP).

*Mišel Gordon, Filadelfija, Pensilvanija, SAD**
