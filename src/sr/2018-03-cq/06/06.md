---
title:  Vreme je
date:   09/08/2018
---

**Mišljenje (Dela 10,9-16.28)**

Pozvani ste na zabavu. Spremili ste se i pojavili, ali samo da biste otkrili da niko od vaših prijatelja nije tamo. Štaviše, nije bilo nikog ni od vaših poznanika. Pokušali ste da razgovarate sa drugim gostima, ali oni su se ponašali kao da ste niko i ništa. Nije im bilo stalo da vas upoznaju, niti ih je zanimalo ko ste. Pokušali ste da se približite domaćinima zabave, a oni su vas otkačili rekavši da moraju da se posvete svim gostima i da ne mogu da gube vreme na vas. Da li ste se ikad tako osećali – kao autsajder? To nije prijatno osećanje.   

„Drugi“ za Jevreje bili su pagani, a ko god nije bio Jevrejin smatrao se paganinom. Odnos između te dve grupe bio je veoma slab, budući da su Jevreji gajili predrasude prema paganima. Pagani su bili „nečisti“ i vladalo je mišljenje da se Hristovo evanđelje ne odnosi na njih, u skladu sa mentalitetom nastalim tokom duge istorije segregacije (5. Mojsijeva 18,9; Luka 10,29-37; Jovan 4,9; Galatima 2,15; Efescima 2,11.12).

Međutim, Petrova vizija je dovela u pitanje ta pristrasna gledišta. Površno gledano, taj tekst se može smatrati izjavom o ograničenjima u ishrani, ali pokazalo se da je Petrova vizija u stvari metafora u kojoj Bog koristi simboličnu sliku da bi pripremio Petra da odnese evanđelje Korneliju (Dela 10,1-8.17-24). Kako su Petrove predrasude mogle da utiču na njegovu službu da mu Bog nije pokazao koliko greši? 

Važno je za nas kao vernike da se često podvrgnemo ličnom, kritičkom samoispitivanju. Lako se može desiti da usvojimo negativne „izme“, kao što su rasizam, seksizam, klasizam. Koliko često dopuštamo svojim predrasudama da utiču na našu sposobnost da služimo onima koji ne poznaju Isusa Hrista? Takođe, kako te predrasude utiču na naš odnos prema drugim vernicima? Koliko često naš rečnik i ponašanje ućutkuju one oko nas kad iznose pravo iskustvo diskriminacije, što je realnost njihovog života? Kolikom broju ljudi je uskraćeno evanđelje zbog naših pogrešnih shvatanja o njima?

Na nama je da prepoznamo sopstvene predrasude i način na koji one utiču na širenje evanđelja. Moramo stalno raditi na oslobađanju od predrasuda i posvetiti pažnju učenju kako da usvojimo karakter našeg Spasitelja.  

**Odgovorite:**

`1.	Kao hrišćani, trebalo bi da težimo da budemo Hristovi predstavnici. Kako naše predrasude, bilo da su vezane za rasu, pol, ili društveni status, utiču na to kako drugi pristupaju Hristu?`

`2.	Važno je za nas da se neprestano oslobađamo svojih uvreženih predrasuda. Test implicitnih asocijacija (IAT) pomaže nam da prepoznamo predrasude koje imamo, a koje je teško priznati. Uradite test koji možete naći (na engleskom jeziku) na veb adresi: https://bit.ly/1k4gO1R. Šta ste naučili o sebi? Kako bi to moglo da utiče na vašu ličnu službu?`

*Krisi Vint, Dojlstaun, Pensilvanija, SAD*
