---
title:  Rušenje Petrove predrasude
date:   05/08/2018
---

**Dokaz (Dela 10,9-16)**

Knjiga Dela apostola pokazuje nam silu evanđelja koja menja život. Možemo slaviti Boga zato što je omogućio da se prevaziđe etnička i kulturna segregacija u ranoj crkvi. Oni koji nisu bili jevrejskog porekla, pagani, bili su ograničeni u svojoj službi Bogu i u odnosu prema jevrejskom narodu zato što su smatrani duhovno nečistim. Za jednog pravovernog Jevrejina, dolazak u dodir sa njima značio je da će morati ritualno da se očisti kako bi mogao ponovo da izađe pred Gospoda. Pagani su mogli da prisustvuju bogosluženjima u jerusalimskom hramu, ali je bio podignut metar do metar i po visok „zid razdvajanja“ (Efescima 2,14, SSP), jevrejski soreg, koji ih je ograničavao na najudaljeniji deo predvorja hrama. Znaci postavljeni na jevrejskom, grčkom i latinskom jeziku upozoravali su svakog nejevrejina da je kazna za prestupanje te granice – smrt.<sup>1</sup>

I baš kao što je Pavlu bilo potrebno otkrivenje da bi razumeo kako se nejevreji uklapaju u Božji plan (videti Efescima 3,1-7), tako je bilo potrebno i Petru (Dela 10). Isprva, Petar nije bio spreman da poseti Kornelija, rimskog kapetana koga je Bog uputio da ga potraži. Petar je bio naučen „da Judejinu nije dozvoljeno da se druži sa tuđincem ili da ulazi u njegovu kuću“ (Dela 10,28, SSP), ali zahvaljujući Božjoj intervenciji, bio je ubeđen da promeni mišljenje. Analiza simbola upotrebljenih u viziji – životinje, laneno platno i četiri ugla – pokazuje nam da Bog sve narode, plemena, kolena i jezike pokriva haljinom svoje pravednosti, a ne samo Jevreje. Pavle u Efescima 2,13, kaže da su se oni koji su „nekad bili daleko, približili Hristovom krvlju“ (SSP). Zapovest Petru sada je glasila: „Ustani... kolji i jedi!“ – što je značilo da treba da izađe i osvaja ljudska srca evanđeljem (videti Isaija 61,10; Jeremija 49,36; Danilo 7,5.23).

Budući da je Petar verom odgovorio na tu viziju, otvorila su se nova vrata i Isus je, posredstvom Svetog Duha, ušao u srce Kornelija i njegovih ukućana. Petar je potom preneo svoje iskustvo jevrejskim vernicima u Jerusalimu i pokazao im da je „Bog... i paganima dao pokajanje koje vodi u život“  (Dela 11,18, SSP).

**Odgovorite:**

`1.	Šta biste rekli nekome ko veruje da samo ljudi određene etničke pripadnosti, kulture, ili nacionalnosti mogu biti spaseni?`

`2.	Šta mi govorimo drugima o Bogu ako se izdvajamo u pokušaju da ostanemo čisti?`

`3.	Kako Isusova smrt na krstu donosi jednakost svim ljudima?`

*Endrju Kerol, Alentaun, Pensilvanija, SAD*

__________

<sup>1</sup>	Norman Geisler and Joseph M. Holden, The Popular Handbook of Archaeology and the Bible, (Oregon: Harvest House Publishers, 2013), 339-341.
