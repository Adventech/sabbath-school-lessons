---
title:  Hristos, Gospod nad svima
date:   08/08/2018
---

**Primena (Dela 10,34-35 )**

Rana crkva je skokovito rasla. Za vrlo kratko vreme, narasla je sa 120 vernika (Dela 1,15), na preko 5.000 (Dela 4,4). To se dogodilo zahvaljujući delovanju Svetog Duha i posvećenosti Petra i Jovana. Do tog trenutka, Petrova služba se prvenstveno fokusirala na jevrejsku populaciju (dok se Pavle fokusirao na pagane), ali Hristos je naložio svojim učenicima da odnesu Njegovu poruku do svih krajeva zemlje (Marko 16,15; Dela 1,8). Da bi to postigli, Petar je morao da proširi svoju aktivnost na pagane, što je bio poziv koji nije očekivao.
   
Premda mi sada shvatamo zašto je Hristos izabrao Petra da predvodi tu misiju, zašto ga je nazvao stenom na kojoj će sazidati svoju crkvu (Matej 16,18.19), i upotrebio njegova prethodna spasonosna iskustva sa Hristom da bi obezbedio da on održava neophodnu povezanost, poverenje i spremnost srca da ga Bog upotrebi na tako moćan način, to ne znači da je to bilo isto tako jasno i lako za njega u to vreme. Neosporno je da postoje trenuci u našem životu kad Bog ima poziv ili plan za nas koji ne možemo bez borbe da razumemo i ispunimo. Pogledajmo Petrova iskustva opisana od 8. do 10. poglavlja, koja su mu pomogla da dostigne nivo razumevanja i delovanja koje je Bog imao u vidu za njega.

Petar je ostao povezan sa Svetim Duhom i time je dopustio Bogu da ga vodi u svim oblastima.  Bez obzira da li ga je trebalo podsetiti da se moli, da li je trebalo da odgovori na poziv za pomoć, da posluša uputstvo (Dela 10,19), da dobije viziju, ili da iznese istinu kritičarima i skepticima (Dela 10,34-48), Sveti Duh je nesumnjivo bio njegov vodič.

Petar se usrdno molio. Petar se molio za nove vernike, za Svetog Duha, za bolesne (za Eneju, Tavitu, itd.), a molio se i u vreme neizvesnosti. I svaki put kad se molio, pobeda bi brzo usledila. Kakav ohrabrujući podsetnik na silu molitve!

Petar je bio ponizan i fleksibilan. Kada bi bio pozvan da pomogne, on se odazivao; kad mu je Bog davao uputstva, on bi poslušao; kad se suočavao sa kritičarima i skepticima, jednostavno je ostajao strpljiv, govorio istinu i dopuštao Svetom Duhu da „radi“ na slušaocima.

Kao rezultat Petrove povezanosti sa Svetim Duhom, poslušnosti i poniznosti pred Bogom, kao i hrabrosti da se suoči sa nesrećama koje su pogađale ljude, mnogi su se krstili i postali deo Hristovog tela – tela vernika koje se danas proteže preko čitave zemlje. „Nema razlike između Judejina i Grka – isti Gospod je nad svima, velikodušan prema svima koji ga prizivaju“ (Rimljanima 10,12, SSP).  

**Odgovorite:**

`1.	Šta bi u današnje vreme predstavljalo ekvivalent suprotnosti između Jevreja i pagana?`

`2.	Šta mislite da bi Petar rekao ili učinio u odgovoru na trenutne prepreke sa kojima se hrišćani suočavaju pokušavajući da dopru do različitih naroda i krajeva zemlje?`

*Marisa Smale, Klifton Hajts, Pensilvanija, SAD*
