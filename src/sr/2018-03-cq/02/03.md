---
title:  Sveti Duh na delu
date:   09/07/2018
---

**Logos** (1. Mojsijeva 1,2; Isaija 28,25-27; Matej 28,18-20; Dela 1,4-8; 8,1-8)

**Sveti Duh u punom dejstvu (Dela 1,4-8)**

Kad čitamo o crkvama opisanim u knjizi Dela apostola, otkrivamo sa kakvim su se uzbuđenjem učenici spremali da okrenu svet naglavačke. Mnogi čitaoci upućuju na Dela apostola kao na knjigu o delovanju prve crkve, ali ako pažljivije pogledamo, vidimo da je tu u stvari na delu bio Sveti Duh. U uvodu knjige jasno se kaže ko je predvodio crkvu (Dela 1,4-8). Tek kad Sveti Duh dođe, dolazi sila.

Sila se daje onima koji svedoče. Sveti Duh je obećan svima, sa izričitim ciljem širenja evanđelja i nastojanja da se izgubljeni spasu. Dok čitate tu knjigu, vidite da su se dela Svetog Duha pokazivala u svakoj crkvi koja se okupljala i kod svakog pojedinca koji je verovao. Došlo je do širenja evanđelja, najpre u Jerusalimu, pa u celoj Judeji, Samariji, i sve do najudaljenijih krajeva zemlje.  

**Uloga Svetog Duha (1. Mojsijeva 1,2; Dela 28,25–27)**

Prvi uvid u delovanje Svetog Duha dobijamo prilikom stvaranja (1. Mojsijeva 1,2). Sveti Duh je bio prisutan i još uvek je prisutan u srcu i umu onih čiji je duhovni put bez obličja i pust. Činjenica da je svetlost prizvana u postojanje, govori da je Duh delovao u procesu stvaranja, a isto se dešavalo i sa crkvom u Delima apostola.

Sveti Duh je bio na delu u onim danima kad je crkva primila silu da širi reč o vaskrslom Spasitelju. Biblija Svetog Duha naziva Savetnikom i Utešiteljem. Kao Utešitelj, On je zauzeo Isusovo mesto, a kao Savetnik, usmerava i vodi svakog pojedinca. Pavle je upozoravao članove crkve da ne budu kao njihovi preci koji se nisu obazirali na glas Svetog Duha. On ih podseća na reči proroka Isaije koji kaže da ih Bog nije iscelio zato što nisu slušali Duha.   

**Rast rane crkve (Dela 8,1-8)**

Navodi se puno primera u vezi sa delovanjem i rastom crkve. Gde god su se našli u svom rasejanju, propovedali su o Isusu. Silazeći u jedan samarijski grad, Filip je objavljivao poruku o Mesiji. Kad su ljudi čuli šta je on imao da kaže i videli čuda, jasan znak Božjeg delovanja, obratili su pažnju na svaku njegovu reč. Mnogi koji nisu mogli da stanu na noge niti da hodaju, tog dana su bili isceljeni. Pojedinci su bivali isceljeni, a crkva je, premda progonjena, rasla i rasla. Ljudi su pažljivo slušali svaku reč koju je Filip izgovarao, a i svi ostali apostoli koji su propovedali evanđelje videli su njegov rod. Dok je etiopljanski evnuh sedeo u svojoj kočiji čitajući Pisma, Filipa je Sveti Duh doveo do njega. Tako mu je Filip objasnio Pisma otkrivajući Isusa Hrista, a evnuh, ugledavši vodu, nije mogao da odoli a da ne bude kršten u ime Hristovo. Rast crkve predstavljao je jasno obeležje delovanja Svetog Duha.

**Propovedanje o Božjem carstvu (Matej 28,18-20; Dela 1,8)**

Knjiga Dela apostola predstavlja objavu u skladu s kojom se živi i koja se pokazuje na delu – odlaženje u svet, propovedanje večnog evanđelja, pozivanje svakog pojedinca da bude učenik. Kao hrišćani, dužni smo da širimo evanđelje, ne samo propovedanjem, već jednostavno time što ćemo biti vođeni Svetim Duhom. Tekst Dela 1,8 objavljuje da će nas, kad sarađujemo sa Bogom, Sveti Duh voditi u širenju Njegove Reči.

*Pol Grejem, Bouvi, Merilend, SAD*
