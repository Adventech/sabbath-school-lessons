---
title:  Pedesetnica i obećanje
date:   08/07/2018
---

**Dokaz** (Efescima 1,13.14)

Pedesetnica, poznata i kao „Praznik sedmica“ (3. Mojsijeva 23,15-17), bila je jedan od šest godišnjih praznika koje je jevrejski narod svetkovao (3. Mojsijeva 23). Reč Pedesetnica izvedena je od grčkog prideva koji znači „pedeseti“, što upućuje na činjenicu da se ona održavala pedeset dana nakon obreda obrtanih snopova (3. Mojsijeva 23,15.16).

Godišnje svetkovine, uključujući Pedesetnicu, bile su uspostavljene iz dva glavna razloga: 1) da bi pomogle Izraelcima da se sećaju Božjeg čudesnog delovanja u prošlosti; i 2) da bi usmerile njihov um na Božja dragocena obećanja za budućnost. Na primer, praznik Pashe (3. Mojsijeva 23,5) ne samo da je predstavljao uspomenu na oslobađanje Izraelaca iz egipatskog ropstva, već je ukazivao i na obećanje o spasenju preko Isusa. Pashalno jagnje trebalo je da bude bez mane (2. Mojsijeva 12,5) i da mu ne bude slomljena nijedna kost (2. Mojsijeva 12,46). Zaklano pashalno jagnje vrlo jasno je unapred upućivalo na Isusa, „Jagnje Božje“ koje „uze na se grijehe svijeta“ (Jovan 1,29).

Slično tome, Pedesetnica je imala dvostruku svrhu. Ona je podsećala na izobilne blagoslove Božjeg naroda tokom žetve, a takođe i upućivala na budući, veličanstveni dan opisan u drugom poglavlju Dela apostolskih kad je prvi put veliko mnoštvo duša bilo pridodato Hristovom telu. Tipski dan Pedesetnice bio je radosna proslava praćena zahvalnošću Bogu zbog plodova žetve. Izraelcima je bilo naloženo da tokom te svetkovine donesu prve požnjevene snopove ili „prvine“ od konačne žetve kao i dobrovoljnu žrtvu u srazmeri sa onim čime ih je Bog blagoslovio (3. Mojsijeva 23,16; 5. Mojsijeva 16,10). Dakle, ta svetkovina je na prikladan način dočaravala duhovnu žetvu koja je usledila na slavni dan opisan u 2. poglavlju Dela.

Posle izlivanja Svetog Duha, Petar je propovedao okupljenom mnoštvu i tri hiljade duša je kršteno (Dela 2,41). Seme koje je Isus sejao tokom tri i po godine službe udruženo sa izlivanjem sile bez presedana donelo je bogat rod. Dok proučavamo Dela 2, možemo sa radošću, puni nade i iščekivanja, unapred gledati obilnu žetvu do koje će doći u vreme poznog dažda. Kao što nas Stefan Haskel podseća, „ta velika žetva duša prilikom antitipskog Praznika žetve bila je tek početak jedne veće žetve koja će se sakupiti pre kraja sveta“. Pedesetnica nas podseća da Bog drži svoja obećanja. Sveti Duh je istovremeno ispunjenje obećanja i jemstvo da će Bog dovršiti delo koje je započeo (Efescima 1,13.14).

**Odgovorite:**

`1.	Na koji način nas Pedestnica podseća na to da Bog drži svoja obećanja?`

`2.	Na koji način nam Pedesetnica daje veću nadu dok iščekujemo pozni dažd?`

*Čeril Ketlin, Njuport Njus, Virdžinija, SAD*
