---
title:  Kako privući druge Bogu     
date:   11/07/2018
---

**Primena** (Jovan 13,34.35; 1. Jovanova 4,9-11)

Svet u kom danas živimo sve se više protivi organizovanoj religiji. Suviše često čujemo da, kako godine prolaze, crkve širom sveta gube sve više i više članova. Svako od nas verovatno ima nekog prijatelja ili člana porodice koji su nekad bili deo crkve, ali više nisu. To se, naravno, ne odnosi samo na crkve adventista sedmog dana, već pogađa sve verske organizacije. Jedna od najvećih zamerki koje čujem od onih koji su otišli je „licemerje“ koje se vidi među članovima crkve. Premda su ljudska bića po prirodi grešna, mislim da je važno imati na umu da su istinite reči jedne stare pesme koje glase: „Znaće da smo hrišćani po našoj ljubavi.“  

Postoji svet pun grešnika koji su žedni Hristove ljubavi i naša je dužnost kao vernika da širimo tu ljubav u svom svakodnevnom životu. Ako svakodnevno činimo sitna dela ljubaznosti, drugi će zapaziti duhovni žar koji posedujemo i tražiće da saznaju više.

Mislite li da je to pretežak zadatak da biste ga se prihvatili? Iznenadili biste se koliko je to jednostavno:

Uvek pripisujte zasluge Bogu. Bez obzira koliki su vaši talenti i koliko naporno ste radili da biste stigli dotle, On je krajnji razlog što ste blagosloveni. Unapređenje na poslu? Zahvalite svom pretpostavljenom, naravno, ali ne zaboravite ni svog nebeskog Pretpostavljenog. Dramatičan gubitak težine? Neko vam je možda pomogao da se držite propisanih kalorija, ali Bog vam je dao snagu volje i fokus da biste ostali na pravom putu. Pripisivanje zasluga Bogu ne samo da će vam doneti nove blagoslove, već će to postati očigledno i onima oko vas.

Budite puni razumevanja. Nešto jednostavno ne znate zato što to niste doživeli. Skloni smo da donosimo preuranjene zaključke kad čujemo dete koje vrišti u avionu, kada nam bahati vozač preseče put, ili kad se prodavačica za kasom ne potrudi ni da nas pozdravi. Ljudi se neprestano suočavaju sa životnim izazovima. Iskreno se osmehnuti, klimnuti glavom bez reči, pa čak i jednostavno „Kako ste?“ može značiti zaista mnogo nekome ko prolazi kroz teška iskušenja.

Promenite način na koji se molite. Svako može da se moli da Sveti Duh nastavi da kuca na vrata nečijeg srca, ili za mir na Bliskom istoku. Ne znači da treba da prestanete da se molite za te stvari i ne znači da vas Bog ne čuje. Ali, mi ne znamo uvek na koji tačno način Bog želi da nas upotrebi i zato Mu zatražimo da nam to otkrije. Znam da On želi da što je moguće više Njegove dece dođe da živi s Njim, a mi možemo odigrati veoma važnu ulogu u tome ako Mu dopustimo da radi preko nas.

**Odgovorite:**

`1.	Kakve su vam izgovore za napuštanje crkve dali vaši prijatelji i članovi porodice? Šta ste im rekli o tome šta vas zadržava u crkvi i u veri?`

`2.	Sad kad imate neka osnovna uputstva, kako ćete pokazati ljubav prema drugima tokom svojih svakodnevnih aktivnosti?`

*Erika Harmon, Majami, Florida, SAD*
