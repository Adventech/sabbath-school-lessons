---
title:  "Bog nam je obećao silu? Silu superheroja?"
date:   07/07/2018
---

> <p>Stih za pamćenje</p>
> »Ovoga Isusa vaskrse Bog, čemu smo mi svjedoci. Desnicom, dakle, Božijom podiže se, i obećanje Svetoga Duha primivši od Oca, izli ovo što vi sad vidite i čujete.« (Dela 2,32.3)

**Uvod** (Joilo 2,28; Rimljanima 2,15; Efescima 6,12)

„...Možete sa sigurnošću pretpostaviti da praćenje detalja u vezi sa najnovijim filmovima o superherojima predstavlja pouzdan način da objavite materijal za koji će čitaoci biti zainteresovani“.<sup>1</sup> Izjava poput ove odražava koliko su poslednjih deset godina bile uzbudljive za ljubitelje takvih filmova po celom svetu, s obzirom da Holivud ulaže milijarde dolara u sadržaje koji promovišu borbu superheroja protiv zla u svemiru koje je prisutno i kog ima sve više. Premda je to i ranije budilo interesovanje mnogih, otkud sad ovaj novi trend?

Kao što upravnik banke ima uvid u trezor, tako Bog zna šta se nalazi unutar nas i od čega smo načinjeni. Budući da Sveto pismo kaže da je sve to „zapisano“ na našem srcu, po inerciji znamo da postoji nešto veće – poziv božanskih razmera i božanske snage, koji čeka na nas da prihvatimo ono što je od Boga.  

Pavle nas u Efescima 6,12 podseća da se čovečanstvo ne bori „s krvlju i s tijelom, nego s poglavarima i vlastima, i s upraviteljima tame ovoga svijeta, s duhovima pakosti ispod neba“. Svesni smo da zlo, kad se dočepa nečeg nevinog, čini to s namerom da zlostavlja, ubija i uništava one koji nisu svesni te opasnosti.

I dok zlo pokazuje svoje lice svuda oko nas, Bog seže kroz prostor i vreme da bi pomogao svojim stvorenjima u njihovoj potrebi za Njim. „I poslije ću izliti Duha svojega na svako tijelo, i proricaće sinovi vaši i kćeri vaše, starci će vaši sanjati sne, mladići će vaši viđati utvare“ (Joilo 2,28).

Generacijama je Bog postavljao pojedince da nose Njegovu svetlost u ovom mračnom svetu, ali Hristovi sledbenici, sve dok nisu bili pohođeni i osnaženi Božjom silom i Njegovim Duhom u toj gornjoj sobi, nisu bili u stanju da se bore sa zlom koje je prisutno i kog ima sve više u ovim poslednjim danima.  

Dakle, otkud taj trend?

Otkud ta opčinjenost Supermenom i Ajronmenom?

Premda mi svoje nadahnuće ne tražimo u mitskim bićima, ona nas uistinu podsećaju na naš cilj, i kao da predstavljaju zamišljeni odraz nas samih dok se posmatramo u ogledalu i prisećamo čiji smo zapravo... Božji.

*Huan-Hose D. Garza, Vašington, D.C., SAD*
_______________

<sup>1</sup>	Todd VanDerWerff, Superhero movie hype is starting to drive studios’ creative decisions. It’s a problem. (Washington, DC and New York City:Vox Media, Inc.© Online, 2016), https://bit.ly/2JZ3Wg7
