---
title:  Dar praćen silom
date:   12/07/2018
---

**Mišljenje** (Dela 2,1-6)

Sećate li se kad ste kao deca otvarali poklone, možda na Božić? Svake godine, to krajnje prijatno ushićenje prilikom cepanja svetlucavog papira i kidanja ukrasnih vrpci bilo je potpuno vredno čekanja, bez obzira koliko dana u kalendaru je trebalo da precrtate do tog značajnog jutra. Mogu skoro da okusim to slatko praznično isčekivanje kada bi se ukrasi pojavili skoro preko noći, a poznati, veseli tonovi božićnih pesama ispunili vazduh.

Da li su učenici doživeli nešto slično dok su čekali na dolazak Svetog Duha? Dok su časovi otkucavali i dani se smenjivali u gornjoj sobi, oni mora da su nestrpljivo iščekivali obećani Dar za koji nisu imali šifru isporuke.

Kad je Sveti Duh stigao, prisutni muškarci i žene ispunili su se Njime, i dugoočekivani Utešitelj bio je, bez ikakve sumnje, među njima i u njima. Oni nisu više bili samo Isusovi sledbenici – sada su i sami posedovali silu kojom je On lečio bolesne i podizao mrtve. Nijedan drugi dar osim Isusovog rođenja nije imao takav uticaj na svet.

Sveti Duh se nije osetio samo u gornjoj sobi. Zvuk Njegovog dolaska zbunio je mnoštvo ljudi „iz svakoga naroda koji je pod nebom“ (Dela 2,5) kad su čuli kako se govori njihovim jezicima. Kakvog li Dara koji je huku vetra, plamene jezike i različite govorne jezike objedinio na jednom mestu! Dar kupljen po cenu krvi, suza i žrtve, u oštroj suprotnosti sa zveckanjem sitniša, umotavanjem i odmotavanjem papirnih novčanica, i oglašavanjem aparata za kreditne kartice, koji najavljuju „najdivnije doba godine“.

Volim da primam poklone. Mislim da bi primanje poklona zapravo moglo da bude jedan od mojih jezika ljubavi. Međutim, od svih predivnih poklona koje sam dobila, nijedan ne može da se poredi sa darom prisutnosti Svetog Duha u mom životu svakoga dana. Zahvalna sam zato što je ta mala grupa muškaraca i žena sačekala da primi taj dragoceni dar.

**Odgovorite:**

`1. Koji je najduži vremenski period kada ste morali da sačekate nešto što ste platili? Ili nešto što ste primili kao dar?`

`2. Da li ste ikad dobili poklon koji vam se nije svideo? Kako ste reagovali?`

*Kvantrila „Kvani“ Ard, Hanover, Merilend, SAD*
