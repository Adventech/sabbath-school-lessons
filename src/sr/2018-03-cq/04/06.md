---
title:  Isto kao što je bilo
date:   26/07/2018
---

**Mišljenje** (Dela 6,8-15; Dela 8,4-25)

Čitati knjigu Dela apostolskih nije uvek lako. Neverovatne priče o vernicima koji su bili ispunjeni Svetim Duhom, činili čudesna dela i umirali mučeničkom smrću zbog svoje vere često nam može izgledati daleko od naše realnosti. Mi najvećim delom imamo versku slobodu. Imamo televizijske prenose i radio programe koji objavljuju poruku. I dok verujemo i znamo da treba da širimo evanđelje po svetu, koliko nas se prihvata toga da deli istinu sa onima koje svakodnevno sreće – sa našim susedima, prijateljima, sa ženom iza nas u redu pred kasom?

Posao koji je rana crkva uspela da ostvari za tako kratko vreme (uprkos razlikama i teškoćama koje su dovodile do neslaganja), predstavlja svedočanstvo o tome kako mi kao crkva treba da živimo i sprovodimo delo danas. Prvi vernici su se potpuno potčinili sili Svetog Duha i plod koji su donosili bio je očigledan i služio Bogu na slavu. Premda suočeni sa teškim iskušenjima, nikad se nisu umorili od nošenja evanđeoske poruke onima iz okolnih područja, a i šire.

Šta mi možemo učiniti da bismo dovršili delo koje su apostoli započeli? 

Suočen sa protivljenjem, Stefan je nepokolebljivo propovedao, i to ga je na kraju koštalo života. Niko nije mogao da se suprotstavi istini koju je uzdizao, i Biblija nam kaže da su svi koji su ga netremice gledali videli „da mu je lice kao lice anđela“ (Dela 6,15).

Ali kako je bilo ko od apostola dospeo dotle? Potpunim predanjem Svetom Duhu – ne samo u gornjoj sobi na Pedesetnicu, već svakoga dana.

Kad budemo ponizili svoje srce u molitvi i dopustili da nas Duh upotrebi, videćemo kako se u našem životu dešavaju čudesne stvari koje će doprineti napredovanju Božjeg carstva. Na to smo pozvani. Tako treba da živimo.

Evanđeoska poruka je, onima koji je prihvate, čudesnija od bilo čega drugog, od bilo kog drugog spektakla koji ovaj svet može da ponudi (videti Dela 8,9-12). Ako su je apostoli propovedali s takvom revnošću pre 2.000, koliko bi više mi danas trebalo da objavljujemo istinu onima koji su oko nas? Koliko više bismo morali biti ispunjeni Duhom? Hristov dolazak se približio. Uskoro ćemo Ga videti kako dolazi na oblacima – baš kao što su Ga apostoli gledali kako odlazi. Predajmo svoj život Duhu da bismo poučavali druge sa puno ljubavi i hrabrosti i dovršili delo koje je rana crkva započela.

**Odgovorite:**

`1.	Kako možemo biti sigurni da ćemo braniti istinu, čak i kad svi budu bili protiv nas?`

`2.	Šta za nas znači da otvorimo svoje srce da bismo dopustili Duhu da radi preko nas?`

*Amanda Volter, Grand Hejven, Mičigen, SAD*
