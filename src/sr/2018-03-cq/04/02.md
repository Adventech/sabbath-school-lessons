---
title:  Dilema crkve
date:   22/07/2018
---

Dokaz (Dela 6,1-7)

Evangelizam se odvijao uspešno. Čuda su se masovno dešavala. Ljubav je vladala – i upravo tada se to dogodilo. Zajednička kasa rane crkve, fondovi iz kojih se delilo tako da niko ne oskudeva, bili su uskraćeni nekim helenskim hrišćanskim udovicama koje su govorile grčki. Nešto je trebalo preduzeti u korist zanemarenih, ili bi u crkvi došlo do nejedinstva.  

Razmišljajući šta da urade, apostoli su došli na ideju – umesto da energiju koja im je potrebna za evangelizam troše na smirivanje oluje, zašto ne bi izabrali tim koji će biti zadužen za zajedničku kasu? I tako, sedmorica bogobojaznih ljudi postavljena su sa naročitim ciljem – da vode računa da se sve odvija pošteno kako bi Božje delo moglo uspešno da napreduje.

Od te sedmorice postavljenih najviše znamo o Stefanu. Njegovo ime, Stefan, potiče od grčke reči koja znači „kruna, venac“. Zbog njegovog grčkog imena, i zato što je postavljen kao đakon u odgovoru na žalbe helenskih hrišćana koji su govorili grčki, pretpostavlja se da je i on bio helenizovani Jevrejin (živeo pod helenskim uticajem i govorio grčki).<sup>1</sup> Zapravo, ispitivanje imena ostale šestorice otkriva da su i oni bili helenizovani Jevreji,<sup>2</sup>  „među onima koji su rođeni ili su živeli izvan granica Palestine, te su, prema tome, došli pod uticaj preovlađujuće helenske kulture“. <sup>3</sup> Koji tim bi mogao bolje da se pozabavi problemom zanemarenih helenskih udovica od helenskog tima?! Umesto da situacija izmakne kontroli, Bog je naveo crkvu da se tim problemom pozabavi na način koji joj je doneo više snage i bolju organizaciju, tako da je imala uticaj na još veći broj ljudi.

Ni Stefan ni njegov tim nisu se ograničavali samo na dužnosti oko blagajne (prema ortodoksnoj tradiciji, Stefan je bio najstariji, pa je prozvan „arhiđakon“,<sup>4</sup>  a među njima je verovatno uživao najveće poštovanje i bio im je nadređen). Činili su i više nego što se od njih moglo  očekivati. Ne samo da je, kao što tekst Dela 6,7 podrazumeva, Božja Reč nastavila da se širi kao rezultat njihove službe, već se u Dela 6,8 izričito pominje da je Stefan bio „pun milosti i sile“ i „činio je velika čuda i znamenja među narodom“ – dela koja su konačno dovela do njegove mučeničke smrti. Odvažan bez obzira na cenu, služio je zalažući se do krajnjih granica. To je bilo Božje delo.  

Posebno mi je interesantno to što tradicija kaže da je Stefan, premda je bio najstariji, imao oko 30 godina kad je umro.<sup>5</sup> Izgleda da postoji neko uvreženo mišljenje da morate imati izvesne godine da bi Bog mogao da vas upotrebi, pa ipak, onaj čija je žrtva i svedočenje uticalo na milione bio je još uvek mladić, a ostatak njegovog tima koji je Bog upotrebio da bi rešio problem u crkvi bio je još mlađi. Mislite da Bog ne može da vas upotrebi? Razmislite  ponovo o tome.

**Odgovorite:**

`1.	Da li mislite da je organizacija dobra ili loša stvar? Zašto?`

`2.	Bog želi da vas upotrebi da biste činili čak i neka moćna dela. Šta treba da se dogodi da biste prešli na sledeći nivo sa Njim?`

*Rajan Nil, Orlando, Florida, SAD*
______________

<sup>1</sup>	Richert, Scott P. „Saint Stephen, the First Martyr and First Deacon.“ ThoughtCo. 5 July 2016. Web. 15 Apr. 2017.

<sup>2</sup>	The Early Christian Church. „Acts.“ Acts to Ephesians, 1980, pg. 26. Seventh-Day Adventist Bible Commentary. General editor, Francis D. Nichol, vol. 6, Review and Herald.

<sup>3</sup>	Crawley, John J. St. Stephen. Eternal World Television Network, n.d. Web. 15 Apr. 2017.

<sup>4</sup>	„Protomartyr and Archdeacon Stephen.“ OCA. N.p., 2017. Web. 15 Apr. 2017.

<sup>5</sup>	Ibid.
