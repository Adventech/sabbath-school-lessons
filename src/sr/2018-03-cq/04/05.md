---
title:  Dovesti svoje srce u red
date:   25/07/2018
---

**Primena** (Dela 8,4-25)

Progonstvo u Jerusalimu otvorilo je put da se evanđelje preseli u oblasti izvan tog grada. Filip je završio u Samariji i tu je upoznao Simona vračara koji je bio poznat u svom mestu zbog mnogih čuda koja je izvodio služeći se magijom. Filip je doneo istinu evanđelja i obratio čitav grad uključujući i Simona koji se takođe krstio.  

Simon je bio fasciniran čudima koja je Filip učinio, a kojima je on bio svedok. Jak utisak na njega ostavilo je i to kako je Sveti Duh sišao na novokrštene vernike nakon što su Petar i Jovan položili ruke na njih. Želeći da i sam bude u stanju da to čini, Simon je ponudio apostolima novac da bi mu otkrili „tajnu“ kako oni to rade. Petrov odgovor je ono na šta ćemo se usredsrediti: „Propao tvoj novac zajedno s tobom, jer si mislio da se Božiji dar stiče novcem! Ti nemaš ni dela ni udela u ovome, jer ti srce nije ispravno pred Bogom“ (Dela 8,20.21, SSP).

Simon je bio navikao da izvodi „čuda“. Navikao je na priznanje koje uz to ide, a video je veću silu na delu u širenju evanđelja nego što je ikad ranije zapazio dok se služio magijom.

Zapravo, on je više želeo priznanje nego što je želeo Svetog Duha. Slično tome, i danas se možemo naći u iskušenju da nastojimo drugima da prenesemo Božjeg Duha, a da Ga nismo najpre lično doživeli. Simon je hteo da radi „Hristov posao“, a da ne primi Hristovog Duha.

Dok budete rasli kao hrišćanin, doživećete mnoga iskustva obraćenja duž tog puta. Kako možemo izbeći neprijateljevu zamku da jednostavno radimo za Hrista i obavljamo naizgled veliko delo za Njega, a da ipak sve vreme zapostavljamo Hristovu silu kojoj treba da dopustimo da najpre deluje na naše srce? Kako možete dovesti svoje srce u red i zadržati ga u tom stanju?

1.	Redovno preispitujte svoje namere i tražite od Boga da vas vodi (Psalam 139,24).

2.	Pokajte se zbog svega što nađete da nije u redu u vašem srcu i dopustite Bogu da osveži i ponovo izoštri vaš fokus (Dela 3,19).

3.	Molite se usrdno i neprestano dok propovedate evanđelje (Dela 4,31).

4.	Dopustite Bogu da vas menja i svakodnevno boravite u Njegovom prisustvu putem Reči  (Jezekilj 11,19.20).

**Odgovorite:**

`1.	Može li Sveti Duh da vas upotrebi ako vam srce nije u redu?`

`2.	Šta mislite zašto je tako lako uhvatiti se za to da samo „odrađujemo“ evanđelje?`

*Šarlin Kute, Mančester, Ujedinjeno Kraljevstvo*
