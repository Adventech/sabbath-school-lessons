---
title:  Nešto što prevazilazi vaše snage
date:   21/07/2018
---

> <p>Stih za pamćenje</p>
> »Riječ Božija rastijaše, i množaše se vrlo broj učenika u Jerusalimu. I sveštenici mnogi pokoravahu se vjeri.« (Dela 6,7)

**Uvod** (Dela 6,3-4)

U svom hodanju sa Bogom, iznova i iznova uviđam Njegovu upornu želju da me dovede u situaciju koju je naizgled nemoguće rešiti. Na primer, odmah posle srednje škole, poslao me je na jedno udaljeno ostrvo u Pacifičkom okeanu da bih živeo kao misionar bez ikakvog iskustva i sredstava. Tamo sam se, u vrlo primitivnim uslovima, suočavao sa izazovima koji su uveliko prevazilazili moje snage: Kako da govorim o Hristu ljudima koji ne razumeju ni reč od onog što kažem? Šta da radim sad kad je ostrvo ostalo bez sveže vode i hrane? Kako da komuniciram sa spoljnim svetom kad je sve što imam radio koji ne funkcioniše u potpunosti?

Međutim, naučio sam da kad se suočeni sa teškoćama i nemogućnostima oslanjamo na Hrista, onda zaista rastemo. Upravo kad se javi kriza, Bog želi da učini nešto izvanredno u nama i preko nas.  

Sotona mrzi istinu. Još od Edema, on napada nju i njene sledbenike, pokušavajući da ih prevari i uništi. Zato ne iznenađuje kad čitamo o progonstvu i problemima koji su postojali u okviru ranog hrišćanskog pokreta – najznačajnije revolucije koju je ovaj svet ikad doživeo.  

Oni su, kao i mi, bili pred izazovom upućenim sa neba – da ispune Hristov radikalni nalog i objave evanđelje svetu. Povrh toga, neprijatelj sveukupne istine potrudio se da staza ka evangeliziranju sveta bude puna naizgled nesavladivih teškoća – spolja i iznutra.

Vođe rane crkve bili su mladi ljudi i, iz svetovne perspektive, neobrazovani. Ali budući da su u Hristovoj školi naučili pouke o ljubavi, poniznosti, predanju sebe i poverenju, Bog je mogao da izlije svog Duha na njih. To ih je osposobilo da rešavaju teške probleme, da budu moćni svedoci koji čine čuda i objavljuju istinu sa svetom odvažnošću usred iskušenja i progonstva.  

Važne pouke o hrišćanskom vođstvu nalazimo u životu tih mladih vođa. Iako su misija i izazovi sa kojima su bili suočeni prevazilazili njihove snage, njihove reči i dela otkrivaju nama danas ključeve uspešnih misionskih napora, ispravan način na koji možemo da se pozabavimo unutrašnjim i spoljnim problemima crkve, i što je najvažnije, stazu ka Duhom ispunjenom, plodnom življenju Bogu na slavu.  

Pozivam vas da ove sedmice učite od njih i prihvatite poziv koji prevazilazi vaše snage! 

*Džonatan Volter, Grand Hejven, Mičigen, SAD*
