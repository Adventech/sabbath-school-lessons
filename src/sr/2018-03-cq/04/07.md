---
title:  Fokus
date:   27/07/2018
---

**Istraživanje** (Dela 6)

**Zaključak**

Prigovor helenista, opisan u 6. poglavlju Dela apostolskih, predstavljao je ključno iskustvo za ranu crkvu. Da se nisu njime pozabavili, taj sukob je mogao da poprimi ogromne razmere. Ipak, bila je neophodna taktičnost da bi cilj raznošenja evanđelja svim narodima ostao u fokusu. Delegiranje, tj. podela dužnosti je, u ovom slučaju, bila rešenje. Taj problem se više ne pominje u Delima, već umesto toga vidimo novoizabrane đakone, Stefana i Filipa, kako moćno rade na zadobijanju duša za Boga. Kao i u slučaju rane crkve, Bog je spreman da nas silno upotrebi ukoliko, dok rešavamo probleme, ne gubimo iz vida sveobuhvatnu misiju i svrhu crkve.

**Razmotrite**

Slušajte i pevajte himnu „Macedonia“ (Makedonija) od En Ortland (Anne Ortlund). Razmislite o Isusovoj ulozi u pomaganju crkvi da ostane usredsređena na svoju misiju.

Odgledajte snimak „The Monkey Business Illusion“ (Iluzija „majmunska posla“) na Jutjub kanalu Danijela Simonsa (Daniel Simmons). Kakve veze ta iluzija ima sa potrebom da svoj pogled održimo usredsređen na Hrista i poziv koji imamo kao crkva?

Navedite sve aktivnosti na koje trošite svoje vreme. Šta možete izbaciti iz svog rasporeda ili preneti na druge kako biste ostali usredsređeni na ono što je bitno?

U saradnji s grupom mladih, snimite ili izvedite skeč na temu kako se neki zajednički problem u crkvi može rešiti iznošenjem na videlo šire slike koja otkriva zašto crkva uopšte postoji.

Proučite 3 neobične simbiotske veze u životinjskom carstvu. Razmislite zašto i kako Bog, sa istim ciljem, svesno postavlja različite ljude u crkvu.

Čitajte i komentarišite sa prijateljem poglavlje „How to Stay Focused on What You Really Want“ (Kako da ostanete usredsređeni na ono što zaista želite) iz knjige Crucial Conversations (Ključni razgovori).

**POVEŽITE**

4 Mojsijeva 11,1-17; Dela 15,1-29

Elen G. Vajt, Apostolska crkva – Hristovim tragom, 2. poglavlje, „Obučavanje dvanaestorice“; 9. poglavlje, „Sedam đakona“; Christian Service, chapter 8, „Organizing Christian Forces“; Čežnja vekova, 29. poglavlje, „Subota“.

Steven J. Lawson, The Gospel Focus of Charles Spurgeon, chapter 1.

*Dejvid Buruhara, En Arbor, Mičigen, SAD*
