---
title:  Organizacija i ekspanzija
date:   23/07/2018
---

**Logos** (Dela 6,1-6.8-15; Dela 7,1.53.55–8,2; Dela 8,4-25)

**Postavljanje sedmorice đakona** (Dela 6,1-6)

Zbog rasprave između Grka (Jevreja iz Grčke) i Jevreja (iz Jerusalima), ukazala se prilika za dalju organizaciju crkve. Do tog trenutka, koliko možemo da vidimo na osnovu prethodnih poglavlja, apostoli su obavljali najveći deo posla. Međutim, zbog povećanja broja vernika, potražnja je bila veća od ponude. Evo ključne pouke u vezi sa vođstvom – važnost delegiranja (podele i raspoređivanja dužnosti). Deo poslova oko pomaganja udovicama i ostalima koji su bili u potrebi predstavljao je takav aspekat službe koji su i drugi mogli biti pozvani da obave. Međutim, postojao je i takav aspekat evanđeoske službe koji su samo apostoli mogli da izvrše i zato nije trebalo da bude zanemarivan zbog nečega što su mogli da ostvare i drugi. I tako je izabrano sedam đakona.

Vidimo takođe da se rana crkva nije bavila samo verbalnim propovedanjem Reči, već i pomaganjem onima koji su bili u potrebi. Prava evanđeoska služba uvek zadovoljava i fizičke kao i duhovne potrebe pojedinaca. Taj aspekat službe ne bi trebalo uzimati olako, kao što se vidi na osnovu uslova za izbor te sedmorice. Bili su to ljudi za koje se znalo da su „puni Duha i mudrosti“.

Bog je Bog reda (1. Korinćanima 14,33.40) pa, prema tome, Njegovo delo treba da se obavlja na uređen način. Tekst Dela 6,7 kaže nam da je crkva napredovala i mnogo više duša se obraćalo istini kao rezultat bolje organizacije i veće uključenosti članova.

**Stefanova služba** (Dela 6,8-15)

Većina nas je slušala o Stefanu kao o hrišćanskom mučeniku koji je moćno branio svoju veru pred Sinedrionom. Međutim, često zaboravljamo da je Stefan bio „samo“ đakon. Naše shvatanje đakona danas je sasvim drugačije od primera koji je ostavio taj mučenik. Mišljenje koje često preovlađuje o tome da su pastori, starešine i koordinatori različitih službi jedini koji treba da se bave evangelizmom, a ne i svi laici, odvažno demantuje primer rane crkve. Stefan nije samo širio evanđelje, već kad se raspravljao sa onima u sinagogi, oni „nisu mogli da se suprotstave mudrosti i Duhu kojim je govorio“ (Dela 6,10, SSP).

Pošto nisu uspeli da ga ućutkaju raspravom, oni u sinagogi pribegli su prevari. Pa ipak, dok su ga lažni svedoci obasipali svojim groznim optužbama, svi su mogli da vide suprotan dokaz koji se jasno ogledao na njegovom licu. Čak i više od neoborivih argumenata koje je iznosio, njegov karakter dodavao je silu istini evanđelja.   

**Stefanova odbrana** (Dela 7,1-53)

Stefan je temeljno poznavao Sveto pismo. To je još jedan primer koliko je potrebno da svi članovi crkve znaju razlog svoje vere i budu spremni da je odbrane. Na suđenju, Stefanova odbrana sastojala se u običnom podsećanju na jevrejsku istoriju, pri čemu je naglašavao proročanstva u vezi sa Hristom. Nije umanjivao krivicu svojih slušalaca, već je izjavio da oni odbacuju Svetog Duha i čine dela svojih otaca koji su ubijali proroke u prošlosti.

Stefan je izneo interesantno zapažanje u vezi s Mojsijem, koje se nalazi u tekstu Dela 7,34.35. On kaže da je Bog čuo viku Izraelaca i odlučio da se umeša. Međutim, izabrao je neobično oruđe, čoveka koji je prethodno bio odbačen i koji, iz ljudske perspektive, očigledno nije delovao podobno za taj posao, i to iz mnogih razloga. Slično tome, Isus koji je došao iz Nazareta nije imponovao ponosu jevrejskih vođa, i to ih je podstaklo da Ga odbace. Često u Svetom pismu vidimo kako Bog koristi neobična oruđa da bi činio velike stvari – da  slava ne bi pripala čoveku nego Bogu.  

**Isus stoji na sudu** (Dela 7,55-8,2)

Kamenovanje Stefana označava završetak proročanstva o sedamdeset sedmica koje se ticalo izraelskog naroda; tada se završilo njihovo vreme probe, što je značilo da su oni prestali da budu Božji poseban narod (videti Danilo 9,24-27). Izrael kao narod tako je dugo bio u otpadu da im je Bog dao 490 godina pre nego što bude izabrao drugo oruđe da bi dosegao svet. Čak i pošto su razapeli Mesiju, ostalo im je još tri i po godine vremena probe (Danilo 9,27). Zbog toga je Isus počeo da propoveda da se „približi vreme“ (videti Matej 4,17; Marko 1,14-15; Luka 24,47), i da govori učenicima da idu izgubljenim ovcama u Izraelu (videti Matej 10,5.6).

Godine 34. posle Hrista, pre svog pogubljenja, Stefan je video Isusa na nebu kako „stoji“ s desne strane Bogu, što ukazuje na sud (videti Isus Navin 20,6; Jezekilj 44,24). U svoju odbranu, on je pomenuo da su se Jevreji „protivili Svetom Duhu“ i prekršili zakon koji im je dat (Dela 7,51.53). Tako je nastupilo vreme da evanđelje bude odneto neznabošcima. Čim je Stefan mučki pogubljen, počelo je svirepo progonstvo i Hristovi sledbenici su bili prinuđeni da beže, što je dovelo do toga da se evanđelje raseje po čitavom svetu. Jevreji su još uvek imali priliku za spasenje kao pojedinci, ali nisu više bili Božji izabrani sud za objavljivanje evanđelja svetu.

**Evanđelje se širi** (Dela 8,4-25)

Talas progonstva koji je đavo poslao da bi uništio ranu crkvu Bog je pretvorio u blagoslov, šireći evanđelje izvan Jerusalima, po čitavom svetu. Filip, takođe jedan od sedmorice đakona, otišao je i preobratio Samariju, lečeći i sve vrste bolesti na koje je tamo naišao.

Premda je Simon, nekada vračar, prihvatio evanđelje o Hristu, on je napravio skoro fatalnu grešku pokušavajući da kupi dar Svetog Duha. To nas uči da Božji poziv nije nešto što se može kupiti ili zaraditi dobrim delima, već se besplatno daje onima koje On izabere. I pored toga, oni koji ne prime neki naročit dar ne treba samozadovoljno da sede, već da se prihvate službe u delu koje im je najbliže.

**Odgovorite:**

`1.	Zašto je rana crkva bila tako uspešna u širenju evanđelja?`

`2.	Koji je ključni događaj i njegove rezultate Bog upotrebio da bi globalno proširio delo? Čemu nas to uči kad je reč o nevoljama?`

`.	Na koje načine vi lično možete pomoći u objavljivanju evanđelja vašoj društvenoj zajednici?`

*Kristijan De Los Santos, Kolumbus, Ohajo, SAD*
