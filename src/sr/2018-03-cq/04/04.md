---
title:  "Pozvani na vrsnost u službi, bez obzira na položaj"
date:   24/07/2018
---

**Svedočanstvo** (Dela 6,1-6)

„...Uz molitvu i polaganje ruku, sedam izabranih ljudi bilo je svečano odvojeno da obavljaju dužnost đakona... Ovi službenici obraćali su posebnu pažnju pojedinačnim potrebama vernika kao i opštim materijalnim interesima Crkve. Svojim mudrim rukovođenjem i pobožnim primerom pružali su značajnu pomoć drugim službenicima u povezivanju različitih interesa Crkve u jedinstvenu celinu.“<sup>1</sup>

Međutim, „činjenica da su ta braća bila rukopoložena da obavljaju posebno delo staranja za potrebe siromašnih, nije ih isključila iz dela propovedanja istine. Sasvim suprotno tome, oni su bili potpuno osposobljeni da druge poučavaju istinama, pa su se uključili u to delo s velikom ozbiljnošću i velikim uspehom.“<sup>2</sup>

„Stefan, najistaknutiji od sedam đakona, bio je čovek duboke pobožnosti i sveobuhvatne vere. Iako Jevrejin po rođenju, govorio je grčki i bio upoznat sa grčkim običajima i načinom ponašanja. Zato je iskoristio priliku da propoveda Jevanđelje u sinagogama helenizovanih Jevreja. Bio je vrlo aktivan u Hristovom delu i smelo je objavljivao svoju veru. Učeni rabini i znalci Zakona upuštali su se u javne rasprave s njim, duboko uvereni da mogu očekivati laku pobedu. Međutim, ’ne mogahu protivu stati premudrosti i Duhu kojim govoraše’. Ne samo da je govorio u sili Svetoga Duha, već je bilo jasno da je proučavao proročanstva i da je bio upoznat sa svim pitanjima Zakona. Uspešno je branio istine koje je zastupao i potpuno poražavao svoje protivnike.“<sup>3</sup>

**Odgovorite:**

`1.	Premda su đakoni bili izabrani da „služe oko stolova“, očekivalo se da to budu „pošteni ljudi, puni Svetog Duha i mudrosti“, potpuno osposobljeni da upute i pouče svakoga. Kako bi crkva danas izgledala kad bi te karakteristike opisivale svakog pojedinačnog člana koji ima neku službu, od redara pred vratima do propovednika za propovedaonicom?`

`2.	Šta to govori o različitim položajima u crkvi? Da li postoji tako nešto kao manje ili više važan posao ili položaj kad je reč o uzimanju učešća u poslu propovedanja?`

`3.	U svetu gde je očajnički potrebno da se dopre do bogatih i obrazovanih ljudi da bi i oni prihvatili  Isusa, kako Stefanovo svedočanstvo može biti primer za nas? Kako možemo mi, kao đaci i studenti, upotrebiti sve znanje i veštine koje smo stekli u različitim oblastima svojih studija da bismo širili evanđelje?`

*Abigejl Rodrígez Matambo, Anjasko, Portoriko, SAD*

_______________

<sup>1</sup>	Elen G. Vajt, Apostolska crkva – Hristovim tragom, str. 89 orig.

<sup>2</sup>	Isto.

<sup>3</sup>	Isto, str. 97 orig.
