---
title:  "Oskudevanje u zajednici"
date:   19/07/2018
---

**Mišljenje** (Dela 2,46.47)

Mnogi od sukoba i briga sa kojima se suočavamo u današnjem svetu i crkvi imaju svoj koren u strahu od oskudevanja. Strah da možda nećemo biti dovoljno pametni, dovoljno „kul“, dovoljno snažni, dovoljno bogati, dovoljno privlačni, ili dovoljno obrazovani pogađa sve nas u nekom trenutku. Suviše često, strah od oskudevanja ne narušava samo našu ličnu dobrobit, već dovodi i do raspada naših zajednica. Svi smo bili u iskušenju da dovodimo u pitanje svoju ili tuđu vrednost i dostojnost, ili da izbegnemo da pokažemo saosećanje. Kao rezultat toga, naša opšta čežnja da nekom pripadamo, da budemo vrednovani i da imamo ono što nam je potrebno da bismo preživeli, ostaje nezadovoljena.

U priči o ranoj crkvi u Delima apostolskim, počinjemo da uviđamo kako je evanđelje o Hristu radikalno preobrazilo grčko-rimsko društvo. Posmatramo kako je izlivanje Svetog Duha ukinulo društvene podele po verskoj, etničkoj, kulturnoj, jezičkoj, polnoj i klasnoj osnovi. Tekst Dela 2,44-47 glasi: „A svi koji su poverovali bili su zajedno i imali sve zajedničko. Prodavali su svoja dobra i imovinu i delili svima, kako je kome bilo potrebno. Svakog dana su se istrajno i jednodušno okupljali u Hramu. Po kućama su lomili hleb i zajedno jeli radosnog i iskrenog srca. Hvalili su Boga i uživali naklonost celog naroda, a Gospod im je svakog dana pridodavao one koji su se spasavali“ (SSP).

Skoro trenutno, propovedanje o Isusu vodilo je ka punijoj, otvorenijoj zajednici u kojoj je sve bilo zajedničko. To pokazuje da bi ispravno razumevanje toga ko je Isus trebalo da reši problem našeg oskudevanja u zajednici. Evanđelje o Hristu podrazumeva da smo svi mi Božja deca, dostojna i pozvana u žrtveni odnos s Njim i jedni s drugima. Ne bi trebalo da sebe doživljavamo kao inferiorne ili superiorne u odnosu na druge na osnovu naših dostignuća, kulture, religije ili etničke pripadnosti. Kad se propoveda u skladu sa istinom, evanđelje ruši društvene barijere i lažan osećaj nedovoljnosti. Međutim, ova priča nagoveštava da naše društveno i materijalno oskudevanje u hrišćanskoj zajednici može biti povezano sa nedovoljno jasnim shvatanjem života i poruke Isusa Hrista.     

**Odgovorite:**

`1.	Kakve misli, verovanja i ponašanje dovode do toga da oskudevanje bude stalno prisutno u crkvenoj zajednici?`

`2.	Šta vas sprečava da osećate empatiju prema sebi i drugima?`

`3. Koje primere pronalazimo u Hristovom životu i učenjima na koje se možemo ugledati da bismo razvili zdravije zajednice u crkvi danas?`

*Ajliana K. Denis, Čikago, Ilinois, SAD*
