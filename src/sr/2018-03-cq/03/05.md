---
title:  Manje priče, više hodanja
date:   18/07/2018
---

**Primena** (Dela 2,42)

Franjo Asiški je skovao dobro poznatu izreku: „Propovedaj evanđelje uvek, a kad je neophodno, koristi reči“. To stvara utisak da evanđelje ne bi trebalo toliko izvikivati sa vrha tornja, koliko aktivno pokazivati na ulicama. Međutim, neki su svoje cipele za šetnju trampili za tapacirane klupe. Veliki nalog glasi: „...Idite i sve narode učinite mojim učenicima, krsteći ih u ime Oca i Sina i Svetoga Duha, učeći ih da se drže svega što sam vam zapovedio...“ (Matej 28,19-20, SSP). Isus nam je rekao: „Idite“, a ne: „Sedite“. Kad bi mrtvi mogli da govore, siguran sam da bi Franjo prošaputao: „Manje priče, više hodanja“.  

Govorimo o velikim ciljevima, ali možemo li da ih ostvarimo? Ili, bolje da pitamo, kako mi sprovodimo Veliki nalog u svom životu? Verujem da se odgovor nalazi u sledećem tekstu:  „Oni se posvetiše apostolskom učenju, zajedništvu, lomljenju hleba i molitvama“ (Dela 2,42, SSP). Mnogi „posvećeni“ hrišćani istakli bi da taj tekst govori o „učenju“. Da, ljudi bi trebalo da budu naučeni onome što ne znaju, ali to nije sve što taj tekst kaže. U njemu se takođe koristi reč „zajedništvo“. Zajedništvo nije samo ono što se dešava prilikom „zajedničkog ručka“ kada se družimo nakon bogosluženja. Zajedništvo prema Delima apostolskim je blagosiljanje drugih onim što vi imate. To nije blagosiljanje drugih samo onda kad vam je nešto višak, već čak i kad vam je to poslednje što imate. Dakle, pitanje je: „Kakvo zajedništvo imamo jedni sa drugima?“

Prvo, morate biti svesni potreba koje postoje oko vas (Dela 2,45). Budite aktivni u svojoj zajednici tako što ćete uvek tražiti način da pomognete. Uvek u blizini ima nekog koji pokušava da učini boljim mesto u kom živi. Čišćenje parkova, dostava hrane, krečenje zidova prodavnica, hranjenje beskućnika, vraćanje dece iz škole – mogućnosti su beskrajne samo ako otvorimo oči za potrebe koje postoje oko nas.

Drugo, zajedništvo je i zabavno. Zato, ako imate prijatelje koji ne znaju mnogo o Bogu, izađite ponekad s njima pre nego što ih dovedete u crkvu na neki program posvećen mladima. Vernici u Delima su „lomili hleb zajedno“ i to je bilo njihovo zajedništvo. Danas bi zajedništvo izgledalo više kao vožnja rolera, streličarstvo (bezopasnim strelama), fudbal u balonima, itd.

Treće i poslednje – mi imamo dopuštenje da poučavamo, bilo da to činimo sami, ili dovodimo ljude na biblijsko proučavanje, na omladinski čas, ili u malu grupu. Kako god izgledalo to poučavanje, tako će biti bolje prihvaćeno, jer „ljudima nije stalo do toga koliko vi znate, sve dok ne saznaju koliko je vama stalo (do njih).“
 
**Odgovorite:**

`1.	Šta vi možete da uradite u svojoj zajednici?`

`2.	Na koji vid rekreacije možete da pozovete nekog svog prijatelja?`

*Daniel Maden, Hamilton, Ontario, Kanada*
