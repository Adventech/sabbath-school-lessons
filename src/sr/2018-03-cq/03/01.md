---
title:  Kompleks zbog kašnjenja i nedovoljne vrednosti
date:   14/07/2018
---

> <p>Stih za pamćenje</p>
> »I svaki dan bijahu jednako jednodušno u crkvi, i lomljahu hljeb po kućama, i primahu hranu s radosti i u prostoti srca, hvaleći Boga, i imajući milost u sviju ljudi.« (Dela 2,46.47)

**Uvod** (Matej 28,16-20)

Da li ste ikad čuli idiom: „Za dan prekasno, za dolar manje“? E pa, ja sam dala sebi slobodu da potražim šta to znači. To znači da je „neko istovremeno propustio priliku i bio neopravdano nespreman za nju“. Budući da je dan relativno kratak vremenski period, a dolar relativno mala svota novca, taj idiom uglavnom podrazumeva da je neko prilično blizu, ali još uvek ne dovoljno dobar da bi zadovoljio uslove. Taj izraz može ponekad da se tumači i kao blaga opomena da se treba adekvatno pripremiti i ispuniti zadate obaveze i očekivanja drugih.

Tokom svoje službe na zemlji, Isus je odabrao dvanaestoricu učenika pozivajući ih da Ga slede kako bi mogao da ih učini lovcima ljudi. Nakon svoje smrti, dao im je konačnu zapovest – da idu po celom svetu (Matej 28,16-20). Kao adventistički hrišćani, mi cenimo otkriveno proročanstvo i tri anđeoske poruke, i kao učenici i rani Isusovi sledbenici posle Pedesetnice osećamo hitnu potrebu da objavljujemo Hristovu smrt, vaskrsenje i skori dolazak. Tada nije bilo beskonačnih sastanaka na temu ko kuda treba da ide i šta da kaže. Rana crkva se odrekla svojih ovozemaljskih poseda kako bi mogla da širi evanđelje i govori o Isusovom povratku. Znali su da je životno važno da svako sazna o Hristovoj ljubavi i žrtvi, i o tome koliko život sa Isusom može da deluje oslobađajuće.

Učenici su proveli godine sa Isusom, a nisu razumeli Njegov pravi cilj. Međutim, nakon Njegove smrti i vaznesenja, kad je Sveti Duh ispunio njihov život, konačno su postali lovci ljudi, i stvarali nove učenike – čak i kad su se suočavali sa teškoćama iznutra i spolja. Koliko ste vi spremni da dopustite da se Sveti Duh izlije u vaš život, tako da, kad govorite svojoj porodici, prijateljima i kolegama o Isusu, to ne bude „za dan prekasno i za dolar manje“?

Kao hrišćani, moramo slediti Hrista i iskoristiti svaku priliku da one u našem životu koji su izgubljeni povedemo ka Darodavcu života. Njegovo ime je Isus i On čezne da Ga otkrijete onima u crkvi i onima koje srećete na poslu i na ulici. To možemo učiniti samo ako, poput  apostola, stvaramo učenike u naše moderno doba. Ove sedmice, upravo ovog dana, nadamo se da ćete naći načina da iskustvo rane crkve učinite delom svog postmodernog načina života. Jer istina je da bi sutra lako moglo biti prekasno.

*Donet Čembers, Raund Rok, Teksas, SAD*
