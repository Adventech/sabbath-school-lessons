---
title:  Iskušani i provereni
date:   15/07/2018
---

**Logos** (Dela 5)

**Potrebno je selo**

Postoji poslovica koja glasi: „Potrebno je selo da bi se odgajilo dete“, što znači da razvoj jednog deteta zahteva udružene snage. Učešće društvene zajednice je ključno za rast. U drugom poglavlju Dela apostolskih vidimo da je potrebno selo da bi neko bio hrišćanin.

Sveti Duh je ispunio gornju sobu, gosti su mogli da se sporazumevaju na sopstvenom jeziku, a Petar je održao moćnu propoved. Petrova propoved bila je tako zadivljujuća i ubedljiva da su se ljudi kajali i krštavali. Luka zapaža osećaj strahopoštovanja koji su svi imali zbog onoga što se dešavalo (Dela 2,43).

Vernici su se okupljali, posvetivši se „apostolskom učenju, zajedništvu, lomljenju hleba i  molitvama“ (Dela 2,42, SSP). Propovedanje evanđelja i prisustvo Duha bilo je ono što ih je sve ujedinilo, stvarajući zajedništvo. Reč ovde upotrebljena za zajedništvo je slojevita i ima više značenja. Zajedništvo nije ograničeno samo na kontakt i bliskost. Zajedništvo podrazumeva ravnopravnost. Svi donose ono što imaju i dele među sobom. Svako ima pristup istim stvarima u isto vreme i svako uzima samo ono što mu je potrebno. Ta ideja o zajedništvu je tako radikalna zato što je u suprotnosti sa sebičnim sklonostima grešnog srca (Jeremija 17,9). Zajedništvo je težak posao i to je posao koji samo Sveti Duh može da obavi.

**Selo je iskušano** (Dela 5)

Kasnije u svom izveštaju o ranoj crkvi Luka iznosi tragediju Ananije i Sapfire, opisanu u petom poglavlju Dela. Neposredno pre opisa tog incidenta, Luka govori o Varnavi koji „prodade njivu koju je imao, a novac donese i stavi ga apostolima pred noge“ (Dela 4,37, SSP). Zatim se, kao suprotnost Varnavinim postupcima, navode postupci Ananije i Sapfire. Oni su prodali deo svoje imovine (baš kao i Varnava), a zaradu od prodaje su položili apostolima pred noge (kao što je Varnava učinio). Međutim, Ananija je kažnjen zato što je zadržao deo novca od prodaje. Petar ga ukorava i kaže mu da nije slagao čoveka već Svetog Duha, i Ananija, pošto je čuo te reči, pada mrtav. Tri sata kasnije, Petar se suočava sa Sapfirom, pita je da li su zemlju prodali po „toj i toj ceni“, i ona potvrđuje. On je onda ukorava i saopštava joj da su isti ljudi koji su sahranili njenog muža tu da bi sahranili i nju (Dela 5,7-10).

Premda nam ovaj incident deluje surovo, on naglašava koliko je integritet neophodan unutar zajednice vernika. Osnovna razlika između izveštaja o Varnavi i onom o Ananiji i Sapfiri sastoji se u tome što su to dvoje slagali Duha i nisu se držali obećanja. Iz teksta se može zaključiti da su Ananija i Sapfira pristali da sav novac od prodaje daju crkvi, ali su umesto toga dali samo deo i predstavili to kao da je reč o punoj sumi koju su primili. Oni su slagali Svetog Duha, osobu (uzgred, da, Sveti Duh jeste osoba) koja je davala jedinstvo i ravnopravnost toj mladoj crkvi. Petar im kaže da je zemlja ionako bila njihova i da su mogli da rade s njom šta su hteli. Nisu bili primorani da posvete ceo iznos crkvi, ali oni su odlučili da proture deo novca kao da je reč o punoj sumi. Prevara i nepoštenje ugrožavaju sam temelj zajedništva. Upravo sotonina prevara i nepoštenje na nebu doveli su do toga da se trećina anđela pobuni protiv Boga. Integritet je od životne važnosti za zdravlje, rast i održivost crkve. Premda smo mi u stanju da napravimo fasadu od svog integriteta, ne možemo se sakriti od Onoga koji čita srce (Jeremija 17,10).

**Selo na ispitu**

Nepoštenje Ananije i Sapfire nema samo ozbiljne unutrašnje implikacije za tu novu grupu vernika, već ima i spoljnje posledice. Kako je trebalo da Luka kao pisac predstavi nedostatke Božjih vernika onima koji su izvan crkve? Luka piše jednu istorijsku knjigu i on svakako ima mogućnost da isključi tu priču iz svog izveštaja. To je mučan i štetan narativ. On je mogao da poseje neslogu među vernicima, ili da odvrati one koji nisu bili deo tog hrišćanskog pokreta.  

Imajući tu mogućnost pred sobom, Luka je ipak odlučio da ostane veran istorijskim događajima. On nam pokazuje šta se može dogoditi kad se ljudi zbliže pod vođstvom Duha, ali nam takođe pokazuje šta se dešava kad ljudi zaborave na Duha gledajući sopstvene interese. Luka adekvatno oslikava autentičnost crkve. Istina, crkvu je osnovao Bog, ali ona će imati svoje probleme zato što, na kraju krajeva, ljudska bića, iskvarena grehom, čine tu crkvu.

**Selo koje će se pokazati kao verno**

Pravo zajedništvo donosi ravnopravnost. Ravnopravnost se može održati jedino očuvanjem integriteta. Isti Duh koji nas okuplja u zajednicu mora da preuzme naš život i drži nas odgovornima. Sve moramo podrediti Duhu, uključujući svoju volju i svoj integritet, da ne bi bilo prepreka Božjem delovanju. Integritet i čestitost su važni i onima unutar i onima izvan crkve. Neki možda smatraju da crkva nije dovoljno transparentna. Premda crkva nije dužna da prijavi svaki pogrešan korak, ona ipak ima sjajnu priliku da svedoči svetu o tome kako Bog još uvek može da upotrebi i spase ustanove i pojedince koji su zabrljali. Autentično i adekvatno prikazivanje delovanja i istorije crkve pozitivnije govori o Bogu, koji je u stanju da izvede na dobro čak i naše nerazumno ponašanje, nego naši pokušaji da ublažimo sopstvenu istoriju.

**Odgovorite:**

`1.	Kako bi autentično zajedništvo moglo da izgleda u 21. veku?`

`2.	Zašto je integritet tako važan za zajedništvo među vernicima?`

`3.	Na koji način bi crkva mogla autentično da se predstavi svetu?`

*Mark Antoni Rid, Berien Springs, Mičigen, SAD*
