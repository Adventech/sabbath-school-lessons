---
title:  Zadovoljiti potrebe porodice
date:   17/07/2018
---

**Dokaz** (Dela 2,42-47; 4,1-18; 5,1-11. 29-33.41.42)

šavamo programe probuđenja, organizujemo biblijska proučavanja i delimo materijale za čitanje, nadajući se da ćemo ispuniti „Veliki nalog“. Ali i pored velike revnosti da ljude dovedemo u Hristovo telo, ponekad ne posvećujemo dovoljno pažnje njihovom duhovnom putovanju. Da li ljude posmatramo samo kao brojeve, a nakon što se krste, ignorišemo njihove borbe i prelazimo na sledećeg mogućeg obraćenika? Kao porodica u Hristu, trebalo bi da se pozabavimo slabostima i nevoljama naše braće i sestara.

Međutim, tema društvene pravde često nailazi na neodlučnost. S obzirom na veliku neslogu koja se zapaža na svim društvenim frontovima, može se dovesti u pitanje naša potreba da učestvujemo u svemu tome. Kad jednom iskoračimo, stalno se suočavamo sa protivljenjem svake vrste, a neki doživljavaju takav sukob čak i u sopstvenom domu. Otuda, hrišćani uveliko raspravljaju da li bi ipak trebalo da se držimo izvan arene društvene pravde, međutim, činjenice pokazuju da smo mi već unutar nje.  

Teorija intersekcionalnosti otkriva da pojedinac može imati brojne društvene identitete koji se uzajamno preklapaju.1  Drugim rečima, vi niste samo hrišćanin – okarakterisani ste takođe i svojom rasom, polom, klasom i sposobnošću. Premda je čovek sistematizovao te društvene strukture kako bi stvorio sisteme moći, mi se nalazimo usred jedne velike složenosti i pod njenim smo uticajem.  

Petar i Jovan su prihvatili kao svoju misiju da dele Hristovu ljubav u ovom pokvarenom svetu. Kroz zajedništvo, izgradili su iskrene, trajne odnose i bili spremni čak i da se suoče sa hapšenjem i smrću kako bi odbranili svoje pravo da novim vernicima donose isceljenje, pokajanje i spasenje (Dela 4,1-18, 5,33. 41.42). Vernici su na Božju ljubav uzvratili delima – „prodavali su svoja dobra i imovinu“ i „delili svima“, tako da su i učenici mogli da se kreću slobodno u Hristu (Dela 2,45, SSP).

Ananija i Sapfira su bili sušta suprotnost – lagali su o tome da su sav prihod od prodaje zemlje dali učenicima, dok su zapravo deo toga „zadržali“ za sebe (Dela 5,1-11). U ovom tekstu, grčka reč za „zadržati“ u stvari znači „ostaviti, napustiti“2, i oni su upravo to učinili. Napustili su poziv da druge stave ispred svojih ličnih želja. Uskratili su duboko poštovanje Bogu  nepoštenim odnosom prema Njemu i neverstvom prema svojoj porodici u Hristu. Prestali su da odražavaju Spasitelja.

Dok je bio na nebu, Hristos je uvideo našu potrebu i napustio svoju zonu udobnosti, stupio u kontakt sa nama, borio se za nas protiv sotone - našeg tlačitelja, dobrovoljno umro da bismo mi mogli da živimo opravdani u Njemu, i nastavlja da bude naš veliki Advokat. Neka nas Hristov primer pouči da se ne trudimo samo da zadobijamo duše za Njega, već da ih svojom ljubavlju, zajedništvom i žrtvom dovedemo do potpunog obnovljenja.

**Odgovorite:**

`1.	Šta ste vi spremni da rizikujete ili žrtvujete da biste pomogli svojoj zajednici?`

`2.	Kako vaša iskustva mogu da stvore platformu za izgradnju boljih odnosa i pružanje Hristove ljubavi?`

`3.	Kako možete aktivno da učestvujete u trajnom zajedništvu i duhovnom putovanju drugih?`

*Monik Marisa Noris, Kisimi, Florida*

____________ 

1.	„Intersekcionalnost“ – termin proizašao iz sociološke teorije intersekcionalnosti, koja diskriminaciju analizira kao složen sistem u kome su različiti oblici diskriminacije zasnovani na različitim kategorijama identiteta (roda, pola, rase, klase, itd).

2.	Strong’s Greek: 3557. νοσφίζομαι (nosphizó) – to abandon, to set apart. N.p., n.d. Web. http://biblehub.com/greek/3557.htm
