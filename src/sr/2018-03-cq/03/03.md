---
title:  Neka vaša svetlost sija
date:   16/07/2018
---

**Svedočanstvo** (Matej 5,16)

„Hristos je preduzeo potrebne mere da bi Njegova crkva bila jedno preobraženo telo. Osvetljena nebeskom svetlošću, ona poseduje slavu Emanuila. Njegov cilj je da svaki hrišćanin bude okružen duhovnom atmosferom svetlosti i mira. Nema granica korisnosti onoga koji ostavljajući svoje ’ja’ po strani, stvara prostor za delovanje Svetog Duha na srce i živi životom potpuno posvećenim Bogu.“<sup>1</sup>

„Kada su apostoli objavili slavu Jedinorođenoga od Oca, obratilo se tri hiljade duša. Pomogli su im da vide sebe kakvi jesu, grešni i pokvareni, a Hrista kao svog Prijatelja i Otkupitelja. Silom Svetoga Duha koja se spustila na ljude Hristos je bio uzdignut, Hristos je bio proslavljen. Ti vernici verom su Ga sagledali kao Onoga koji je podneo poniženje, patnje i smrt da oni ne propadnu, već da dobiju večni život. Otkrivajući Hrista, Sveti Duh im je pomogao da shvate Njegovu silu i veličanstvo i oni su ispružili ruke k Njemu, govoreći: ’Verujem!’“<sup>2</sup> 

„Tako će biti uvek kad Sveti Duh preuzme vlast nad životom. Oni čija su srca ispunjena Hristovom ljubavlju, slediće primer Onoga koji je nas radi postao siromah, da bismo se mi Njegovim siromaštvom obogatili. Novac, vreme, uticaj – sve darove koje su primili iz Božje ruke, oni će ceniti samo kao sredstva za unapređenje evanđeoskog dela. Tako je bilo u prvoj Crkvi, i kada u današnjoj Crkvi bude jasno da su vernici podržani od Svetog Duha prestali da vole ono što je na svetu, i da su spremni da podnesu žrtve da bi njihovi bližnji mogli da čuju Jevanđelje, objavljene istine imaće snažan uticaj na slušaoce.“<sup>3</sup>

„Atmosfera nebeske ljubavi okružuje čoveka u čijem srcu boravi Sveti Duh. Kao posvećeno božansko oruđe, on s drugima deli preobilje božanskih blagoslova kojima je obasut.“<sup>4</sup>

„Hristos od svojih sledbenika ne traži da nastoje da svetle. On samo kaže: ’Neka svetli videlo vaše!’ Ako si primio božansku blagodat, onda je svetlost već u tebi. Ukloni smetnje i Gospodnja slava sama će se pokazati. Svetlost će zasjati, probiti i rasterati tamu. Ti ćeš isto tako u krugu svoga uticaja širiti svetlost, jer drukčije ne bi ni moglo biti.<sup>5</sup>

**Odgovorite:**

`1.	Na koji način mi primamo Božju blagodat da bi Njegova svetlost bila u nama?`

`2.	Šta bismo mogli da preduzmemo na kampusu ili na radnom mestu kako bi naša svetlost sijala pred drugima?`

*Jolanda Pju, Talahasi, Florida, SAD*

______________

<sup>1</sup>	Ellen G. White, Counsels for the Church, p. 99.

<sup>2</sup>	Elen G. Vajt, Pouke velikog Učitelja, str. 118 orig.

<sup>3</sup>	Elen G. Vajt, Apostolska crkva – Hristovim tragom, str. 71 orig.

<sup>4</sup>	Elen G. Vajt, Pouke velikog Učitelja, str. 419 orig.

<sup>5</sup>	Isto, str. 420 orig.
