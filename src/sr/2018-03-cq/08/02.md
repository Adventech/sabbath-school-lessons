---
title:  U mnoštvu savetnika
date:   19/08/2018
---

**Dokaz (Dela 15)**

Premda je bila ispunjena silom Svetog Duha, rana hrišćanska crkva ipak nije bila bez unutrašnjih izazova. Njeno naglo prerastanje u svetski pokret dovelo je do rastućih tenzija između hrišćana iz jevrejstva, koji su osnovali pokret, i sve većeg broja obraćenika iz paganstva. Bilo je nekoliko spornih pitanja koja su ugrožavala jedinstvo rane hrišćanske crkve, ali ono koje je izazivalo najveće podele bilo je pitanje da li obraćenici iz paganstva moraju da se obrežu da bi bili spaseni. Deseto poglavlje Dela apostolskih beleži da je Petar krstio Kornelija i druge neobrezane pagane. U to vreme, apostoli su zaključili da bi pagani, ukoliko mogu da prime Svetog Duha bez obrezanja, isto tako mogli da budu i spaseni bez obrezanja (Dela 11, 1-18). Međutim, daleko od toga da je problem bio rešen, i  „neki... iz Judeje“  žestoko su se raspravljali sa Pavlom i Varnavom da li obrezanje predstavlja uslov za spasenje (Dela, 15,1.2). Obe strane bile su čvrsto uverene da su u pravu, i konačno je 50. godine posle Hrista rana crkva organizovala Sabor u Jerusalimu da bi se, uz molitvu, razrešio taj sukob.<sup>1</sup>

Neki adventisti sumnjičavo gledaju na ideju o crkvenim savetima i organizaciji. Oni ih doživljavaju kao „katoličke“ i strahuju da će ljudska organizacija staviti ljudske planove iznad Biblije. Međutim, Sabor u Jerusalimu je pokazao da Bog svoj narod koji se okuplja da bi u poniznosti i sa molitvom istraživao Pisma, blagosilja mudrošću i uvidima u istinu Njegove Reči, pružajući im biblijski odgovor. Prema tome, mi kao adventisti sedmog dana moramo se čuvati dve moguće greške. Prva bi bila odbacivanje organizacije i saveta vođa, a druga bi bila prihvatanje reči saveta bez njihovog poređenja sa Svetim pismom.  

Na početku Sabora u Jerusalimu došlo je do „velike prepirke“ (Dela 15,7, SSP), ali se on završio tako što su braća „jednodušno“ donela odluku (Dela 15,25). Grčki izrazi u tekstu Dela 15,25 ukazuju da je odluka doneta jednoglasno.<sup>2</sup> Pošto su saslušali sve dokaze, okupljene vođe uvideli su kako ih Sveti Duh vodi, i zaključili da obrezanje ne treba zahtevati od pagana, a to je onda preneto lokalnim crkvama (Dela 15,28.29). Dakle, Sabor u Jerusalimu ostaje kao živi primer pobožnog vođstva na delu, i predstavlja uzor nama danas kako da tražimo Božju volju u vezi sa spornim pitanjima.

**Odgovorite:**

`1.	Da li ste ikad posmatrali grupu vernika kako razrešava  neku nesuglasicu? Iz adventističke perspektive, koje ste principe, kojima su se vernici poslužili da razreše sukob,  pri tom uočili?`

`2.	Razmislite o tenziji između poštovanja prema autoritetu vođa i potrebe da ih istovremeno smatramo odgovornima u odnosu na Bibliju. Kako možemo činiti i jedno i drugo?`

`3.	Čitajte Priče11,14. Da li princip koji se tu navodi vidite na delu tokom Sabora u Jerusalimu? Kako se on može primeniti i u vašem životu?`

*Tener Martin, Berien Springs, Mičigen, SAD*

____________

<sup>1</sup>	Henry H. Halley, Halley’s Bible Handbook (Grand Rapids: Zondervan Publishing House, 1965), pp. 573
<sup>2</sup>	F. D. Nichol, SDA Bible Commentary (Washington, D.C.: Review and Herald Pub. Assn., 1953-1957), vol. 7, pp. 314
