---
title:  Crkva koja ima misiju
date:   23/08/2018
---

**Mišljenje (Dela 15,1-24)**

Crkva je telo vernika i, baš kao i danas, članovi rane crkve nisu se uvek slagali niti su gledali na stvari istim očima. U 15. poglavlju Dela apostola vidimo da su Pavle i Varnava ušli u sukob sa judaistima. To su bili članovi crkve jevrejskog porekla koji su smatrali da je neophodno da hrišćani, radi spasenja, drže sve starozavetne zakone koji su se ticali Jevreja.<sup>1</sup> Umesto da se usredsrede na veru u Hristovu žrtvu radi spasenja, jevrejski hrišćani su počeli da dopuštaju da neka sporedna pitanja zauzmu centralno mesto.

Pavle i Varnava nisu reagovali na način na koji bismo možda vi ili ja odgovorili na takav izazov. Nakon jedne žučne diskusije, judaisti su grubo insistirali da Pavle i Varnava otputuju u Jerusalim da bi se suočili sa vođama tamošnje crkve. Umesto da se žale na judaiste ili da negativno govore o svemu što se upravo dogodilo, Pavle i Varnava su crkvi u Jerusalimu govorili o tome „koja je sve znamenja i čuda Bog preko njih učinio među paganima“ (Dela 15,12, SSP).

Usredsređujući se na ono što Bog radi, Pavle i Varnava su prevazišli negativnost i usmerili pažnju crkvenih vođa na glavnu misiju Božje crkve. Naravno, svi koji su bili prisutni na Jerusalimskom saboru verovali su u važnost objavljivanja evanđelja. Ali, s obzirom da su se razlike u mišljenjima i teologiji uvukle u crkvu, vernici su lako mogli da izgube iz vida svoj cilj. Međutim, neslaganje sa judaistima nije bilo samo mala razlika u mišljenjima, već iskušenje da se polako uguši misionski karakter hrišćanske poruke. Henri Martin, engleski misionar iz 18. veka koji je radio u Indiji i Persiji, izjavio je: „Hristov duh je duh misije. Što Mu se više približimo, to silniji misionari postajemo.“ <sup>2</sup> Pavle i Varnava su spoznali da je Hristos uspostavio crkvu radi misije.  

Jerusalimski sabor je na ono što su Pavle i Varnava izneli reagovao sa obnovljenim razumevanjem svoje svrhe kao vernika. Sa Jakovom kao njihovim vođom, saglasili su se da je Hristova namera bila da svako, „i svi pagani“, traži Gospoda i bude spasen (Dela 15,17). Danas, kao u vreme rane crkve, Bog poziva svoje vernike da objavljuju dobru vest o spasenju. Neslaganja unutar crkve ne bi trebalo nikad da nas odvrate od Hrista i ispunjavanja evanđeoskog naloga.

**Odgovorite:**

`1.	Kako su Pavle i Varnava, svojim odgovorom judaistima, pokazali Isusov karakter?`

`2.	Kakav stav ja imam prema onima koji se ne slažu sa mnom? U kom smislu je moj stav isti ili drugačiji od onog koji su zauzeli Pavle i Varnava?`

*Ester Kolier, Mejtland, Novi Južni Vels, Australija*
___________
<sup>1</sup>	Francis D. Nichol, The Seventh-day Adventist Commentary (Review and Herald Publishing Association, 1980), Vol. 6.
<sup>2</sup>	Dr. Leon van Rooyen, Capture the Heart of God for the Nations: A 31-day Devotional Study (Tampa, FL: Global Ministries and Relief, 2010), p. 23.
