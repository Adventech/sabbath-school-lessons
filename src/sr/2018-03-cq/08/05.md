---
title:  Osnovna pravila za rešavanje sukoba
date:   22/08/2018
---

**Primena (Dela 15; Filibljanima 2,3; Efescima 6,12)**

Jedna od najblagotvornijih veština koje bilo koji par može imati u uzajamnom odnosu jeste  veština rešavanja sukoba. Još od pada u greh, vernici podjednako kao i nevernici bore se sa prevazilaženjem razlika i pokušajima da se dobro slažu uprkos njima. Mnogo puta doživljavamo strahopoštovanje kad u Delima apostolskim čitamo o ispoljavanju sile Duha, koji je pozivao članove crkve da krenu u akciju, da traže svetost i silu kakva se videla u danima rane crkve. Mrtvi su ustajali, bolesni bivali isceljeni, hiljade su se obraćale Bogu u samo jednom danu. Međutim, čak i površno čitanje Dela apostolskih otkriva nerazumevanje, nesporazume, frustraciju, nedostatak povezanosti i nejedinstvo među članovima crkve i vođama te mlade grupe vernika. Kako su oni izlazili na kraj sa svojim razlikama? Kako je ta mala grupa od 120-oro ljudi rasla kroz izazove i borbu mišljenja, i nastavila tako moćno da širi delo evanđelja? Šta možemo naučiti od rane crkve, što će nam pomoći kad danas imamo posla sa sukobima unutar crkve?

U redu je voditi pristojan razgovor pa čak i uljudnu debatu u vezi sa ključnim pitanjima naše vere. U tekstu Dela 15 vidimo kako je „nastala ne mala rasprava i prepirka“  između Pavla,  Varnave i onih koji su verovali da je obrezanje neophodno za spasenje (Dela 15,2.7). Da bi se došlo do ispravnih zaključaka, ponekad je neophodno uzajamno razmeniti mišljenja, stavove, rešenja. Ali uvek moramo imati na umu Filibljanima 2,3: „Ništa ne činite iz častoljublja ili sujete, nego u poniznosti jedan drugoga smatrajte većim od sebe“ (SSP). Poniznost i istinsko obraćenje su od ključnog značaja za učešće u zdravom sukobu unutar crkve.

Nemojte nekog smatrati neprijateljem samo zato što ima drugačiju teologiju od vas. Kad se ne slažemo u vezi s bilo čime – od teologije do toga koje bi boje trebalo da bude novi tepih u crkvi – moramo uvek imati na umu da drugi vernik nije neprijatelj! Naša borba nikad nije protiv krvi i tela, već uvek protiv „poglavarstava, protiv vlasti, protiv vladara ovog mračnog sveta...“ (Efescima 6,12, SSP). Pošto je sporno pitanje o kom je reč u tekstu Dela 15 bilo rešeno, ne vidimo Pavla i Varnavu kako likujući napuštaju Jerusalimski sabor, i čestitaju jedan drugome rečima: „Da! Pobedili smo! Dobili su šta su zaslužili!“ Oni su produžili dalje, naučavajući i propovedajući o Hristu, ne gubeći vreme na vidanje svojih rana i ogovaranje onih koji se nisu slagali s njima.

Dopustite da Božja Reč izgladi situaciju. U tekstu Dela 15, i Petar i Jakov su ustali i promišljali na osnovu Božje Reči, koja je merilo autoriteta. Kakvo god sporno pitanje da se javi, budite odlučni u nameri da proučavate Božju Reč i sledite nadahnuti savet bez obzira na cenu. Postoji rešenje za svaku moguću situaciju sa kojom se suočavamo. Samo je pitanje da li ćemo biti odlučni da tražimo, nađemo i sledimo savet.

**Odgovorite:**

`1.	Zašto je, u svetlosti Velikog naloga, rešavanje sukoba apsolutno neophodna veština koju svaki član crkve mora da ima?`

`2.	Koje ste praktične primere videli među članovima crkve koji su bili u stanju da izađu na kraj sa sukobom na pozitivan način i tako proslave Boga?`

`3.	Ima li trenutaka kad biti „u pravu“ nije toliko važno, koliko biti „pravedan“ u načinu na koji pristupamo jedni drugima? Zašto je to tako? Kako možemo praktično naučiti da budemo pravedniji u načinu na koji rešavamo sukobe?`

*Ranela Kaligiti, Klovis, Kalifornija, SAD*
