---
title:  Izvor nejedinstva
date:   18/08/2018
---

> <p>Stih za pamćenje</p>
> »Nego vjerujemo da ćemo se spasti blagodaću Gospoda Isusa Hrista kao i oni.« (Dela 15,11)

*Uvod (Dela 15,1)**

Sveto pismo nas uči da tamo gde god se umnoži greh, blagodat se umnoži još više (Rimljanima 5,20). Istorija otkriva da je i suprotno od toga takođe istina – kad god je Bog na delu u životu muškaraca i žena, sotona je uvek u blizini, tražeći načina da potre i poništi delovanje blagodati. Kad god doktrinarna ili lična neslaganja prete da ugroze jedinstvo u našim crkvama, institucijama, ili porodicama, možemo biti sigurni da je sotona na delu, nastojeći da Božji narod podeli i uništi iznutra.

To nikad nije bilo istinitije nego u ranoj hrišćanskoj crkvi. Sveti Duh se izlio na dan Pedesetnice, vernici su bili ujedinjeni u svojoj ljubavi prema Hristu i jednih prema drugima, i duše su se svakodnevno dodavale crkvi. To jedinstvo duha i misije bilo je naročito izraženo u Antiohiji, velikom grčko-rimskom gradu, koji je bio središte misionskih aktivnosti. Bog je bio na delu u Antiohiji i crkva je napredovala.  

I upravo tu u Antiohiji, jednom od glavnih centara ranog hrišćanstva, đavo je pokušao da unese nejedinstvo i razdor među Božjim narodom. Biblija nam kaže da „neki dođoše iz Judeje, pa počeše da uče braću: ’Ako se ne obrežete po Mojsijevom običaju, ne možete se spasti’“ (Dela 15,1, SSP). To lažno učenje uskoro je počelo da izaziva polemike među vernicima, iznoseći usput na videlo potisnuta osećanja ponosa i netrpeljivosti, koja su ranije ostajala ispod površine. Polemika u vezi sa obrezanjem na kraju je poprimila proporcije krize, što je dovelo crkvu u Antiohiji do zastoja i prinudilo Pavla i Varnavu da otputuju u Jerusalim kako bi je rešili.

Blagodaću Božjom, vođe rane crkve uspele su u potpunosti da smire tu krizu tokom sastanka koji je danas poznat kao Sabor u Jerusalimu. Međutim, nisu sve crkvene vođe nakon tih dana imale takav uspeh. Još od vremena rane crkve, teološki sukobi i polemike unosili su podele u crkvu, okretali porodice jednu protiv druge i dovodili do toga da nebrojeni muškarci i žene napuste Hrista.  

I u današnjoj crkvi suočavamo se sa sličnim izazovima. Sotona neprestano nastoji da podeli i porazi Božji narod, a naša generacija nije nikakav izuzetak. Ako hoćemo da pobedimo u onome u čemu su oni pre nas pali, moramo učiti od onih koji su pre nas pobedili. Proučavajmo uz molitvu primere koje su nam ostavile verne vođe rane crkve, da bismo mogli steći mudrost za naše savremene potrebe.  

*Set D. Roberts, Vala Vala, Vašington, SAD*