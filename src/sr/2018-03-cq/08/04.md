---
title:  Uzor za današnju crkvenu organizaciju
date:   21/08/2018
---

**Svedočanstvo (Jovan 1,14; Galatima 4,4.5; Rimljanima 8,3.4; 2. Korinćanima 5,21; Filibljanima 2,5-8; Jevrejima 2,14-18; 4,14.15)**

„Organizacija crkve u Jerusalimu trebalo je da posluži kao uzor crkvene organizacije u svakom drugom mestu na kome će vesnici istine zadobiti nove vernike za Jevanđelje.“<sup>1</sup>

„Jednostavna organizacija i crkveno uređenje izloženi su u Novom zavetu, a Gospod je to uspostavio radi jedinstva i usavršavanja crkve. Čovek koji obavlja službu u crkvi treba da se postavi kao vođa, savetnik i pomoćnik u nošenju tereta dela. On treba da bude vođa u davanju hvalospeva Bogu, ali nije pozvan da vlada i naređuje Gospodnjim slugama. Gospod nadgleda svoje nasleđe. On će voditi svoj narod ako Mu oni to dopuste umesto da prisvajaju vlast koju im Bog nije dao. Proučavajmo dvanaesto i trinaesto poglavlje Prve Korinćanima i petnaesto poglavlje Dela apostola.“<sup>2</sup>

Model za upravljanje crkvom iz Dela 15 pružen je radi različitih potreba crkve koja se sve više širi. Do kraja vremena, uzor iz Dela 15 biće potreban radi očuvanja jedinstva u teškim vremenima. Sukob koji je usledio nakon osnivanja prve crkve upozorava naredne generacije na izazove koji će uveliko ometati jedinstvo crkve.  

 „Celokupno hrišćansko telo nije bilo pozvano da odlučuje o ovom pitanju. ’Apostoli i starešine’, ljudi od uticaja i razuma, uobličili su i objavili odluku, koju su zatim kao pravilo prihvatile hrišćanske mesne crkve. Međutim, nisu svi bili zadovoljni odlukom; obrazovana je  grupa ambiciozne i samopouzdane braće koja se nije složila s njom. Ti ljudi pregnuli su da obavljaju delo koje su prihvatili na svoju odgovornost. Upustili su se u gunđanje i traženje pogrešaka, preporučivali su nove planove i pokušavali da potkopaju delo onih ljudi koje je Bog odredio da propovedaju evanđeosku poruku. Od samog početka crkva je morala da se suočava sa takvim preprekama i suočavaće se s njima sve do kraja vremena.“<sup>3</sup>

Izgledalo je da nema izlaza. „Podeljena mišljenja o načinu rešavanja glavnog problema, Sabor su naizgled suočila sa nepremostivim teškoćama. Međutim, Sveti Duh je već razrešio ovo pitanje, od čijeg je rešavanja izgledalo da zavisi ne samo napredak već i opstanak Hrišćanske crkve.“<sup>4</sup> Nakon te zastrašujuće krize, Sveti Duh je ujedinio crkvu i učinio je još jačom, kao ohrabrenje narednim generacijama koje se nađu u sličnom ćorsokaku. 

**Odgovorite:**

`1.	Kako možemo primeniti uzor iz Dela 15 na današnju crkvu?`

`2.	Koju vrstu prepreka možemo očekivati koje bi ometale jedinstvo crkve?`

`3.	Koliko je ozbiljna bila kriza sa kojom se rana crkva suočila? `

*Džo Rivs, Berien Springs, Mičigen, SAD**

____________

<sup>1</sup>	Elen G. Vajt, Apostolska crkva – Hristovim tragom, str. 91 orig.

<sup>2</sup>	Ellen G. White, Loma Linda Messages, p. 494.

<sup>3</sup>	Elen G. Vajt, Apostolska crkva – Hristovim tragom, str. 196 orig.

<sup>4</sup>	Elen G. Vajt, Apostolska crkva – Hristovim tragom, str. 192 orig.
