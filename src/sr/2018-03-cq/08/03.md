---
title:  Prevazilaženje nejedinstva u ranoj crkvi
date:   20/08/2018
---

**Logos (2. Mojsijeva 12,43-49; Dela 15,1-5; Galatima 3,28; 5,6; Dela 15,7-11.13-21; Dela 15,28.29; Dela 15,22-33; Rimljanima 3,30; 1. Korinćanima 7,18)**

**Sporno pitanje (Dela 15,1-5)**

Tokom jednog od najuzbudljivijih perioda rane crkve, primećujemo da od trenutka kad je evanđelje počelo da se širi mnogo brže nego ranije, nije prošlo mnogo vremena a već se javila teološka debata koja je pretila njenom jedinstvu i misiji.

Izvesni ljudi došli su iz Judeje i počeli da izazivaju razdor. Zašto su odlučili da dođu, ne znamo tačno, ali je verovatno da su došli u odgovoru na izveštaj da je Bog otvorio vrata vere paganima, kao što vidimo u tekstu Dela 14,27. Isto tako je moguće da su bili povezani sa onima koji se pominju u tekstu Dela 11,2-3, a koji su prebacivali Petru to što je posetio Kornelija. Bog je prethodno, u tekstu Dela 11,17.18, otkrio da evanđelje treba da bude odneto i paganima, ali nisu svi bili oduševljeni time, pogotovu ako se pagani potpuno ne povinuju u pogledu obrezanja.    

**Obrezanje (2. Mojsijeva 12,43-49; Rimljanima 3,30; 1. Korinćanima 7,18; Galatima 3,28; 5,6)**

Obrezanje je prvobitno uspostavljeno kao znak Božjeg zaveta sa Avramom u 17. poglavlju 1. Mojsijeve. Bog je pozvao Avrama da živi po Njegovoj volji i bude pošten (1. Mojsijeva 17,10). Od svih stvari, zašto baš obrezanje? Važno je zapaziti da je to usledilo nakon Avramovog pokušaja da potpomogne ostvarenje Božjeg obećanja tako što je, kao što vidimo u prethodnom poglavlju, dobio dete sa Agarom. Izabravši obrezanje kao znak, Bog je upečatljivo saopštio Avramu da je savršeno sposoban da ostvari svoje planove i bez njegovih manipulacija pri suočavanju sa prividnom nemogućnošću. Ono što je Bog zahtevao bilo je Avramova vera i poverenje na prvom mestu. Tek kad je to postalo temelj svakog njegovog postupka, Avram je mogao biti ubrojen među pravedne i opravdane na osnovu svojih dela (Jakov 2,21-23).

Pavle jasno iznosi svoj stav u 1. Korinćanima 7,18,19, ističući da ključno pitanje nije obrezanje ili neobrezanje, već držanje Božjih zapovesti. Jevrejima je izgledalo kao da ima neke naročite vrline u samom obrezanju. Pavle potpuno ruši takvo shvatanje. Kako mi zapravo držimo zapovesti? Tekst u Galatima 5,6 sugeriše da je to više vera koja kroz ljubav radi.

Dakle, zašto je obrezanje pagana predstavljalo tako sporno pitanje u Delima? Jedan od razloga bila je Pasha, u kojoj su mogli da učestvuju samo obrezani (2. Mojsijeva 12,48). Međutim, prema 1. Korinćanima 5,7, Isus je bio pravo pashalno jagnje, tako da od pagana nije ni trebalo zahtevati da svetkuju Pashu kao ceremoniju, jer je ona već bila ispunjena u Isusu (Kološanima 2,16.17). U svakom slučaju, umesto da nastave da se raspravljaju bez odgovarajućeg postupka i saglasnosti ostalih vođa rane crkve, Pavle i Varnava su otišli u Jerusalim da bi to pitanje rešili sa apostolima i starešinama. Na taj način, konačna odluka bila je nešto što je rana crkva mogla da usvoji i po mogućnosti minimalizuje dalje nejedinstvo, do kog je lako moglo doći da nije bilo zvanične izjave na tu temu.

**Debata (Dela 15,7-11.13-21)**

Petrov odgovor tokom Sabora u Jerusalimu otkriva mnogo toga. On ne posvećuje gotovo nikakvu pažnju samom obrezanju, već pokazuje kako je Bog već bio na delu u životu neobrezanih pagana. Umesto da zahteva od pagana čin obezanja da bi ih prihvatio i moćno delovao u njihovom životu, Petar ističe u devetom stihu da je Bog očistio njihova srca verom. Prema tome, obrezanje nije bilo presudni element oko kog je trebalo da se brinu. U stvari, mogao bi se izvući zaključak da bi obrezanje nakon toga predstavljalo pokušaj dodavanja ličnih zasluga jednim ličnim činom, a to je upravo shvatanje koje je čin obrezanja trebalo da ispravi, jer je zbog toga prvobitno i uspostavljen. Petrova usredsređenost na misiju i Božje delo u širenju evanđelja bilo je nešto oko čega su svi mogli da se slože i ujedine. Takva usredsređenost obraćala se onoj gorućoj želji koju bi trebalo da ima svaki Hristov sledbenik – želji da obavesti druge o Božjoj moći da nas preobrazi i iskupi.

Ne treba prevideti ni to da se Petar nije oslonio samo na lično iskustvo da bi odredio da li je obrezanje prihvatljivo da bi pagani bili spaseni. On namerno navodi bar dva druga svedoka. Pominje i Simona i reči proroka (posebno navodeći tekst Amos 9,11.12) da bi potpuno utvrdio svoj stav (Dela 15,14-17). Vidimo, dakle, koliko je važno da svako svoje gledište zasnivamo ne samo na tome kako Bog radi preko nas i oko nas, već i na tome šta nam je On saopštio preko svoje Reči.

**Apostolski dekret (Dela 15,28.29)**

Dekret koji je na kraju izdat, formulisan je jezikom koji jasno stavlja do znanja da je odluka crkve bila jednoglasna (Dela 15,25). A u slučaju da bilo ko padne u iskušenje da posumnja, Pavla i Varnavu pratili su Juda zvani Varsava i Sila, vođe i predstavnici rane crkve (Dela 15,22). Ono što je na kraju bilo zabranjeno tim dekretom, jeste nekoliko stvari koje su mogle biti štetne po jedinstvo, svedočenje i hrišćanstvo novih obraćenika iz paganstva.

**Pismo iz Jerusalima (Dela 15,22-33)**

Po svemu sudeći, pagani su tu odluku primili pozitivno. Izvesno je da bi obrezanje bilo nešto što bi se od njih teško moglo očekivati, pa tako možemo pretpostaviti da su bili zadovoljni što to nije navedeno kao zahtev. Čak je i Petar govorio o tome negativno, kao o preteškom jarmu, u tekstu Dela 15,10. Pavle i Sila su se duže zadržali da bi nastavili da služe tim novim obraćenicima i da ih disciplinuju.

**Odgovorite:**

`1.	Ima li ikakvih normi i dela u koje verujem i držim ih spolja, dok mi iznutra nedostaje njihovo pravo značenje i svrha?`

`2.	Kako možemo obezbediti da jedinstvo i misija budu u prvom planu, i pored toga što postoje polemike koje prete da nam zaokupe vreme i pažnju?`

`3	Kako bi trebalo da se odnosimo prema crkvi i drugima kad se ishod neke debate slaže ili ne slaže s našim ličnim gledištem?`

*Erik Louv, Dalas, Teksas, SAD*
