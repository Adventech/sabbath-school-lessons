---
title:  "Bez muke u ovom životu,nema dobitka na nebu"
date:   15/08/2018
---

**Primena (Dela 14,22)**

Braća iz Antiohije poslala su Varnavu i Pavla da objavljuju evanđelje duž severnog dela Mediteranske obale. Oni su imali mnogo uspeha na tom prvom misionskom putovanju, osnovali sedam crkava, okupili mnoge učenike, postavili starešine u svakoj crkvi i ohrabrivali sve vernike u gradovima koje su posetili. Međutim, iako je Bog otvorio vrata vere za pagane, apostoli Varnava i Pavle doživeli su progonstvo. Suprotstavio im se jedan vrač i neki Jevreji, istaknute žene su ih progonile, činjeni su nasilni pokušaji da se oni kamenuju, bili su obožavani kao paganski bogovi, i na kraju je Pavle zaista kamenovan.

Posle svih tih teškoća, Pavle je rekao da „u Božije carstvo treba ući kroz mnoge nevolje“ (Dela 14,22, SSP). Hrišćani će nailaziti na sve vrste problema, od manjih nevolja kao što je nazivanje pogrdnim imenima, do ozbiljnog progonstva koje se završava telesnim povredama, pa čak i smrću. Ali šta Pavle i čitav Novi zavet uče o nevoljama?

Prvo, nevolje su neizbežne! Do njih će doći na ovaj ili onaj način (2. Timotiju 3,12; Jovan 15,18-20; 16,33). Ipak, Bog će nas izbaviti, utešiti i razrešiće sve na svoj način (2. Timotiju 3,11; 2. Korinćanima 1,4; Rimljanima 8,28).

Drugo, nevolje nam pružaju karakter kakav nam je potreban da bismo dospeli na nebo. Lagodan i luksuzan život ne izgrađuje naš karakter, već samo život pun teškoća i borbe.<sup>1</sup> Bog nas poziva da se radujemo u nevoljama (1. Petrova 1,6; 4,13; Kološanima 1,24; 2. Korinćanima 7,4; 12,10) jer one stvaraju karakterne crte koje su nam potrebne, kao što su istrajnost, čvrstina, nada i strpljenje (Rimljanima 5,3-5; Jakov 1,2.3).

Konačno, moramo istrajati i nastaviti da radimo uprkos nevoljama. Na tom misionskom putovanju, Varnava i Pavle nikad nisu odustali od širenja evanđelja. Oni su odgovorili na nevolje tako što su ukorili Elimu, upotrebili ih kao priliku da pouče pagane i pobegli u druge oblasti. Ipak, i pored svega toga, oni su nastavili da utvrđuju i podstiču učenike. Naš cilj je isti kao Pavlov – „ući u carstvo Božije“; moramo nastaviti da propovedamo uprkos nevoljama da bismo jednog dana mogli biti dostojni Božjeg carstva (1. Solunjanima 2,5). Kao što Džordž Ofer kaže: „Na ovom svetu moramo imati nevolje, ali na nebu nas očekuju bele haljine, palme pobede i krune osvajača“.<sup>2</sup>

**Odgovorite:**

`1.	Mogu li zaista da se radujem u nevoljama? Zašto da, ili zašto ne?`

`2.	Koje mi karakterne crte nedostaju, a koje bih mogao/mogla da razvijem prilikom progonstva?`

`3.	Da li sam spreman/spremna da se molim za progonstvo? Ako nisam, šta me sprečava?`

*Obed Matus Sančez, Brajan, Teksas, SAD*
_________________
<sup>1</sup>	J. L. Packer, A Quest for Godliness (Wheaton, IL: Crossway, 1990), p. 22.
<sup>2</sup>	G. Offor, Advertisement by the Editor. In Paul’s Departure and Crown Vol. 1 (Bellingham, WA: Logos Bible Software), p. 722.
