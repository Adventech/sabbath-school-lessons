---
title:  Jednostavno prenesite
date:   11/08/2018
---

> <p>Stih za pamćenje</p>
> »Tako da vam je na znanje, ljudi braćo, da se kroza Nj vama propovjeda oproštenje grijeha. I od svega, oda šta se ne mogaste opravdati u zakonu Mojsijevu, opravdaće se u Njemu svaki koji vjeruje.« (Dela 13,38.39)

**Uvod (Dela 14,6-17)**

Odrastajući u veri čuo sam veliki broj propovedi. Najbolje od njih obično su  držali evanđelisti, ljudi koji putuju svetom i propovedaju, tako da imaju iskustva u objavljivanju radosne vesti. Posle izvesnog vremena, naučite da cenite zaista izuzetne propovedi u kojima vam se pružaju uvidi, povezuju elementi i otkrivaju slojevi evanđelja koje ranije niste zapažali. Kad se to dogodi, možemo se naći u iskušenju da gledamo na samog evanđelistu, a da ne vidimo Svetog Duha na delu.

Upravo se to, u najvećoj mogućoj  meri, dogodilo Pavlu i Varnavi. Pošto je svesrdno propovedao Listranima, Pavle je prešao pogledom po publici i zapazio jednog čoveka. Posredstvom Duha, uspeo je da uoči nešto naročito u vezi s njim. Taj čovek je bio poseban – on je verovao u to što je Pavle propovedao. Mogu da zamislim Pavla kako pruža ruku i kaže: „Ustani i hodaj.“ A čovek, premda rođen hrom, pošto se verom uhvatio za Isusa, skočio je na noge – isceljen.

I upravo u tom trenutku, obistinili su se Pavlovi najgori strahovi. Listrani su ustali i, pripisujući čudo koje su videli Zevsu i Hermesu, otrčali do Zevsovog hrama da bi okupili sveštenike i prineli žrtvu tom božanstvu. Listrani su se spremali da obožavaju Pavla i Varnavu! Možete li to da zamislite? Budući da i sam propovedam, jedno od pitanja koje mi stalno prolazi kroz glavu jeste: „Da li oni razumeju?“ Zato s vremena na vreme i pitam: „Da li razumete?“ Siguran sam da je to isto pitanje i Pavlu prolazilo kroz glavu: „Da li oni razumeju?“ 

Mogu da zamislim kako je uzdrhtao pomislivši: „O, ne! Nisu shvatili! Kako da im objasnim?“ A onda je pokušao nešto drugačije. Razderao je svoju odeću i udarao se u grudi kao da hoće da kaže: „Ne činite to! Ja sam isti kao i vi. Kroz sva iskustva kroz koja vi prolazite, i ja prolazim. Gladan sam kao i vi, umoran kao i vi, trpim bol kao i vi, srećan sam kao i vi, uzbuđen kao i vi – u svemu sam kao i vi“. To je jedan od ključeva za pridobijanje duša. Možete li to da shvatite? Ako ne možete, budite iskreni. Jer, čak i ako vi ne možete, imamo Spasitelja koji to može (videti Jevrejima 4,15). A to je dobra vest – imamo Spasitelja koji je blizu, koga možemo da osetimo (Dela 17,27). 
  
*Artur Ujlaki-Nagi, Bronksvil, Njujork, SAD*
