---
title:  Evanđelje koje menja svet
date:   14/08/2018
---

**Dokaz (Dela 13,47-49)**

Nakon Isusove smrti kao ispunjenja evanđelja, osnovana je nova crkva nade. Ti revnosni pojedinci nazvani hrišćanima, uključujući Pavla i Varnavu, imali su pred sobom veliku misiju. Ta dobra vest o spasenju iskupljenjem nije trebalo da ostane skrivena među Jevrejima, već da se proširi po čitavom svetu (Dela 13,2).

Međutim, to delo nije sprovedeno bez velikog progonstva od strane Jevreja (Dela 13,41; 14,2). Pa ipak, čak i usred tih smetnji od strane duhovno oholih Jevreja, radoznalost pagana u vezi sa evanđeljem bila je neutoljiva (Dela 13,42). Štaviše, dosledna vera osnivača rane crkve navodila ih je da istraju u svedočenju. Tako je njihov revolucionarni zadatak bio ostvaren (Dela 13,47-49). Na osnovu života tih posvećenih ljudi, dokazano je da istina uvek trijumfuje nad progonstvom.  

Stotinama godina kasnije, mi kao jedinstvena grupa vernika imamo sličan posao od suštinske važnosti. Tekst Matej 24,14 jasno prikazuje taj nalog: „A ovo evanđelje o Carstvu propovedaće se po celom svetu kao svedočanstvo svim narodima, i tada će doći kraj“ (SSP). Ali, baš kao što se vidi u izveštaju o crkvi u Antiohiji, i mi ćemo morati da se suočimo sa mnogim iskušenjima koja će pokušati da nas spreče u ostvarenju misije. To je tek početak progonstava koja ćemo doživeti. Prorečeno je da nas očekuje mnogo teži progon dok se bližimo završnim događajima zemaljske istorije (Matej 24,9; Luka 21,12). Ali istina će uvek trijumfovati.

Da li je to evanđelje koje je objavljivano od početka još uvek tako revolucionarno i u našem životu danas? Da li mi, preko Hrista, unosimo pozitivnu promenu u život onih s kojima dolazimo u dodir? Da li mi, dok nastojimo da završimo delo, osećamo istu žudnju kakvu su apostoli imali u početku dela? Bog može i hoće da upotrebi svakog od nas da bi promenio svet – korak po korak, osobu po osobu.  

Napredak može izgledati spor, a sotonine barikade jake i nesavladive, ali moramo imati na umu da je Hristos već pobedio svet. Mi možemo jednostavno da idemo Njegovim tragom. Ispunimo dužnost na koju smo pozvani tako što ćemo što više članova porodice, prijatelja i stranaca povesti sa sobom! 

**Odgovorite:**

`1.	Kako možemo imati veru koja trijumfuje nad progonstvom?`

`2.	Na koji način mi praktično i radikalno menjamo svet oko nas evanđeljem?`

*Logan Gardner, Grouvspring, Misuri, SAD*
