---
title:  Pavlovo prvo misionsko putovanje
date:   12/08/2018
---

**Logos (Dela 13,1-12.38.42-49; Dela 14,1-26)**

**Uvod (Dela 13,4.5)**

Prva u nizu od tri pionirske misionske „avanture“, od velikog značaja za izgradnju vere, opisana je u 13. i 14. poglavlju Dela apostolskih. Otpočela je putovanjem do Kipra, a zatim se nastavila do delova Male Azije. Dok su propovedali, naoružani neuporedivom silom Svetog Duha i evanđeljem Isusa Hrista koje menja život, naišli su na veliko protivljenje, ali su doživeli i mnoge pozitivne odgovore na evanđelje. Cilj je izgleda bio da se prodre u svaki deo tada poznatog sveta kako bi ljudi mogli da donesu odluku u vezi sa spasenjem u Isusu Hristu.

Pavlov metod bio je da krene od Jevreja, a onda nastavi sa paganima (Dela 13,5.14). Ironično je što su Jevreji, koji su bili pozvani da poruku o spasenju odnesu svakom narodu, postali zavidni na tome što su i paganima ponuđene iste religiozne prednosti za koje su smatrali da pripadaju isključivo njima; i kao rezultat toga, odbacili su evanđelje i suprotstavili se Pavlovoj poruci.

**Hristov Veliki nalog na delu (Dela 13,2-4.13-14)**

Postoji povezanost između Pavlovog prvog misionskog putovanja u paganske zemlje, na koje je krenuo iz Antiohije (Dela 13,2-3), i Hristovog Velikog naloga da se ide među sve narode (Matej 28,19-20). U Delima apostolskim vidimo primenu Velikog naloga. (Videti Dela 1,8 za logičan sled širenja evanđelja.)

**Kako Hristos upravlja svojom misijom preko crkve (Dela 13,2.4)**

Možemo zaključiti da se isticanjem važnosti Svetog Duha u tekstu Dela 13,2.4 stavlja poseban naglasak na izlivanje Svetog Duha na dan Pedesetnice. Sveti Duh predstavlja početni i stalni podsticaj Hristovoj misiji.

Bog svojom crkvom često upravlja tako što one koji poseduju dar rukovođenja usmerava posredstvom Svetog Duha u cilju napredovanja Njegovog dela. Odbori danas često igraju tu ulogu. Odbori koji su pod vođstvom Svetog Duha obezbeđuju da se evanđelje propoveda u svim delovima sveta na strukturisan i sistematičan način. Zadatak odbora je da prepozna Božju volju tako što će slušati Svetog Duha.

**Evanđeoska poruka sa Hristom u središtu (Dela 13,16-41)**

Pavle je propovedao o najfascinantnijoj temi – Isusu, našem Spasitelju (Dela 13,23). Kao što njegova propoved (Dela 13,16-41) pokazuje, Pavlova poruka je bila isto ono apostolsko evanđelje koje je Petar propovedao nekih 12 do 15 godina ranije<sup>1</sup>. Osnovni sadržaj koji mi objavljujemo ne menja se, jer je sila kojom to objavljujemo u živom Hristu, a ne u novim idejama i maštovitim mišljenjima. Ta hristocentrična poruka ima u sebi život koji je pokreće (Jevrejima 4,12). Reakcija na propovedanje o Hristu bila je tako burna da je sledeće Subote čitav grad želeo da čuje tu poruku. 

Sve u Pavlovom izlaganju evanđelja upućivalo je na Spasitelja, Isusa Hrista, na oproštenje i spasenje koje On donosi. Međutim, izgleda da je propovedanje o Hristu na taj način, imalo za posledicu suočavanje s protivljenjem. Otkrivenje 14,6 naglašava trajnu i nepromenljivu prirodu večnog evanđelja i pokazuje postojanost Božje namere da spase čitav svet – kao što se vidi i u Starom i u Novom zavetu (videti 1. Mojsijeva 12,3; Isaija 60,3; Matej 28,19.20; Otkrivenje 14,6). Evanđelje kakvo je dato Izraelcima, a sada i nama kao hrišćanima koji veruju u Drugi dolazak, nije rezervisano samo za one koji su odrastali kao adventistički hrišćani, već treba da se prenese i onima koji tek treba da ga čuju i odgovore Isusu.

**Suočiti se s protivljenjem kao Hristov sledbenik (Dela 13,6-11; 13,45; 14,2.19)**

Kad objavljujemo evanđelje, suočavamo se sa nevoljama (Dela 14,22). Ne bi trebalo da nas iznenadi to što su Pavle i Varnava nailazili na stalan otpor (Matej 10,22; Jovan 15,18). Pri suočavanju sa onima koji se protive Božjim slugama dok objavljuju evanđelje izgubljenima, moramo biti ispunjeni Svetim Duhom da bi nas On poučio kako da reagujemo. Ponekad to podrazumeva da znate šta treba da kažete (Dela 13,9.10); u drugim prilikama treba da budemo odvažni i još vatrenije objavljujemo istinu (Dela 13,46; 14,3); a neki put je ipak najbolje pobeći (Dela 14,5-6).

Međutim, kad propovedamo i isceljujemo Božjom silom (Dela 14,8-10), a slava se, umesto Bogu, pripisuje ljudskom oruđu, to je u izvesnom smislu još prepredeniji napad neprijatelja da bi se ljudima odvratila pažnja od evanđeoske poruke. To je verovatno jedan od opasnijih sotoninih metoda (Dela 14,15).

**Pobedonosni završetak Hristove misije (Dela 14,26-27)**

Pavle i Varnava su dovršili svoje prvo misionsko putovanje uprkos teškoćama. Božje delo je pobedonosno napredovalo uprkos preprekama. Božji cilj je ostvaren time što su vrata vere bila otvorena za pagane (Dela 14,27). Nakon propovedanja večnog evanđelja i tri anđeoske poruke pune brižnih poziva i upozorenja, oni koji se budu odazvali opisani su u tekstu Otkrivenje 14,12, a zemaljska žetva u tekstu Otkrivenje 14,14-17. Propovedanje trostruke anđeoske vesti biće dovršeno uprkos konačnom napadu Vavilona koji će biti bez presedana. Pobedonosni završetak Hristove misije zasniva se na obećanju: „...Ja sam s vama svakog dana, sve do kraja sveta“ (Matej 28,20, SSP).

**Odgovorite:**

`1.	Opišite razlike između načina na koji se evanđelje objavljivalo u ranoj crkvi u kojoj je Sveti Duh imao istaknutu ulogu, kao kad je Pavla i Varnavu uputio u nedosegnute oblasti (Dela 13-14), i načina na koji se vaša lokalna crkva danas bavi misionskim delom?``

`2.	Na koji način sadržaj poruke koju mi propovedamo pozitivno ili negativno utiče na širenje evanđelja?`

`3.	Koje ste pouke izvukli iz toga kako su Pavle i Varnava reagovali na protivljenje dok su prolazili objavljujući evanđelje različitim gradovima u Maloj Aziji i na Kipru?`

*Elsvort Mark Baksen, St. Luis, Sejšeli*

_________

<sup>1</sup>	Richards, L. & Richards, L.O., 1987. The teacher’s commentary, Wheaton, IL: Victor Books.
