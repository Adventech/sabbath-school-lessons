---
title:  Hrišćanska misija i protivljenje
date:   16/08/2018
---

**Mišljenje (Dela 14,1-7)**

Kako da prepoznamo Božju volju? Mnogi hrišćani veruju da u misionskom radu, kao i u drugim oblastima života, „ako je Božja volja da nešto učinim, sve će ići glatko, bez ikakvih teškoća i protivljenja“. Međutim, ta ideja se suproti i Božjoj otkrivenoj Reči i ličnom iskustvu progonjenih hrišćana širom sveta.

Luka izgleda naglašava da su Pavle i Varnava nastavili da propovedaju evanđelje u Ikonijumu čak i kad su naišli na teškoće i iskušenja. Apostoli su uložili svestan napor da ostanu i rade uprkos teškoćama s kojima su se suočili. Nakon zlonamernog pokušaja Jevreja da se suprotstave evanđelju (Dela 14,2), pronalazimo učenike kako posvećuju još više vremena evanđeoskom radu (Dela 14,3). Kao što Denis Gartner kaže, prelaz između ta dva stiha pokazuje da su „apostoli tamo proveli značajno vreme premda su trpeli progonstvo od strane Jevreja“.<sup>1</sup> Protivljenje koje su doživeli nije ih odvratilo od zalaganja za hrišćansku misiju.

Ako je to tako, kako onda da znamo (bilo u misionskom radu ili u drugim oblastima života) da li su naše odluke u skladu s Božjom voljom? I u tome je ovaj tekst poučan. U njemu stoji da „Pavle i Varnava ostadoše onde dugo i smelo su govorili o Gospodu“ (Dela 14,3, SSP). Predlog epi koji je ovde upotrebljen mogao bi se bolje prevesti kao „zahvaljujući Gospodu“, ili „oslanjajući se na Gospoda“.<sup>2</sup>

Apostoli su se u svom misionskom radu usredsredili na Isusa. Oni su svoje misionsko delo obavljali za Gospoda, a odluke su donosili oslanjajući se na Njegovu mudrost. Za njih, pokazatelj da li je nešto po Božjoj volji nije bio spoljašnje, fizičko progonstvo, već unutrašnja, lična komunikacija sa Isusom. To nam pokazuje da čak i kasnije kad su apostoli pobegli u Listru i Dervu da bi izbegli nasilje u Ikonijumu, nije bila u pitanju njihova lična odluka da izbegnu progonstvo, već pre promena lokacije pod božanskim uticajem. Bilo bi dobro da i mi sledimo njihov primer kad se suočimo s protivljenjem.  

**Odgovorite:**

`1.	Zašto je po vašem mišljenju Bog odlučio da koristi prvosveštenikov Urim i Tumim da bi otkrivao svoju volju drevnom Izraelu? Zašto nemamo više izveštaja o njegovom korišćenju u Starom i Novom zavetu?`

`2.	Kako da napravimo ravnotežu između hrabrosti i nesmotrenosti u evanđeoskom radu? Kako znamo kada je nabolje prihvatiti progonstvo, a kada pobeći od njega?`

*Krisel Leo Garilva, Valensia, Bukidnon, Filipini*

___________ 

<sup>1</sup>	Dennis Gaertner, Acts, The College Press NIV Commentary (Joplin, Mo: College Press, 1993), p. 220.
<sup>2</sup>	William J. Larkin, Acts, The IVP New Testament Commentary Series (Downers, Ill: InterVarsity Press, 1995), S. Acts 14:3.
