---
title:  Bez straha i stida
date:   12/09/2018
---

*Primena (Rimanima 1,16; Isus Navin 1,9)**

U knjizi Dela apostolska, vidimo kako Pavle bez stida i straha objavljuje Jevrejima i paganima evanđelje o Hristu. Lako je posmatrati Pavlovu službu i doživeti ga kao „još jedan biblijski lik“. Međutim, Pavle je bio ljudsko biće sa sklonošću ka grehu kao što smo i mi. Ali, kad se potčinio Božjoj oblikujućoj sili, Pavle je postao svedok za svog Učitelja. Na isti način, svako ko je zaista rođen u Božjoj porodici pozvan je da brine o onom delu vinograda koji mu je Bog poverio. U praktičnom smislu, koji su načini na koje i mi možemo odgovoriti na poziv da budemo misionari tu gde se nalazimo?

Sagledajte svoje misionsko polje (Dela 23,11; Rimljanima 1,16; Marko 10,45) – Ne samo one koji se nalaze izvan crkve (prijatelje, kolege, školske drugove, društveno zanemarene osobe), već i one unutar vašeg najužeg kruga. Osvrnite se oko sebe i procenite gde biste i na koji način mogli biti od koristi. Naše misionsko polje počinje u domu i proširuje se na sva mesta na koja idemo.

Idite (Dela 21,11-14, Isus Navin 1,9) – Dovedite se u situacije u kojima možete da izgrađujete odnose. Ako želite da doprete do nekih ljudi, ponudite im neke grickalice, pozovite ih na neki događaj u vašoj crkvi, ili jednostavo priđite i upoznajte se! Kad je reč o nekima iz užeg kruga vašeg uticaja, potrudite se da provodite više vremena s njima, da im pomognete u onome u čemu možete, i budite proaktivni, pokažite im da vam je stalo do njih.

Objavljujte (Dela 22,1-21; 1. Petrova 3,15; Jovan 17,17) – Kad uspostavite odnos, ili kad se ukaže prilika, ne plašite se da iznesete svedočanstvo o tome kako je Bog delovao u vašem životu. Naše svedočanstvo je nepobitno, a slušanjem i iznošenjem priča iz realnog života ljudi koji su bili zadobijeni za Hrista, evanđeoska poruka može postati opipljivija i vidljivija za druge. Nikad nećete znati da li je neko otvoren za duhovne teme ako ne budete pitali. Uz molitvu započnite razgovor o duhovnim temama, i pokrenite pitanje proučavanja Biblije.

Molite se za mudrost i strpljenje (Dela 23,6-9; Matej 10,16) – Premda su evanđeoska poruka i Sveti Duh ono što osvedočava srce, svako biva dosegnut na različit način. Pronađite zajedničko tlo u svom odnosu sa drugima i upotrebite to u svoju korist. Sve zahteva vreme, i sve predstavlja proces. Nemojte se obeshrabrivati ako se stvari ne odvijaju onako kako ste očekivali. Molite se za mudrost i vođstvo Svetog Duha, obavljajte svoj posao verno, a rezultate prepustite Bogu.

**Odgovorite:**

`1. Do kojih ljudi konkretno možete da doprete i na koje biste praktične načine to mogli da učinite?`

`2.	Na koji način možete, u svakodnevnim razgovorima, da skrenete temu na duhovne stvari?`

`3.	Koji su vam izvori za proučavanje Biblije dostupni? Od koga možete da zatražite mentorstvo i vođstvo u zadobijanju duša?`

*Endrju Park, Ist Lansing, Mičigen*
