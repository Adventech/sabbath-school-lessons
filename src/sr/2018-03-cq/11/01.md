---
title:  Heroji
date:   08/09/2018
---

> <p>Stih za pamćenje</p>
> »Sledeće noći Gospod stade pred Pavla i reče:’Samo hrabro. Jer, kako si o meni svedočio u Jerusalimu, tako treba da svedočiš i u Rimu.« (Dela 23,11, SSP)

**Uvod (2. Timotiju 3,12)**

U svom pismu Timotiju, Pavle kaže: „Svi koji žele da žive pobožno u Hristu Isusu, biće proganjani“ (2. Timotiju 3,12, SSP). Ako je Sveti Duh naveo Pavla da to napiše jednom mladom adventisti u prvoj crkvi, koliko bi relevantnije te reči trebalo da budu za mlade adventiste koji žive sad kad crkva dovršava svoju ovozemaljsku misiju?

Da li svaki hrišćanin oseća zebnju kakvu ja osećam kad iskrsne tema o progonstvu? Kroz moj um počinju velikom brzinom da se smenjuju pitanja: Hoću li biti spremna? Da li imam ono što je potrebno da bih uspela? Da li sam dovoljno hrabra da odem u zatvor, ili što je još gore, da budem ubijena zbog svoje vere? A onda me Bog mirno podseti na tekst 2. Korinćanima 9,8 koji glasi: „A Bog može na vas da izlije obilje svake milosti, da u svemu uvek imate svega dovoljno za sebe i još da vam preostane za svako dobro delo“ (SSP).

U Antiohiji je živeo biskup po imenu Ignjatije, prezren zbog svoje vere i gonjen zbog dela koja je činio. Bio je zarobljen i poslat u Rim gde je mučen i ubijen zbog vere u Isusa. Odbijajući da se prepusti obeshrabrenju, Ignjatije je iskoristio svoje putovanje kao i Pavle, da bi svedočio vojnicima koji su ga sprovodili. Ohrabrivao je crkve u svim mestima kroz koja je prolazio, čak im je i propovedao Božju Reč! Taj čovek, usred progonstva i na putu za pogubljenje, nije prestajao da bude blagoslov za druge. 

On je pisao crkvi u Rimu: „Sada počinjem da budem učenik. Ne marim ni za šta, vidljivo ni nevidljivo, samo da zadobijem Hrista. Neka me bace u vatru i stave na krst, neka me napadnu divlje zveri, neka mi polome kosti i pokidaju udove, neka mi prerežu čitavo telo, i sva zloća đavola nek dođe na mene – neka bude tako, samo da zadobijem Hrista Isusa!“<sup>1</sup>

Upravo zahvaljujući svakodnevnom primanju Božje blagodati, oni koji su živeli pre nas mogli su da stoje hrabro usred bespoštednog, nemilosrdnog progonstva, da smelo gledaju mimo sopstvenog života koji se gasio, na svetliju nebesku budućnost. Tako će biti i sa nama. Ne treba da se plašimo onog što nam predstoji, jer nas ništa ne može rastaviti od Hristove ljubavi kad živimo s Njim i za Njega, kad On radi u nama i preko nas. Treba da imamo potpuno pouzdanje da, čak i u najmračnijim trenucima, mi „nadmoćno pobeđujemo kroz Onoga koji nas je zavoleo“ (Rimljanima 8,37, SSP). Tada će se pokazati taj pravi heroizam kojim su se Božja deca oduvek odlikovala.

Hoćete li i vi biti ubrojani među Njegovu decu? 

<sup>1</sup>	John Foxe, Foxe’s Book of Martyrs (ebook)Stefani Akenberger, Travers Sity, Mičigen, SAD
