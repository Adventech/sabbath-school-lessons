---
title:  Ujedinjenje pod Njegovim vođstvom
date:   10/09/2018
---

**Svedočanstvo (Dela 11,17)**

„Božanska istina ima malo uticaja u svetu, iako bi preko našeg ponašanja mogla imati mnogo više uticaja... Mi možemo tvrditi da sledimo Hrista, možemo govoriti da verujemo u svaku istinu iz Božje reči; ali to našim bližnjima neće doneti nikakvo dobro ukoliko naše verovanje nije uneseno u naš svakidašnji život... Nikakvo sebično ponašanje ne može biti korisno Hristovom delu. Njegovo delo je delo potlačenih i siromašnih. Srcima Njegovih samozvanih sledbenika nedostaje nežno Hristovo saosećanje, nedostaje dublja ljubav prema onima koje je On toliko cenio da je svoj život položio za njihovo spasenje.“<sup>1</sup>

„Na putu za Jerusalim, apostoli su se javljali braći u gradovima kroz koje su prolazili, i ohrabrivali ih pričajući o svojim iskustvima u radu za Boga i pridobijanju pagana za veru... (Petar) im je ispričao kako se Sveti Duh spustio na njih i rekao: ’Pa ako je Bog njima dao isti dar koji je dao nama kad smo poverovali u Gospoda Isusa Hrista, ko sam ja da se opirem Bogu’ (Dela 11, 17).“<sup>2</sup>

„Ova poruka je značila da Bog ne gleda ko je ko, već da prihvata i priznaje svakoga ko se Njega boji. Petar je pričao i o svom zaprepašćenju kada je, dok je još govorio reči istine okupljenima u Kornilijevom domu, video kako se Sveti Duh spušta na njegove slušaoce, neznabošce kao i na Jevreje... To je bilo božansko upozorenje da Petar ne sme da smatra da su jedni niži od drugih, jer ih Hristova krv podjednako može očistiti od svakog bezakonja.“<sup>3</sup>

„Nebeska slava podiže pale i teši ožalošćene. Gde god Hristos bude nastavao u ljudskim srcima, otkrivaće se na isti način... Bog ne priznaje nikakve razlike po nacionalnosti, rasi ili društvenom sloju. On je Stvoritelj celog čovečanstva... U Hristu nema ni Jevreja ni Grka, roba ni slobodnjaka. Svi su sjedinjeni Njegovom dragocenom krvlju... Mi moramo zaustaviti tuge, teškoće i nevolje drugih... Oni mogu biti u poderanoj odeći, neuredni, na svaki način neprivlačni, ali ipak predstavljaju Božje vlasništvo... Oni su pripadnici Božjeg velikog domaćinstva, i hrišćani, kao Božji pristavi, odgovorni su za njih.“<sup>4</sup>

**Odgovorite:**

`1.	Petar je pokušao da ujedini crkvu očišćenjem pagana kako Jevreji ne bi imali opravdan razlog da nastave da ih osuđuju. Na koji način mi osuđujemo kao nedostojne i nepozvane one koji`tragaju za spasenjem?

`2.	Kako možemo učiniti da se ljudi sa margine osećaju dobrodošlim u crkvi i spasenim od strane Hrista?`

`3.	Na koji način možemo pokušati da promenimo mišljenje onih koji smatraju da su razlike u našoj boji kože i kulturi suviše drastične da bismo mogli da se ujedinimo Hristovom istinom i Njegovom krvlju koja nas čisti?`

*Abigejl Almeida-Arieta, Batl Krik, Mičigen, SAD*

___________

<sup>1</sup>	Elen G. Vajt, Pouke velikog Učitelja,  str. 383 orig.

<sup>2</sup>	 Ellen G. White, Sketches from the Life of Paul, p. 63,64,67,68.

<sup>3</sup>	Elen G. Vajt, Apostolska crkva – Hristovim tragom, str. 193 orig.

<sup>4</sup>	Elen G. Vajt, Pouke velikog Učitelja, str. 386, 387 orig.
