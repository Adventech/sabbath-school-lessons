---
title:  Prepoznati prepreke na putu
date:   14/09/2018
---

**Istraživanje Jovan 17,22.23)**

**Zaključak**

Niko ne može da ospori da je jedinstvo crkve važno i neophodno za ispunjenje misije koja nam je data – da objavimo evanđelje. Međutim, u tekstu Jovan 17,22.23 vidimo da jedinstvo nije značajno samo kad zajedno radimo, već ono samo po sebi predstavlja svedočanstvo o tome šta Bog može da učini u našem životu. Pavle se suočavao sa različitim preprekama dok se borio za jedinstvo crkve – duboko ukorenjenim predrasudama prema paganima, jevrejskim nacionalnim ponosom i strahom od progonstva zbog nepristajanja uz preovlađujuće mišljenje. Molite se da Bog nastavi da radi u nama da bismo bili više nalik Njemu, jer ćemo jedino tada biti u stanju da ostvarimo pravo jedinstvo kao Hristovo telo, da propovedamo Njegovu Reč i ubrzamo Njegov drugi dolazak.

**Razmotrite**

Uporedite postupke Jevreja koji su prihvatili hrišćanstvo i onih koji nisu, u njihovom odnosu prema Pavlu. Koji su od tih postupaka izazivali nejedinstvo i zašto?

Razmišljajte o nečemu sa čim se susrećete kod kuće, u školi i na poslu, a što izaziva neslaganje i nejedinstvo. Koji su motivi? Kako se to može videti u našim crkvama?

Napravite Venov dijagram da biste procenili sličnosti i razlike između jedinstva i konformizma. Kako možemo biti sigurni da podržavamo jedinstvo, a ne konformizam?

Intervjuišite ljude u vašoj crkvi postavljajući pitanje šta vide kao nešto što doprinosi jedinstvu, a šta stvara nejedinstvo. Ispitajte ih i o mogućim rešenjima.

Napravite kolaž slika koje pokazuju nejedinstvo. Kako bi jedinstvo moglo da pokaže da je Bog na delu?

Razmislite o sledećem citatu iz dela A.V. Tozera The Pursuit of God (Potraga za Bogom): „Da li vam je ikad palo na pamet da je stotinu klavira koji su naštimovani prema frekvenciji iste zvučne viljuške – automatski naštimovano i među sobom? Oni su usklađeni zato što su naštimovani ne jedan prema drugom, već prema posebnom merilu kojem svaki pojedinačno mora da se povinuje. Tako su i stotinu vernika, kad se okupe na bogosluženju, i kad svaki gleda u Hrista, bliži u srcu jedni drugima nego što bi ikad mogli biti kad bi, postavši svesni ’potrebe za jedinstvom’ odvratili svoj pogled od Boga da bi sopstvenim trudom ostvarili bliže zajedništvo.“

**POVEŽITE**

Elen G. Vajt, Apostolska crkva – Hristovim tragom, 38. poglavlje, „Pavle kao zatočenik“; Sketches from the Life of Paul, chapter 19, „Meeting with the Elders“; 20, „Paul a Prisoner“.

*Isai Mekgrat, Sedar Springs, Mičigen, SAD*
