---
title:  Pavlova žudnja za smrću
date:   09/09/2018
---

**Logos (Dela 21,23-26; Dela 21,27-36; Dela 22,1-29; Dela 23,1-10)**

Naša priča počinje sa Pavlom, apostolom koji je uvek bio u pokretu, zauzet ili propovedanjem evanđelja ili pokušajima da izbegne smrt, ili i jednim i drugim. Za Pavla je, nakon njegovog obraćenja, karakteristično to da je izbegao niz situacija opasnih po život. Dok je bio novi obraćenik u Damasku, Jevreji su tražili njegov život. Na njegovim misionskim putovanjima, Jevreji su izgleda bili rešeni da ga pogube. I kao da to nije bilo dovoljno, Rimljani i Grci su prezirali njegovu poruku i takođe pokušavali da ga ubiju. Ali nakon tri misionska putovanja i iznošenja svog svedočanstva u međuvremenu, Pavle je (začudo) još uvek bio živ. Sve do događaja opisanih u 22. poglavlju Dela apostolskih, on je uspevao da ne padne šaka razjarenoj svetini (jevrejskoj, rimskoj i grčkoj), kao ni rimskim vlastima.

Zato je šokantno što je Pavle, na kraju svog trećeg misionskog putovanja, istrajao u želji da otputuje u Jerusalim. Tokom njegovog trećeg putovanja, Sveti Duh ga je više puta osvedočio o mukama i nevoljama koje su ga čekale u Jerusalimu. Ali uprkos tim opomenama, Pavle je nastavio dalje. Njegova izjava starešinama u Efesu možda može da nam pruži neki uvid o tome zašto je tako postupio: „Sad, evo, okovan Duhom, idem u Jerusalim, a šta će me tamo snaći, ne znam. Samo znam da me u svakom gradu Sveti Duh opominje i govori da me čekaju okovi i nevolje. Ali nije mi nimalo stalo do života, samo da završim svoju trku i službu koju sam primio od Gospoda Isusa – da svedočim za evanđelje o Božijoj milosti“ (Dela 20,22-24, SSP). Pavle je žudeo za smrću – želeo je da umre sebi kako bi mogao da ispuni službu koju je primio od Isusa.

**Pavlova služba (Dela 21,23-26)**

Prema tekstu Dela 9,15.16, Pavlova misija bila je da iznese Isusovo ime pred pagane, careve i sinove Izraelove. To je naročito značajno u kontekstu prve hrišćanske crkve, s obzirom da je jedinstvo unutar tog tela predstavljalo problem. Neki vernici jevrejskog porekla gledali su s nipodaštavanjem na propovedanje paganima, pa čak i kad bi ovi postali hrišćani, ophodili bi se prema njima bez poštovanja. I ne samo to. Neki vernici jevrejskog porekla smatrali su da obraćenici iz paganstva treba da drže Mojsijev zakon da bi bili spaseni, i nisu se ustručavali da to naučavaju.

Upravo u tom kontekstu, pošto je stigao u Jerusalim, Pavle je, u svedočenju pred braćom, dao prioritet svom radu među paganima. Ne iznenađuje to što su oni, saslušavši njegov izveštaj, pomenuli da ima Jevreja koji misle da Pavle uči obraćenike iz paganstva da odbace jevrejske običaje. Tokom obreda kojim je pokušao to da opovrgne, Pavla su uhvatili u hramu i napali u nemirima podstaknutim od nekih Jevreja iz Azije.
  
**Zašto su Jevreji bili tako ljuti? (Dela 21,27-36)**

Bio je to jedan od mnogih slučajeva u kojima su Jevreji žestoko reagovali na Pavlovu poruku, što nas dovodi do pitanja – zašto su Jevreji bili tako ljuti? Kroz celu knjigu Dela apostolskih pronalazimo nagoveštaje o tome zašto su se Jevreji protivili hrišćanskom pokretu. U 6. poglavlju Dela kaže se da „nisu mogli da se suprotstave mudrosti i Duhu kojim je (Stefan) govorio“ (Dela 6,10, SSP). Jevreji su bili ljuti zbog uticaja i istinitosti evanđeoske poruke. Oni su odbacili ideju o Isusu kao Mesiji preko koga je došlo spasenje (Dela 13,46). Propovedanje paganima takođe su videli kao problematično. Čim je Pavle pred gomilom u Jerusalimu pomenuo svoju misiju da objavi evanđelje paganima, oni su doživeli izliv gneva (Dela 22,21.22). I ne samo to, već su tvrdili da je Mojsijev zakon i dalje neophodan, i to je bilo ono na čemu je slučaj protiv Pavla bio izgrađen – na ideji da Pavle prezire zakon i hram (Dela 21,28). U poslednja dva napada učestvovali su i Jevreji hrišćani i oni koji nisu prihvatili hrišćanstvo.

**Pavlovo svedočanstvo (Dela 22,1-29)**

Pavle je iskoristio priliku koju mu je pružilo njegovo hapšenje da bi se obratio gomili koja je izazvala nemire. Izneo je svoje svedočanstvo o tome kako ga je Gospod ubedio da prihvati hrišćanstvo i da propoveda paganima. Znao je da će njegovo lično svedočanstvo biti mnogo uticajnije nego izlaganje istine. Pavle se poslužio jevrejskim jezikom pa tako znamo da se obraćao naročito jevrejskoj publici, a počeo je time što je izneo kako je veći deo njegovog života bio prožet jevrejskom tradicijom. Napravio je kontrast između svog ranijeg života kao progonitelja hrišćana i svog života kao hrišćanina da bi pokazao da je prošao kroz drastičnu promenu. Upotrebio je svoje svedočanstvo kako bi ilustrovao da se Bog nalazi u središtu hrišćanskog pokreta.

**Potpuno posvećen delu (Dela 23,1-10)**

Pošto je proces protiv njega nastavljen, Pavle se pozvao na svoj identitet rimskog građanina. Površno gledano, činilo se da je to pomalo egocentričan pristup stradanju za evanđelje, ali pažljiviji pogled uverava nas da je Pavle ozbiljno nameravao da svedoči u Rimu (Dela 19,21). Znao je da će samo kao rimski građanin dobiti odgovarajući tretman u pravosudnom postupku i zato je one koji su ga držali u pritvoru neprekidno podsećao da je on rimski građanin. Takođe je iskoristio i svoj identitet kao sin fariseja i bivši farisej, da bi izazvao razdor među Jevrejima koji su mu se protivili. Premda je izgledalo da je njegova namera da propoveda evanđelje u međuvremenu propala (Dela 22,22-25; Dela 23,10; Dela 23,13-15), Bog je Pavlovu situaciju okrestrirao na takav način da je On na kraju bio proslavljen. Ne samo da je Pavle uvideo koliko će morati da strada za Hristovo ime, već je izneo Isusovo ime pred pagane, careve i sinove Izraelove (Dela 9,15.16). Pošto je bio potpuno posvećen Hristovom delu, Pavle je ispunio svoju svrhu kao Gospodnje izabrano oruđe.

**Odgovorite:**

`1.	Šta me je Bog pozvao da radim u okviru svoje službe? `

`2.	Na koji način Božji karakter biva opravdan u našem životu? Kako možemo izneti svoju priču da bismo na najbolji način predstavili Božji karakter?`

`3.	Na koja obećanja se možemo pozvati da bismo se ohrabrili kad svedočenje drugima ne prođe onako kako smo očekivali?`

*Roksen Dobson, Koral Springs, Florida*
