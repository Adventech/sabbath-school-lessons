---
title:  Sve
date:   13/09/2018
---

**Mišljenje (Dela 21,23-23,11)**

Sve je krenulo naopako. Život se okrenuo naglavačke. Činilo se da je sve urađeno kako treba, ali ipak je ispalo loše. Nije trebalo da bude tako! Najiskreniji napori sa altruističkim namerama izjalovili su se. Da li ste se ikad osećali tako? Ako jeste, onda imate nešto zajedničko s Pavlom.

Siroti Pavle! I pored svojih plemenitih napora da donese jedinstvo mladoj crkvi, završio je zatvoren u tvrđavi u Antoniji. Ipak, dok su ga stražari vodili uz stepenice tvrđave, uspeo je da nagovori stražare da mu dopuste da se obrati masi. Bio je zadovoljan što može da iznese svoje svedočanstvo. A onda je uspeo da izbegne šibanje pozivajući se na svoje rimsko građanstvo. Dakle, njegova prva noć u tamnici nije bila baš tako loša. Međutim, sledećeg dana, zasedanje sinedriona bilo je prava katastrofa. Pavlova namera da otputuje postajala je sve neizvesnija.  

Njegova druga noć u zatočeništvu bila je pravo duševno mučenje. Pavle je proveo noć kudeći i preispitujući svoje odluke. Da li je pogrešio što se podvrgao obredu očišćenja? Učinio je to samo radi jedinstva. Šta će ispasti od njegovog evanđeoskog rada? Da li će se njegova služba završiti na takav način? Bilo je još toliko toga što je želeo da učini. Bilo je tako mnogo drugih gradova u kojima je trebalo propovedati dobru vest o Isusu. „Nema sumnje da je Pavle, razmišljajući o događajima prethodna dva dana, dovodio u pitanje mudrost svoje uporne namere da poseti Jerusalim uprkos ponovljenim upozorenjima šta će mu se tamo desiti.“<sup>1</sup> 

Da li je sudbina Stefana, u čijem je kamenovanju imao ključnu ulogu, ironijom slučaja trebalo da postane i njegova? Razmišljao je o Isusu, svom Iskupitelju, koji ga je izbavio iz okova starih običaja i tradicije. Pavle je znao šta se dešava kad se sinedrion na nekog razgnevi. Da li mu predstoji smrt?

Noć je proveo izlivajući srce u molitvi. Ne znamo u koje doba noći se to dogodilo, ali čitamo: „Gospod stade pred Pavla i reče: ’Samo hrabro. Jer, kako si o meni svedočio u Jerusalimu, tako treba da svedočiš i u Rimu’“ (Dela 23,11, SSP).

Pavlov bol u srcu pretvorio se u radost. Gospodnje obećanje bilo je tako slatko. Oduvek je želeo da ode u Rim. Nije zamišljao da će tamo ići u lancima, ali nije mario. Isus je radio na tome da ga izvuče iz njegove nevolje. Inače, Isus je stručnjak za to da stvori nešto dobro iz loših situacija.  

Možda je Pavle mislio na vreme koje je proveo u tvrđavi u Antoniji kad je napisao: „Bog u svemu radi za dobro onih koji ga vole, onih koji su po njegovom naumu pozvani“  (Rimljanima 8,28, SSP)

**Odgovorite:**

`1.	Kad naš život postane haotičan i izgleda da je sve krenulo naopako, kako da sačuvamo veru i da se držimo svoje nade?`

`2.	Možete li se setiti nekog trenutka u svom životu kad je Bog uzeo nešto loše i pretvorio to u nešto dobro?`

*Nensi Šefner, Solt Lejk Sity, Juta, SAD**

_____________

<sup>1</sup> 	Seventh-day Adventist Bible Commentary, Volume 6, page 416. 
