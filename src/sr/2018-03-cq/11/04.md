---
title:  Mera vere  
date:   11/09/2018
---

**Dokaz (Jovan 20,31)**

Mnogi koji su bili očevici Hristovih čuda poverovali su u Njega, ali su takođe mnogi bili svedoci tih događaja ali su odbili da veruju. Postoje li dimenzije vere? Lav Tolstoj, čuveni ruski romanopisac jedanput je primetio: „Ja sam čovek samo u trenucima kad verujem u Boga.“ Tolstojeva vera u Boga definisala je njegov identitet, smisao i svrhu. Bez nje, Tolstoj je život doživljavao kao besciljan i besmislen. Dakle, možemo imati veru potkrepljenu dokazima, veru bez dokaza, ili veru nasuprot dokazima.
  
Verovanje potkrepljeno dokazima oslanja se na empirijsku potvrdu (što je osnova moderne nauke). Vera Tome, Hristovog učenika, zahtevala je vidljivi dokaz da bi on poverovao u vaskrsenje Spasitelja. Koliko često mi na svom hrišćanskom putu zahtevamo konkretan i opipljiv dokaz da bismo verovali?  

Svojim teoremama o nepotpunosti objavljenim 1931. godine, briljantni matematičar Kurt Gedel okrenuo je svet matematike naglavačke. On je kategorično pokazao kako su samodokazivost i osporivost bilo kog datog matematičkog sitema nemogući. Na primer, da bismo objasnili jedan sistem (x), potreban nam je veći spoljašnji sistem (y). Da bismo objasnili sitem (y) , potreban nam je još jedan spoljni i čak veći sistem (z) da objasnimo (y). Čitav taj proces postaje kontinuum. Implikacija Gedelovih teorema je da verovanje bez dokaza prožima čitavo ljudsko postojanje!<sup>1</sup>

Razmislite o čudesnoj i neshvatljivoj kvantnoj teoriji prema kojoj realnost postaje tako neobična da Njutnova (klasična) fizika biva okrenuta naglavačke. Na elementarnom nivou realnosti, dvojnost talasa-čestice, kao što je dokazano eksperimentom sa dvostrukim prorezom, pokazuje koliko je priroda kompleksna. Kako jedan foton (materija) „zna“ kada da se podeli? Da li foton poseduje „svesnost o tome da ga posmatraju“, pa onda prestaje da se ponaša kao talas i počinje da se ponaša kao čestica? 

Biblija obiluje pričama koje ilustruju takvo verovanje nasuprot dokazima. Pogledajte tri jevrejska mladića koja su, bez ikakvog predznanja o tome da telo može biti otporno na vatru, ušla u užarenu peć. Isto važi i za Jova koji je izjavio: „Da me i ubije, opet ću se uzdati u nj“ (Jov 13,15), čvrsto odlučivši u svom umu da će nastaviti da veruje uprkos dokazima (kao što je bilo njegovo pogoršano zdravlje). Žena koja je bolovala od tečenja krvi predstavlja još jedan klasičan primer. Uprkos dijagnozi lekara i gomili koja se isprečila pred njom, ona je nastavila da se probija po prašini, između mnoštva sandala, samo da bi dotakla rub Hristovog ogrtača.

Na kraju, verovanje potkrepljeno dokazima (viđenje razumom) i verovanje bez dokaza (bez viđenja), bivaju nadmašeni verovanjem nasuprot dokazima (viđenje nevidljivog). Verovanje uprkos dokazima počiva na Božjoj Reči čak i kad nam logika kaže da je nešto nemoguće. „Vera mora da počiva na dokazu, ne na logičnom objašnjenju“ (Put Hristu, str. 105 orig.). 

*Valmi Karemera, Hjuston, Teksas, SAD*

________________

<sup>1</sup>	Osnovna ideja koja leži u srcu teoreme o nepotpnosti je prilično jednostavna. Gedel je u suštini konstruisao formulu koja tvrdi da je nedokaziva u datom formalnom sistemu. Ako bi bila dokaziva, onda bi bila netačna, što predstavlja kontradikciju ideji da su u konzistentnom sistemu dokazivi iskazi uvek tačni. Stoga će uvek postojati bar jedan istinit ali nedokaziv iskaz (prim. prev., izvor: Vikipedija).  
