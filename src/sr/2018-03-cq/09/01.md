---
title:  Savršena slika
date:   25/08/2018
---

> <p>Stih za pamćenje</p>
> »Ne boj se, nego govori, i da ne ućutiš; jer sam ja s tobom i niko se neće usuditi da ti što učini; jer ja imam veliki narod u ovome gradu.« (Dela 18,9.10)

**Uvod (Dela 16,11-31)**

Kad slikar povuče prvih nekoliko poteza četkicom po platnu, nekom posmatraču to može izgledati kao potpuna zbrka, ali za umetnika to je početak nečega što će tek nastati – početak savršene slike, slike savršeno stvorene udruženim dejstvom pojedinačnih poteza na platnu. Umetnik u svom umu zamisli kako bi želeo da njegovo remek-delo izgleda. Međutim, posmatrač, nesvestan te zamisli, sudi o slici na osnovu njenog trenutnog „dezorganizovanog“ stanja – i zbunjen je. Pa ipak, i pored te zbunjenosti, on nestrpljivo čeka konačnu verziju slike.  

Pavle je putovao sa Silom u Filibu. Dok su bili na putu prema bogomolji (Dela 16,16), suočili su se sa jednom robinjom koja je bila zaposednuta zlim duhom. Ta žena je zarađivala novac za svog gospodara proričući budućnost. Pošto mu je dosadilo ženino vikanje, Pavle je isterao zlog duha iz njenog tela. Gospodara te robinje razgnevio je Pavlov postupak, pa je učinio da njih dvojica budu uhapšeni i bačeni u zatvor. Kao kad posmatramo umetnika na delu, trenutna situacija u kojoj su se Pavle i Sila našli izgledala je kao potpuna „zbrka“ čak i njima samima. Ali umesto da uzmu stvar u sopstvene ruke ili da posumnjaju u Božji plan – oni su se molili. „Oko ponoći, Pavle i Sila su se molili i pevali hvalospeve Bogu“ (Dela 16,25, SSP).

Nedugo potom, zemljotres je pogodio oblast u kojoj se nalazio zatvor i sva vrata su se otvorila. Preplašen pri pomisli da su svi zatvorenici pobegli, tamničar se spremao da oduzme sebi život, kad je Pavle intervenisao. Zbog odluke da ostanu u svojim ćelijama, Pavle i Sila su mogli uspešno da posvedoče, a zatim i da krste tamničara i njegovu porodicu. Mi nismo uvek svesni Božjeg plana za nas, ali kao Pavle i Sila, treba da se potčinimo Bogu i verujemo da će se sve odvijati u skladu s Njegovom voljom. Prema rečima Dž. S. Parka, „Bog ima viziju koja daleko premašuje naš vidokrug“ .<sup>1</sup> Kad se nađemo u neizvesnosti, umesto da uzmemo četkicu iz ruku Vrhunskog umetnika, molimo se i pevajmo Mu hvalospeve. 

Kad uzmete četkicu iz Božje ruke i pokušate sami da dovršite sliku, pravite zbrku od Njegove savršene slike – pravite zbrku od svog života. Dopustite Mu da vas upotrebi za unapređenje svog dela čak i ako to znači da će vaša slika u početku izgledati dezorganizovano. Ona s vremenom postaje sve jasnija i savršenija.  

*Kalisa Džozef, Karnbi, Trinidad i Tobago*

_____________

<sup>1</sup>	J.S Park (2016), God’s Greater Vision [Online] Available from: https://jsparkblog.com/about-bio/ 
