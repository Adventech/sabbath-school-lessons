---
title:  "Jednostavno stojte!"
date:   30/08/2018
---

**Mišljenje (Dela 16,11-34; Dela 18,4-17)**

Kao adventistički hrišćani i Hristovi sledbenici, imamo odgovornost da svedočimo i poučavamo druge. Bog je ovlastio Crkvu da krštava i obrazuje mase u vezi sa istinom. Kao pojedinci koji žive u društvu kakvo je danas, može nam biti teško da progovorimo i da se zauzmemo za svoje principe i vrednosti. Da li se bojimo da će nas drugi osuđivati i progoniti zbog naših verovanja? U nekim zemljama, vlasti su uklonile religiju iz obrazovnog sistema, vladinih tela i javnog života, proglasivši za nelegalno svako ispoljavanje i izražavanje verskih uverenja na bilo kojoj javnoj funkciji, u učionici, na radnom mestu, itd. Takva politika predstavlja direktan napad na hrišćanstvo i deo je sotoninog plana da ljude spreči da saznaju istinu o Bogu.

Pavle je svedočio Jevrejima da je Isus Mesija, a oni su ga odbacili i hulili na Boga. Zato je Bog morao da ohrabri Pavla i da mu ponovo ulije sigurnost kao što vidimo u tekstu Dela 18,9.10: „Ne boj se, nego govori i nemoj da ućutiš. Jer, ja sam s tobom i niko te neće napasti ni naneti ti zlo, pošto imam mnogo ljudi u ovom gradu“ (SSP). Te iste reči odnose se i na nas danas. Ne smemo se plašiti da progovorimo o bilo kom postupku crkve, vlade, zaposlenih, članova porodice, ili prijatelja koji nije u skladu sa Hristovim učenjima i vrednostima.

Često ćemo se naći u položaju da nas naša verovanja učine nepopularnim u očima mase. Dela 16:21, 22 „...’I propovedaju običaje koje mi, Rimljani, ne smemo da prihvatimo ni izvršavamo.’ Tada narod navali na Pavla i Silu, a zapovednici zderaše odeću s njih i narediše da ih išibaju“ (SSP). U vašoj se zemlji hrišćani možda (još uvek) ne kažnjavaju fizički zbog svojih uverenja. Ali, kad je reč o nama, adventistima, neka od naših prehrambenih navika i učenja ograničavaju nam upotrebu određenih vrsta hrane. Naročito izbegavanje nečistih vrsta mesa, kao što je svinjetina, zatim morskih plodova i alkohola mogu dovesti do toga da budemo ismejani budući da se opiremo normama ovog sveta. Gledaće na nas kao na neke čudake, vršnjaci će nam se rugati zbog naših verovanja, a jednog dana bićemo i progonjeni zbog njih. U takvim situacijama, jednostavno stojte tu gde se nalazite i nastavite da slavite Boga. Zalaganje za Isusa nije jednokratan događaj, već svakodnevni svestan napor. Čak i kad su bili bačeni u tamnicu, Pavle i Sila su nastavili da pevaju hvalospeve Bogu. Bog je tada upotrebio zemljotres, da bi otvorio vrata i oslobodio sve zatvorenike, ali Pavle i Sila su ih ubedili da ostanu u tamnici. Ljudska priroda podsticala ih je da pobegnu, ali Bog je osnažio Pavla i Silu da budu pošteni i ostanu tu gde su se zatekli. Zahvaljujući tome, uspeli su da spasu i krste tamničara i njegovu porodicu. Ista snaga dostupna je i nama danas da bi nam pomogla da stojimo tu gde se nalazimo.

**Odgovorite:**

`1.	Da li ste se ikad našli u položaju da donesete nepopularnu odluku da zastupate Božju stvar?`

`2.	Kakva ste imali iskustva kad ste se držali Boga i kakve su bile posledice?`

`3.	Kako možete ohrabriti jedni druge da zastupate ono što Bog kaže?`

*Džeren Džozef, Karnbi, Trinidad i Tobago*
