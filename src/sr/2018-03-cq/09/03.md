---
title:  Kako da okrenem svet naglavačke
date:   27/08/2018
---

**Svedočanstvo (Dela 17,1-6)**  

Pavlu i Sili bilo je povereno evanđelje i oni su svedočili o Isusu Hristu i Njegovom planu spasenja. Ta sveta odgovornost, iako praćena silom Svetog Duha, nije bila pošteđena teških iskustava. Pavle i Sila su išibani i bačeni u tamnicu neposredno pre svog dolaska u Solun (Dela 16,22.23). U tekstu Dela 17,2 čitamo: „Pavle, po svom običaju, uđe k njima, pa je tri subote s njima raspravljao o Pismima.“ Interesantno, crkva u Solunu bila je puna posvećenih Jevreja. Imala je brojno članstvo i sasvim je moguće da su njihova okupljanja bila veoma posećena i visoko cenjena. Vidimo, dakle, da naš evanđeoski žar, kao adventista sedmog dana, treba da potiče iz želje da se duše spasu, a ne iz sebične ambicije, jer bi pri suočavanju sa nepovoljnim okolnostima obeshrabrenje ometalo naše napredovanje.

„Oni koji danas propovedaju neomiljene istine ne treba da budu obeshrabreni što se ponekad moraju suočiti sa prijemom, čak i kod onih koji tvrde da su hrišćani, koji nije ništa povoljniji od onoga na koji su nailazili Pavle i njegovi saradnici u narodu sa kojim su radili. Glasnici krsta moraju se opremiti budnošću i molitvom, moraju u veri i hrabro ići napred, uvek radeći u ime Hristovo. Moraju uzdizati Hrista kao čovekovog Posrednika u nebeskom Svetilištu, kao Onoga na koga su ukazivale sve žrtve iz Staroga zaveta, i čijom Žrtvom pomirenja svi prestupnici Božjeg zakona mogu steći mir i oproštaj.“<sup>1</sup>

Rad Pavla i Sile pokazuje nam u čemu se sastoji evanđeoski nalog. Oni se smatraju ljudima koji su svoj svet okrenuli naglavačke na slavu Bogu. Njihovi doživljaji opisani u knjizi Dela apostola uče nas da preobražaj našeg okruženja počinje tako što Božja Reč donosi plod u nama samima. „Samo čitanje Reči neće doneti rezultate koje Nebo očekuje; nju treba proučavati, negovati u srcu. Poznanje Boga nije moguće ostvariti samo misaonim naporom. Mi moramo marljivo proučavati Bibliju, tražeći od Boga pomoć Svetoga Duha da razumemo Njegovu reč. Treba da uzmemo jedan stih, da usredsredimo svoj um na zadatak da prepoznamo misao koju je Bog za nas stavio u taj stih. Treba da se bavimo tom mišlju sve dok ne postane naša, sve dok ne saznamo ’šta je rekao Gospod’.“<sup>2</sup>

**Odgovorite:**

`1.	Osim proučavanja Biblije, koji su još faktori presudni za poziv da svedočimo onima unutar našeg kruga uticaja?`

`2.	U svetlu sve češćih udara političkih vlasti na religiozne sekte, čemu nas iskustva Pavla i Sile uče kad je reč o suočavanju s nevoljama?`

`3.	Kako možemo upotrebiti savremena tehnološka dostignuća da bismo okrenuli svet naglavačke?`

*Šelon Ker, Marakas, Trinidad i Tobago**

___________

<sup>1</sup>	Elen G. Vajt, Apostolska crkva – Hristovim tragom, str. 232 orig.

<sup>2</sup>	Elen G. Vajt, Uzdignite Hrista, str. 111 orig. 
