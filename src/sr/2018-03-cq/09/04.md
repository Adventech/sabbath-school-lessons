---
title:  Drugo misionsko putovanje
date:   28/08/2018
---

**Dokaz (Dela 18,9.10)**

Nakon Pavlovog obraćenja, on i njegov drug Varnava objavili su evanđelje u nekoliko različitih mesta. Pošto su se vratili u antiohijsku crkvu, dvojica prijatelja odlučila su da se razdvoje zato što Pavle nije želeo da Marko, Varnavin rođak, pođe s njima na drugo misionsko putovanje. Razlog je bio taj što ih je Marko napustio tokom prvog misionskog putovanja u Pamfiliju.

Pavle je poveo čoveka po imenu Sila u Atinu, Veriju i Solun gde se radosna vest objavljivala i slušala. Odvajanje Pavla i Varnave bilo je zaista tužno, ali je bilo i korisno, jer su na kraju objavili evanđelje u široj oblasti od one u kojoj su prvobitno planirali da zajedno propovedaju. Veliki nalog je zahtevao da svi delovi sveta saznaju o tome ko je Isus i šta je činio. „Ne uzimajući u obzir vremena neznanja, Bog sada zapoveda svim ljudima na svakom mestu da se pokaju, pošto je odredio dan kada će pravedno suditi svetu preko čoveka koga je odredio i o kome je svima pružio dokaze vaskrsnuvši ga iz mrtvih“ (Dela 17,30.31, SSP).

„Beskompromisni zagovornik sadašnje istine, koji gaji i napasa malo stado na bilo kom mestu i u bilo kojoj zemlji, obnovitelj je svega.“<sup>1</sup> Ono što Bejts ovde kaže znači da je ono što svet treba da čuje evanđelje o Isusu. Isus je Istina i On je odgovor koji nam je potreban da bismo zadobili spasenje.

Mnogi od Božjih proroka i učenika doživeli su promenu u svom životu kad su se sreli sa Isusom. Ta promena je mogla da znači gubitak dugogodišnjih prijatelja ili članova prodice, pa i odustajanje od religije kakvu su poznavali čitavog života da bi se okrenuli hrišćanstvu. „Ne boj se, nego govori i nemoj da ućutiš. Jer, ja sam s tobom i niko te neće napasti ni naneti ti zlo, pošto imam mnogo ljudi u ovom gradu“ (Dela 18, 9.10, SSP). Ovaj stih za pamćenje zaključuje da će Bog biti tu za nas i u najmračnijim trenucima, i zaštitiće nas od povređivanja  i opasnosti. Ako činimo ono na šta nas On poziva, Bog je spreman da nas izbavi i zakloni od zla.

**Odgovorite:**

`1.	Da li je Bog vodio svoje delo napred uprkos slabostima koje vi imate ili ste imali? Ako jeste, na koji način?`

`2.	Možemo li izvući neku biblijsku pouku iz svojih slabosti koliko god da su one loše?`

*Kent Erl Tejlor III, Koral Springs, Florida, SAD*

____________

<sup>1</sup>	Joseph Bates, The Seventh Day Sabbath, A Perputual Sign (Fairhaven, Massachusetts August 1, 1846), http://biblelight.net/bates.htm
