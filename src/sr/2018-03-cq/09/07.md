---
title:  Verni pozivu
date:   31/08/2018
---

**Istraživanje (1. Petrova 4,16)**

**Zaključak**

Pavle i Sila su koristili najneobičnije situacije da bi služili drugima i objavili Božju istinu, čak i u tamnici. Kao adventistički hrišćani današnjeg vremena, trebalo bi da se potrudimo da prihvatimo poziv: „Idite dakle i naučite sve narode“ (Matej 28,19). Iako možda nećemo uvek razumeti Božje planove, možemo počivati u uverenju da je On u stanju da nastavi dobro delo koje je započeo u našem životu. U svakom trenutku treba da težimo veri koja je tako duboko ukorenjena u Božjoj ljubavi da nas progonstvo sa kojim se budemo suočili ne bi pokolebalo u odluci da zastupamo ono u šta verujemo.

**Razmotrite**

Sastavite listu načina na koje mladi hrišćani bivaju progonjeni u naše doba i uporedite je sa biblijskim tekstovima koji vam mogu pružiti utehu kad se suočavate s pritiscima. Kako se svaki od tih biblijskih tekstova odnosi na prepreku na koju nailazite? Kako vam ti tekstovi iz Pisma pomažu da nađete utehu?

Koristeći društvene medije, podelite sa drugima ono što ste naučili iz pouke za ovu sedmicu. Ohrabrite svoje vršnjake da se drže Boga i da se uzdaju u Njegove konačne planove.

Slušajte sledeće himne iz adventističke pesmarice: „Hristu dajem srce svoje“ (broj 248) i „Ustajte, noć će doći“ (broj 321). Kako se te himne mogu primeniti na našu pouku?

Osmislite načine na koje možete upotrebiti svoje talente da biste drugima govorili o Božjoj ljubavi. Molite se i tražite od Boga da vam pomogne da iskoristite svoje sposobnosti da biste poduprli Njegovu misiju i duhovno se razvijali.

Organizujte neki evanđeoski program zajedno sa službom za mlade vaše lokalne crkve. Razgovarajte kako se možete založiti za Isusa u svojoj društvenoj zajednici kao što su to činili Pavle i Sila.

Otpočnite molitveni kalendar. Molite se svakog dana za nešto određeno što može da osnaži vašu vezu sa Bogom i pomogne vam da budete bolji hrišćanin. Pratite za šta se molite da biste mogli da procenite svoj duhovni rast u budućnosti.

**POVEŽITE**

Matej 28,18-20; Dela 16,14-40.

Elen G. Vajt, Apostolska crkva – Hristovim tragom, 20. poglavlje, „Uzdizanje krsta“; 21. poglavlje, „U dalekim krajevima“; Sketches from the Life of Paul, chapter 7, „Imprisonment of Paul and Silas“.

*Sabila Luk, St. Džozef, Komonvelt Dominika*
