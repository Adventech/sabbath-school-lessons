---
title:  Ne boj se
date:   26/08/2018
---

**Logos  (Dela 16,1-13; Dela 16,11-34; Dela 17,1-15.22-31; Dela 18,4-17)**

**Idi kuda te „Ja“ šaljem (Dela 16,1-13)**

To nije bilo prvo Pavlovo misionsko putovanje, ali on je imao cilj – želeo je da propoveda drugim narodima. Da bi ispunio svoj zadatak, otišao je zajedno sa Silom do Derve i Listre. Tamo su upoznali jednog učenika koji je, uprkos svojoj mladosti, bio poštovan i imao dobro svedočanstvo. Da bi izbegao teološke rasprave s Jevrejima, Pavle je zahtevao da se Timotije, kome je majka bila Jevrejka a otac Grk, obreže. Pavle je zatim nastavio putovanje odlazeći iz mesta u mesto i poučavajući braću. Njegov cilj bio je da dopre do Azije. Međutim, Sveti Duh je dvaput promenio njegovo odredište i konačno ga odveo u Makedoniju. Kao misionar, Pavle je shvatio da mora svim srcem da se uzda u Gospoda a ne u svoj razum, i Bog je upravljao njegovim stazama (Priče 3,5.6).

**Gospode, zašto si me poslao u Filibu? (Dela 16,11-34)**

U Filibi, Pavle je imao interesantan početak putovanja, pošto je dočekao Subotu uz zvuke vode koja protiče i žena koje peru veš na reci. „Gle, ja sam Gospod Bog svakoga tijela, eda li je meni što teško?“ (Jeremija 32,27) Ni to mesto, ni ambijent nisu sprečili Boga da dotakne Lidijino srce. Ona i njena porodica bili su kršteni. Međutim, Pavlova misija u Filibi još uvek nije bila završena. Dok je išao „u bogomolju“ (Dela 16,16, SSP), sreo je mladu robinju koju je zaposeo demon. Pavle se suočio s devojkom kad mu je dojadilo njeno vikanje. Jednostavno je kazao: „Naređujem ti u ime Isusa Hrista: izađi iz nje!“ (Dela 16,18, SSP). Međutim, devojčino oslobođenje uskratilo je zaradu njenim gospodarima. Zloća tih ljudi odvela je Pavla i Silu u zatvor. Da li je sada Pavlova misija u Filibi bila završena? Pošto se pola noći molio i pevao hvalospeve, doživeo zemljotres i čudom sprečio jedno samoubistvo, Pavle je krstio tamničara i njegovu porodicu. „Jer misli moje nijesu vaše misli, niti su vaši putovi moji putovi, veli Gospod“ (Isaija 55,8). Nijedna situacija nije sprečila Boga u sprovođenju Njegovog savršenog plana za spasenje Filibljana.  

**Ja objavljujem Isusa uprkos… (Dela 17,1-15)**

Kao bivši jevrejski fanatik, Pavle je svojevremeno progonio prve hrišćane. Ali, Bog je lično rekao: „Taj čovek je moje izabrano oruđe da iznese moje ime pred pagane, pred kraljeve i pred Izraelce“ (Dela 9,15, SSP). Bog je takođe istakao da će Pavle postradati radi Njegovog imena (Dela 9,16). I zaista, Pavle je bio progonjen gde god je objavljivao evanđelje o Isusu Hristu. U Solunu, on je otvoreno govorio o Isusu i Njegovom planu spasenja. Neki su prihvatili tu poruku, ali protivnici su pokrenuli pobunu. Međutim, i pored izazova u Solunu, Pavle je bezbedno stigao u Veriju, gde su vernici bili „plemenitiji... pa veoma spremno prihvatiše Reč. Svakodnevno su istraživali Pisma da vide da li je tako“ (Dela 17,11, SSP). Nažalost, đavo je iskoristio Jevreje iz Soluna da bi podbunio narod u Veriji (Dela 17,13). Pavle ipak nije odustao od svoje misije, već je nastavio putovanje. I u 21. veku Bog takođe traži mlade ljude kao što je bio Pavle da bi objavljivali istinitu poruku. Ali „svi koji žele da žive pobožno u Hristu Isusu, biće proganjani“ (2. Timotiju 3,12, SSP).

**Nepoznatom Bogu (Dela 17,22-31)**

Ni posle problema koje je imao u Solunu i Veriji Pavle nije prestao da propoveda. U Atini, njegova publika i mesto gde je trebalo da iznese Božju poruku bili su prilično neuobičajeni. Čitav Areopag pun filozofa i Atinjana slušao je Pavlov govor. Ima li granica Božjoj poruci? „Nema granica onome što Bog može da učini sa čovekom koji Mu se PREDA i koji je SPREMAN da čini Njegovu volju!“<sup>1</sup> Iako su se mnogi okrenuli protiv Pavla u Solunu i Veriji, Bog je otvorio put u Atini da bi učeni ljudi mogli da slušaju o Bogu koji „daje život i dah i sve drugo“ (Dela 17,25, SSP). Premda su se neki smejali sadržaju Pavlove poruke, Bog je dirnuo srca drugih koji „mu se pridružiše i poverovaše“ (Dela 17,34, SSP).

**Idem paganima (Dela 18,4-17)**

Pre svog odlaska, Isus je zapovedio učenicima da budu Njegovi „svedoci u Jerusalimu, u celoj Judeji i Samariji, i sve do kraja zemlje“ (Dela 1,8, SSP). Nakon Isusovog vaznesenja, onima koji su objavljivali evanđelje suprotstavljali su se uglavnom Jevreji. Pavlu su se, dok se nalazio u Korintu, bučno suprotstavili neki Jevreji koji su hulili na evanđelje. Kao rezultat toga, on je zvanično počeo svoju službu paganima. Ko su bili pagani? Bili su to pojedinci i narodi nejevrejskog porekla.<sup>2</sup>  Važno je zapaziti da je antagonizam u odnosu na pagane bio daleko prisutniji u novozavetno nego u starozavetno vreme.<sup>3/sup>  Međutim, kad su Jevreji odbacili poruku o spasenju, Bog je poslao svoje glasnike ka onima koji nisu pripadali izraelskom narodu – do najudaljenijih delova zemlje. Evanđelje je postalo dostupno i paganima, i to je utešna vest za sve nas koji nismo rođeni kao Jevreji, ali verujemo da Isus može da nas spase. Uprkos izazovima povezanim sa širenjem poruke o spasenju, Pavle je dobio uverenje da ne treba da se boji (Dela 18,9). Dragi mladi misionaru, ne boj se izazova kad se suočiš sa progonstvom jer je Bog s tobom. A đavo koji te proganja zna da mu je kraj blizu.  

**Odgovorite:**

`1.	Na koje načine možete biti progonjeni u 21. veku?`

`2.	Koja reč potpunije izražava Pavlovu istrajnost: (a) ambicija (b) drskost? Zašto?`

*Naomi Dob, Sent-An, Gvadalupe*

______________

<sup>1</sup>	Arendt, J. (1997). There is No Limit! The life of Dwight L. Moody. [online] Deeptruths.com. Available at: http://deeptruths.com/treasures/no_limit.html[Accessed 20 Apr. 2017].

<sup>2</sup>	Geoffrey W. Bromiley, vol. 2, The International Standard Bible Encyclopedia, Revised (Wm. B. Eerdmans, 1988; 2002), 443.

<sup3</sup>	Geoffrey W. Bromiley, vol. 2, The International Standard Bible Encyclopedia, Revised (Wm. B. Eerdmans, 1988; 2002), 443.
