---
title:  Od neuspeha u prošlosti do propovedanja vere
date:   29/08/2018
---

**Primena (Dela 16,9-10; Dela 18,9-10)**

„Svi su zgrešili i lišeni su Božije slave“ (Rimljanima 3,23, SSP). To se ne može reći jednostavnije i jasnije. Znamo na osnovu čitanja različitih biblijskih priča da naši praroditelji, otkad je greh ušao u svet u Edemu, nisu vodili glamurozan i besprekoran život. Svi su oni imali svoje borbe i neuspehe. Ali, uprkos našim gresima, Isus je došao i umro za nas, i On želi da mi, kao naslednici Njegovog carstva, učestvujemo u izvršenju Velikog naloga i da govorimo drugima o Njemu.

Isus nije pozivao ljude koji nisu imali nikakvih grešaka ni neuspeha u svojoj prošlosti, jer je On bio jedino savršeno Biće koje je živelo na zemlji. On nas jednostavno poziva u misiju i obezbediće nam neophodna sredstva. Kako se možemo pripremiti za tu misiju? U nastavku se nalazi nekoliko saveta:

Prepoznajte Njegov glas i pokajte se zbog svih greha. Baš kao što je Savle čuo Božji glas na putu za Damask i istog trenutka ga prepoznao (Rimljanima 9,5), i mi treba da prepoznamo Božji glas. Da bismo zaista doprineli napredovanju Božjeg dela, potrebno je da budemo svesni kada nam se Bog obraća. Da Savle nije prepoznao Božji glas, da se nije pokajao zbog svih svojih greha, on ne bi bio jedan od najvećih evanđelista koje je svet ikad upoznao.

Potpuno se predajte. Posredstvom molitve i posvećenog života mi možemo potpuno predati  svoj život Hristu, i Sveti Duh će onda upravljati našim stazama. Da bismo se zaista predali Bogu, potrebno je da poznajemo Njegova učenja – da svakodnevno proučavamo Njegovu Reč. Isus je kazao: „Ko hoće da ide za mnom, neka se odrekne samoga sebe...“ (Matej 16,24, SSP).

Budite poslušni, strpljivi i verni. Mojsije je morao da provede 40 godina pripremajući se za svoju misiju. On je bio strpljiv, poslušan i veran. Jer, „bez vere je Bogu nemoguće ugoditi“ (Jevrejima 11,6, SSP). Ako pogledamo različite biblijske priče, vidimo da su poslušnost, vera i strpljenje neophodni za napredovanje Božjeg dela. Upravo je poslušnost odvela Pavla u Makedoniju (Dela 16,9-10).

Uvek imajte na umu kome služite. Imajte na umu da „naša borba nije protiv krvi i mesa“  (Efescima 6,12, SSP) kad je reč o propovedanju evanđelja o Bogu. Ali „ne boj se, nego govori i nemoj da ućutiš. Jer, ja sam s tobom i niko te neće napasti ni naneti ti zlo...“ (Dela 18,9-10, SSP).

**Odgovorite:**

`1.	Zašto je važno imati na umu da Bog može da vas upotrebi bez obzira na vaše nedostatke?`

`2.	Šta možete učiniti upravo sada da biste bili sigurni da ste spremni za tu veliku misiju?`

*Kristel Bruno, Majami, Florida, SAD*
