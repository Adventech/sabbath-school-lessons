---
title:  Koliko još, Gospode?
date:   19/09/2018
---

**Primena (Dela 25,13-27; Dela 26,12-32)**

Tokom dve godine svog nepravednog zatočeništva, Pavle je bio svestan da bi se suočio sa smrću ako se vrati u Jerusalim (Dela 25,3), ali da bi isto moglo da mu se dogodi i od strane Fista i Agripe. Međutim, iako se nalazio u doslovnoj tamnici, Pavle je na prvom mestu doživljao „božansko zatočeništvo“.<sup>1</sup>

I naše božansko zatočeništvo može se javiti u raznim oblicima. Možete doživeti odlaganje u svojim nastojanjima da ostvarite neki akademski ili profesionalni uspeh. Može doći do zdravstvenih problema koji će vas sprečiti da postignete neke lične ciljeve. Nekim drugima može izgledati da je plan koji su imali za svoj život potpuno promenjen i da im je život zahvatio nekontrolisani vihor.

Kako možemo doživeti „božansko zatočeništvo“, a ipak ostati verni i odlučni? Važno je da izvlačimo pouke iz prethodnih iskustava i duhovnih saznanja. To može izgledati skoro neshvatljivo kad se suočimo s nečim od čega nam naizgled zavisi život. Bilo kako bilo, vera je jedino što imamo kad se ovozemaljske slobode i imovina uklone. Pavle je, bez sumnje, razmišljao o pozivu koji je primio i o iskustvima koja je imao sa objavljivanjem evanđelja  (Dela 9,15.16; Dela 26,1-11; Rimljanima 1,1). Njegove patnje ipak se nisu mogle porediti sa slavom koju mu je Hristos otkrio (Rimljanima 8,18.22).

Kako možemo da pobeđujemo u vreme duhovnog ili doslovnog zatočeništva?

Imajmo na umu da Bog ima plan za život svakog od nas. Njegovi putevi i Njegove misli ne mogu se porediti s našima (Isaija 55,8.9), niti mi uvek razumemo Njegov plan. Vaše „zatočeništvo“ može postati svedočanstvo koje će druge voditi ka Isusu. Vaša priča možda neće biti kao Pavlova, ali ako je utemeljena na veri i nadi koju samo Hristos daje, rezultat će biti večni život.  

„Zatočeništvo“ nije kazna, već prilika. Pavlovo zatočeništvo omogućilo mu je da svedoči i objavljuje evanđelje (Dela 26,27-31). Način razmišljanja koji odražava prihvatanje Isusovog naloga za nas pomoći će nam da vidimo prilike pre nego smetnje (Matej 28,19.20).

Moramo biti odlučni u svom verovanju u Božju vrhovnu volju. Avram nije dovodio u pitanje Božju volju kad je trebalo da prinese Isaka na žrtvu, kao što nije ni Jov tokom svojih stradanja (Jov 1,21; 1. Mojsijeva 22,12). Vera tih biblijskih „divova“ može izgledati veća nego naša sopstvena, ali jedino svakodnevnim proučavanjem i iskrenim traženjem Božjeg lica možemo uzrasti tako da razumemo Njega i Njegovu božansku volju (1. Petrova 5,10).  

**Odgovorite:**

`1.	Koje su neke od strategija koje koristite da biste ostali verni u trenucima kad izgleda da nema izlaza? `

`2.	Koje su prednosti jačanja vaše vere? `

`3.	Šta mislite, na koji način nam Pavlov primer pokazuje kako da izdržimo „božansko zatočeništvo“ u sopstvenom životu?`

*Oterin Opal Lejvard, Orlando, Florida*

_____________ 

<sup>1</sup>	See Deffinbaugh, Robert L., „Studies in the Book of Acts“. Bible.org, 31 March 2017.
  
