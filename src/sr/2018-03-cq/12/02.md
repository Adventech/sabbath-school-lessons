---
title:  Istorija se ponavlja
date:   16/09/2018
---

**Dokaz (Dela 25,11)**

Izgleda da je apostol Pavle, kad je uložio žalbu caru, uzeo u obzir rizike. Mogao je da odluči da ide u Jerusalim na još jedno suđenje, ili da ostane u Cezareji dok njegov priziv caru ne bude odobren, a onda da ode u Rim. Istorija pokazuje da je on izabrao da ide u Rim, glavni grad paganskog sveta, prvenstveno da bi ispunio ono što je rečeno u tekstovima Dela 9,15 i Dela 23,11.

Da se ne zavaravamo, da je Pavle ostao u Jerusalimu ili Cezareji izvesne opasnosti bi mu i dalje pretile, jer su Jevreji kovali zavere da ga ubiju. Ironično je što su Jevreji pokušavali da ubiju Pavla, dok su paganski vladari pokušavali da ga zaštite od „divljih vukova“. Tokom perioda koji razmatramo, Jevreji su mrzeli rimsku okupaciju Judeje koja je bila poprište neprekidnih pobuna i ustanaka. Filiks i Fist su poznavali tu istoriju zategnutih odnosa, i u ovom slučaju nisu hteli da donose sud o nečemu što se ticalo jevrejske doktrine. Zato su insistirali na tome da izbegnu nepotrebno sukobljavanje sa jevrejskim vođama. Ne želeći da se ponovi situacija slična onoj sa Pilatom prilikom Isusovog suđenja, a znajući da je Pavle nevin, Fist a ni Filiks, nisu imali drugog izbora nego da odobre Pavlovu odluku kao rimskog građanina da mu se sudi pred cezarom u Rimu.

Verujem da drugi razlog za Pavlovu odluku da ide u Rim ističe zapažanje da je on bio sigurniji među paganima. S obzirom na mržnju Jevreja prema njemu, rođenu iz netrpeljivosti i samopravednosti, Pavlova jedina mogućnost za samoodržanje bila je da sledi primer Davida i Ilije koji su se osećali sigurnije među paganima nego među onima koji su odbacili svetlost sa neba.<sup>1</sup> U knjizi 1. Samuilova, 27. i 28. poglavlje daju žalosnu sliku Davida koji beži od Saulove potere i donosi odluku da postane plaćenik Filisteja (1. Samuilova 27,1.2). Bilo je to ironično, s obzirom da je David bio glavna pretnja Filistejima pošto je ubio Golijata i mnoge druge njihove ljude. Slično tome, prorok Ilija je bio primoran da potraži hranu od udovice iz Sarepte (1. O carevima 17,7).

Istorija se ponovila, budući da je takozvani Božji narod ispoljio duh ponosa, mržnje, sebičnosti, nasilja i otvrdnuo srcem prema Božjem istinskom pozivu. Bez obzira na to, u svakom slučaju živa Božja Reč se objavljivala nejevrejskim zajednicama, što je dovodilo do obraćenja ljudi koji su ubrzali rast rane crkve. Dok čekamo na Hristov povratak, prosto se pitamo da li bi sličan fenomen mogao da se dogodi i u današnjim verskim zajednicama.
   
**Odgovorite:**

Da li se osećate bezbednije u društvu neverujućih, gde nema toliko osuđivanja, kriticizma i iznalaženja mana, nego u krugu svoje verske zajednice u kojoj možda ima razmetanja i nesvetog ponašanja, što ne nalikuje Hristu?

*Houp Vilijams, Orlando, Florida, SAD*

_____________ 

<sup>1</sup> Elen G. Vajt, Apostolska crkva – Hristovim tragom, 40. poglavlje.
