---
title:  Hrabro svedočenje pri suočavanju sa smrću
date:   20/09/2018
---

**Mišljenje (Dela 16,6-8)**

Mora da vam se dopada odvažnost apostola Pavla dok je neustrašivo činio ono na šta ga je Bog pozvao. Mora se zapaziti da, koju god odluku da je doneo, to je bilo pod vođstvom i podsticajima Svetog Duha. U normalnim okolnostima, kad god nam se ukaže prilika da svedočimo za Gospoda, opšte prihvaćeno mišljenje je da treba to i da učinimo. Međutim, zapazite Pavlovo odbijanje da objavi evanđelje narodu iz Azije (videti Dela 16,6-8). On to nije odbio iz ličnih razloga, već zato što je bio u potpunosti ispunjen Svetim Duhom i savestan prema Njemu. U tome leži problem kad je reč o hrišćanima koji drže zapovesti. Oni smatraju da je njihova jedina obaveza da drže slovo Dekaloga.  

Pokušaj da se Božji zakon drži bez vođstva Svetog Duha i ispunjenosti Duhom predstavlja samopravednost. Onaj ko drži zapovesti sluša sve Božje zapovesti preko Svetog Duha koji nam povremeno traži da učinimo nešto neuobičajeno, kao u Pavlovom slučaju. To se ponovo pokazalo u trenutku kad ga je jedan prorok upozorio da ne ide u Jerusalim jer će mu sloboda biti ugrožena. Pavle je, ipak, smatrao da ima Duhom zadatu obavezu da bude tamo, i zato je otišao.  

Kad su Pavle i Sila bačeni u tamnicu, umesto da tuguju zbog svoje nesreće, koja je i sama bila posledica njihove vernosti Svetom Duhu, oni su se molili i pevali. Obojica su imali priliku da pobegnu posle zemljotresa, ali ponovo su bili Duhom vođeni, i nisu postavili svoje samoodržanje iznad spasenja, već su ostali u lancima i na taj način pokazali da prihvataju Hristov plan za svoj život. Kao rezultat toga, tamničar, koji se spremao da izvrši samoubistvo, pokajao se i prihvatio evanđelje zahvaljujući svedočanstvu ove dvojice hrabrih, Duhom ispunjenih ljudi.

Premda se nije plašio da umre za svog Učitelja, Pavle nije nepažljivo dovodio svoja prava, niti svoj život u opasnost, već je iskoristio zakon da bi se borio za pošten i zakonit postupak. To mu je pružilo priliku da svedoči ne samo običnim ljudima, već i kralju Agripi i drugim plemićima tog vremena. Kralj Agripa zamalo nije prihvatio uslove evanđelja, ali i pored njegovog konačnog odbijanja, nekolicina drugih prihvatili su Pavlovo svedočenje.

Pavle je revnovao za Istinu, i bio je spreman na sve kako bi pogubio one koji su se protivili njegovoj veri. Bog je video tu revnost i pružio mu priliku da je upotrebi kako bi širio evanđelje. Možda i zbog osećaja krivice prema nevinima koje je ranije uništavao, sada se verno prepustio istoj sudbini. Suočio se sa svojim dželatima neustrašivo, jer je znao da postoji kruna koja ga čeka. Njegovo hrabro svedočenje navelo je mnoge duše da prihvate Hrista i dobru vest o spasenju.
 
*Pol Klark, Orlando, Florida, SAD*
