---
title:  Neokovana poruka
date:   17/09/2018
---

**Logos (Dela 9,15; Dela 20,22-24; Dela 21,8-24; Galatima 1,15)**

**Sve ide na dobro? (Rimljanima 8,28)**

Priča o Pavlovom hapšenju i zatočeništvu, kako je u kratkim crtama prikazana u Delima apostolskim, predstavlja neverovatan primer delovanja Božjeg proviđenja u prilog Njegovom narodu, radi ostvarenja Njegovih ciljeva i osnivanja hrišćanske crkve. Sve je to učinjeno nasuprot jakim snagama koje su bile odlučne da očuvaju ukorenjene tradicije i opovrgnu proročke istine. Na površini, vidimo borbu između Pavla i jevrejskih vlasti. Međutim, moramo prepoznati i Veliku borbu između Hrista i sotone koja se odvija iza kulisa – Bog neprestano ostvaruje pobedu, čak i kad sve izgleda mračno i beznadežno.

„Sve ide na dobro...“ Ali trebalo bi da budemo pažljivi u vezi s tim kako tumačimo reč „dobro“. To što sve ide na dobro ne mora da znači da će se sve odvijati na način koji se nama sviđa, ali će se, u svakom slučaju, odvijati u skladu s Božjom voljom i Njegovim dobrim namerama.
  
**Bog nije iznenađen hapšenjima i zatočeništvom (Dela 9,15)**

Kad je Savle progonio i ubijao članove nove crkve, Bog nije bio iznenađen tom situacijom. Vidimo zabrinutog Ananiju koji Bogu objašnjava ko je Savle, ne znajući da je Bog već preobratio ubicu Savla kako bi postao Njegov glasnik. Božji odgovor Ananiji u tekstu Dela 9,15.16 glasi: „Idi, jer taj čovek je moje izabrano oruđe da iznese moje ime pred pagane, pred kraljeve i pred Izraelce. Ja ću mu pokazati koliko treba da pretrpi za moje ime“ (SSP).

**Pavle se spremno povinuje Božjem planu da bude Njegov svedok  (Galatima 1,15; Dela 20,22-24; Dela 21,8-24)**

Nakon svog obraćenja, Pavle je postao potpuno svestan Božjeg plana za njegov život. Bog je rekao da će mu pokazati koliko treba da pretrpi Njega radi dok bude objavljivao evanđelje o Isusu Hristu. U Galatima poslanici, Pavle kaže da ga je Bog odvojio još od rođenja kako bi mu otkrio svog Sina i tako mu omogućio da paganima propoveda o Njemu. Pre odlaska u Jerusalim, Pavle je pomenuo da ide u taj grad ne znajući tačno šta će mu se tamo dogoditi. Znao je samo da ga je Sveti Duh upozorio da ga čekaju teškoće i zatvor (Dela 20,22-24).

Ali, skoro predvidljivo, Pavle, koga su njegovi sunarodnici Jevreji uhapsili i tukli, a rimska vlast mučila i bacila u tamnicu, gledao je dalje od svih tih iskušenja i teškoća, smatrajući sebe ne samo sužnjem rimske i jevrejske države, već sužnjem Isusa Hrista (Efescima 4,1; Efescima 3,1; Filimonu 1,1). Gledao je dalje od fizičkih lanaca i rešetaka, smatrajući sebe čovekom koji je prosto gonjen Hristovom ljubavlju (2. Korinćanima 5,14).

**Pavle pred jevrejskim i rimskim vođama (Dela 9,16; Dela 26,17)**

Pavle je bio Jevrejin, ali i rimski građanin. Te dve činjenice uticale su na način na koji su se prema njemu ophodili oni koji su ga zarobili. Pavlovo jevrejsko nasleđe bilo je veoma dobro poznato Jevrejima, pošto je on svojevremeno bio jedan od njihovih istaknutih članova i činio potpuno isto što i oni. Na iznenađenje svojih paganskih tamničara, Pavle je otkrio da je rimski građanin, što mu je dalo izvesne prednosti koje su olakšale njegovu službu dok se nalazio u zatočeništvu. Zahvaljujući tome što je bio rimski građanin, Pavle nije smeo biti okovan lancima niti šiban ako se prethodno ne utvrdi da je kriv. Takođe je imao pravo da se suoči sa svojim tužiteljima kako bi odgovorio na optužbe koje su bile iznete protiv njega. To je značilo da su Jevreji morali da dođu do Cezareje da bi pokrenuli slučaj protiv njega.
 
Jevrejske vođe su otpočele svoje obraćanje Filiksu, ne iznošenjem bilo kakvih dokaza, već laskanjem. Učinili su to smatrajući da će laskanje Filiksu biti najuspešniji način da postignu da im Pavle bude izručen kako bi mogli da ga ubiju. To nam mnogo više govori kako su oni doživljavali karakter namesnika, nego o vrednosti dokaza koje su imali da mu iznesu. Pavle je, s druge strane, bio mnogo više zainteresovan da iskoristi tu priliku kako bi izneo istinu evanđelja vođama koji možda nikad više neće imati priliku da je čuju.

Čudesno je kako se Bog starao o Pavlu, čak i dok je stradao za evanđelje Isusa Hrista (Dela 9,16). Bog je obećao da će ga izbaviti i od njegovih sunarodnika kao i od pagana (Dela 26,17). Pavlovo rimsko nasleđe dalo mu je izvesne prednosti štiteći ga od jevrejskih hordi koje su želele lažno da ga optuže i ubiju bez poštenog suđenja. Mogli bismo da kažemo da je Pavle bio u rimskom pritvoru radi zaštite od jevrejske rulje. To mu je omogućilo da pažljivo iznese evanđelje kako Jevrejima, tako i paganima, caru i siromašnom narodu. 

**Pavlova poruka zatvorskim stražarima, upraviteljima i caru (Dela 24,22-27)**

U svim svojim odgovorima onima koji su ga zarobili, Pavle je želeo da razjasni da protivljenje Jevreja s kojim se suočavao, kao ni njegovo zatočeništvo nije zasnovano na nečem lošem što je uradio protiv Jevreja, njihovih zakona i tradicije, kao ni protiv rimskih zakona. Želeo je da svi znaju da je pravi razlog zbog čega je bio omrznut, šiban i zatvaran upravo evanđelje koje je propovedao, uključujući i Hristovo vaskrsenje. To je, kako je Pavle isticao, bilo direktno ispunjenje svega što su proroci najavljivali. Pavle je govorio o veri u Isusa Hrista i držao predavanja o pravednosti, samokontroli i sudu koji će doći. Filiks nije mogao više da sluša. „To je dovoljno za sad!“ – kazao je. „Možeš da ideš.“

Fist je optužio Pavla da je poludeo, dok ga je kralj Agripa pitao da li misli da može da ga preobrati za tako kratko vreme. Zapovesti rimskih vladara pokazuju da je Sveti Duh osvedočavao te slušaoce Pavlove neokovane poruke. Kao što je Pavlov napad pre njegovog obraćenja bio napad na Isusa, tako je i njegovo novo, nedvosmisleno istupanje predstavljalo odbranu evanđelja Isusa Hrista. Evanđelje je zaista sila Božja za osvedočenje i obraćenje ljudi.  

*Robert Miler, Orlando, Florida, SAD*
