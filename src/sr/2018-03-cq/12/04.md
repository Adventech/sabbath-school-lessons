---
title:  Živeti za svetlost, čak i u tami
date:   18/09/2018
---

**Svedočanstvo (Dela 24,10-19)**

Ima trenutaka u našem životu kad nam dođe da se predamo. Neki od nas, kao što je bio Pavle, našli su se u situacijama kad je izgledalo da se oko njih podižu zidovi i da nema mnogo nade. Pavle nas, međutim, uči kako da se čvrsto držimo Boga čak i u tim trenucima očajanja. Kad je bio prinuđen da se brani pred zvaničnicima, Pavle nikad nije iskoristio te trenutke da bi se odrekao svoje vere, već ih je prihvatao i nastavljao da objavljuje istinu na čast i slavu Bogu.
 
„Pavle je to smatrao Bogom danom prilikom i verno ju je iskoristio. Bio je svestan da su muškarci i žene pred kojima je stajao imali vlast da mu oduzmu ili poštede život, ali ipak im se nije obraćao hvalospevima i laskanjem. Znao je da će njegove reči za njih biti miris za život ili miris za smrt, pa je, zaboravljajući na sebične obzire, nastojao da ih upozori na opasnost u kojoj su se njihove duše nalazile.“<sup>1</sup>

„Apostol je smatrao da evanđelje, bez obzira ko su bili ti koji su slušali njegove reči, postavlja pred njih određene zahteve. Oni će ili stajati među čistima i svetima oko velikog belog prestola, ili će biti među onima kojima će Hristos reći: ’Idite od mene vi koji činite bezakonje.’ Znao je da će sa svakim od svojih slušalaca morati da se sretne pred nebeskim sudom, i da će tamo morati da podnese izveštaj ne samo za sve ono što je govorio i činio, već i za pobude i duh u pozadini njegovih reči i dela.“<sup>2</sup>

„On je svojim slušaocima prikazivao Božji karakter – Njegovu pravednost,  pravdu i pravičnost. Jasno je obrazlagao čovekovu dužnost da živi životom trezvenosti i umerenosti, držeći strasti pod kontrolom razuma, u saglasnosti s Božjim zakonom, i čuvajući fizičke i umne sile u zdravom stanju.“<sup>3</sup>

„Pavle se zatim potrudio da umove svojih slušalaca usmeri ka velikoj Žrtvi za greh. On je ukazao na žrtve koje su bile samo senka dobrih stvari koje će doći, a onda je predstavio Hrista kao antitip svih tih obreda – Žrtvu na koju su oni ukazivali kao na jedini izvor života i nade za palog čoveka.“<sup>4</sup>

**Odgovorite:**

`1.	Zašto je, po vašem mišljenju, Pavle smatrao važnim da proslavi Boga čak i na sudu?`

`2.	Kako mi kao hrišćani možemo smoći snage da svetlimo za Boga dok prolazimo kroz teške situacije?`

*Džilian Hogton, Orlando, Florida, SAD*

_____________

<sup>1</sup>	Ellen G. White, Sketches from the Life of Paul, p. 240

<sup>2</sup>	Isto.

<sup>3</sup>	Isto, str. 241.

<sup>4</sup>	Isto, str. 242. 
