---
title:  Lud za Isusom
date:   15/09/2018
---

> <p>Stih za pamćenje</p>
> »Molio bih Boga i za malo i za mnogo da bi ne samo ti nego i svi koji me slušaju danas bili takovi kao i ja što sam, osim okova ovijeh.« (Dela 26,29)

**Uvod (Luka 9,24)**

Dok sam se ponovo upoznavao sa Pavlovom pričom, zatekao sam sebe kako ponavljam ono što je Fist uzviknuo: „Zar luduješ, Pavle?“ (Dela 26,24). Da budem jasan, ne mislim da Pavlovo povinovanje Božjem planu za njegov život predstavlja neku naročitu ludost; umesto toga,  divim se njegovoj spremnosti da tako potpuno podredi sopstvenu volju.

Od trenutka kad je prihvatio Božji poziv, posle susreta sa Hristom na putu za Damask, Pavle kao da nikad nije oklevao pred bilo kojim zadatkom. Čak su i Mojsije i Ilija, velike Božje sluge, ponekad nevoljno sledili Božji plan za njih, s obzirom na izuzetne žrtve koje je to zahtevalo. Ali Pavle se potpuno pokorio. Izgledalo je skoro kao da se naslađuje hodajući stazom mučenika. Kad ga je prorok opomenuo da će biti uhapšen ako otputuje u Jerusalim, Pavle je izjavio da je spreman „ne samo svezan biti... nego i umrijeti u Jerusalimu... za ime Gospoda Isusa“ (Dela 21,10-13). A kad su ga jevrejske vođe uhvatile u Jerusalimu, umesto da se ponaša snishodljivo, Pavlov direktan govor toliko je razgnevio prvosveštenika i sinedrion da ga je to skoro koštalo života (Dela 23,1-10). Pavlovo navodno nepoštovanje prema sopstvenom životu mora da je predstavljalo ludost!

Dok ovo pišem, setio sam se priče o još jednom mučeniku – Džimu Eliotu. On se osetio pozvanim da služi narodu Vaodani iz Ekvadora, agresivnom narodu poznatom među njegovim susedima kao Aukas (od reči „awqa“, što na kečuanskom jeziku znači „divlji“). Džim je bio svestan toga, ali nije dopustio da ga to odvrati od njegove misije. Proveo je nekoliko godina pripremajući se za taj susret, tako što je prvo naučio kečuanski jezik i upoznao se sa njihovom kulturom, postavio logor u blizini teritorije naroda Vaodani, i angažovao druge da mu pomognu u tom radu.

Jedan od Džimovih saradnika, Nejt Sejnt, bio je pilot koji je uspeo da locira obližnju Vaodani zajednicu dok je nadletao teren. Bila je tu i Nejtova sestra, Rejčel, koja se sprijateljila sa jednim Vaodani izbeglicom koji je ovaj tim naučio nekim izrazima iz jezika kojim se služilo to pleme. Ovaj misionski tim je pokušavao da zadobije poverenje Vaodani naroda tako što su im bacali poklone iz aviona i pozivali ih na njihovom jeziku. Kada su im Vaodani odgovorili, izgledalo je da su postigli uspeh. Ohrabreni time, Džim i još četvorica misionara odlučili su da se sretnu sa pripadnicima naroda Vaodani licem k licu. Međutim, sva petorica su bila ubijena kopljem u roku od jedne sedmice.   

Potpuno potčinjavanje sopstvene volje Bogu jeste ludost – ako zdrav razum merimo prema ljudskim standardima. Ali ako to činimo kao Božje sluge, onda je potčinjavanje naše volje Božijoj jedino što možemo bezbedno da uradimo. „Jer, ko hoće da spase svoj život, izgubiće ga, a ko izgubi svoj život radi mene, spašće ga“ (Luka 9,24, SSP).

*Malkolm Tomson, Orlando, Florida, SAD*
