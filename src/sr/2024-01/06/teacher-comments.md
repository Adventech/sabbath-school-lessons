---
title:  Ja ću ustati
date:  09/02/2024
---

### PRVI DEO – OPŠTI PREGLED

**Ključni tekst:** Psalam 12,5

U 4. lekciji istraživali smo ideju da je Bog naš Zaklon, Utočište, Kula i Snaga. Ove metafore označavaju biblijsku istinu da Bog uvek stoji na strani svoje verne dece, pružajući im zaštitu i starajući se o njima. Ove sedmice, proučavaćemo sličnu temu: o našem Bogu kao moćnom Ratniku, koji se bori za svoju decu. Takođe ćemo razmotriti ovu misao unutar konteksta društvenog ugnjetavanja, uobičajenom u biblijskim vremenima kao što je, nažalost, i danas. Tema društvenog ugnjetavanja, primarna tema u proročkim knjigama Starog zaveta, odjekuje kroz Psalme. Iako zlostavljanje ljudi od strane političkih vođa stvara zabrinutost, nismo bez izvora nade: Gospod je zasigurno zaštita poniznih. 

### DRUGI DEO – KOMENTAR

**Društveno ugnjetavanje**

Mojsijev zakon nalaže Božjem narodu da vodi posebnu brigu o tri grupe ljudi, a to su: „došljaci i sirote i udovice“ (5. Mojsijeva 10,18; 5. Mojsijeva 14,29; 5. Mojsijeva 16,11.14; 5. Mojsijeva 24,17-20; 5. Mojsijeva 26,12.13; 5. Mojsijeva 27,19). Ove osobe obično nisu imale izvor redovnih primanja; često nisu posedovale zemlju koju bi obrađivale i izdržavale svoju porodicu. U idealnom slučaju ovi marginalni stanovnici i doseljenici nastojali su da pronađu mesta na kojima su mogli da ponude svoje usluge ili, makar, da im bude dozvoljeno da sakupljaju ostatke plodova i klasja iza žetelaca (vidi Ruta 2,6-8). Takve osobe nisu imale zaštitu porodice. S obzirom na njihovu ranjivost, možemo videti kako je zlostavljanje udovica, siročadi i stranaca bilo smatrano jednim od najgorih grehova u društvu u starozavetno vreme. Proroci su redovno opominjali narod da se staraju o ovoj neprivilegovanoj grupi ljudi (Isaija 1,17.23; Jeremija 7,6; Jeremija 22,3; Jezekilj 22,7; Zaharija 7,10). 

Iz tog razloga, psalmista opisuje Gospoda kao „Oca sirotama i Sudiju udovicama“ (Psalam 68,5). Obećanje u Psaltiru glasi: „Gospod čuva došljake, pomaže siroti i udovici; a put bezbožnički prevraća.“ (Psalam 146,9; uporediti sa Psalam 10,14). Naš Bog je Bog potlačenih i odbačenih.

Određena mesta danas imaju društvene programe za pomoć siročadi i udovicama. Takvi programi pružaju priliku da se pomogne siromašnima i nevoljnima da idu dalje. Vlade nekih država takođe obezbeđuju neophodnu finansijsku pomoć. Međutim, uvek ima više ljudi kojima je pomoć potrebna, čak i u crkvi, nego što sistem može da podrži. Danas, pored siromaštva, preovlađuju drugi oblici zlostavljanja i ugnjetavanja, kao što su maltretiranje i tortura. Mi, kao hrišćani, treba da prepoznamo žrtve takvog ugnjetavanja i nepravde i da im pomognemo. Moramo se verno posvetiti tome da pronađemo načine da zadovoljimo njihove potrebe. 

Imigracija je još jedno izazovno pitanje u mnogim zemljama širom sveta. Imigracija se javlja još od prvih dana ljudske istorije. Ljudi su uvek bili u potrazi za boljim mestima za život i napredovanje. Mi smo Božje ruke: On traži od nas da podržimo izgubljene, zalutale, strance i odbačene u našem društvu i pružimo im pomoć. Treba da pozovemo pripadnike ove grupe da usmere svoj pogled prema Onome ko je Zaštitnik siročadi i doseljenika. 

**Bog, nebeski Ratnik**

U Starom zavetu javlja se snažna metafora o Bogu, i u manjoj meri u Novom, koja danas nije previše omiljena među hrišćanima: Bog kao Ratnik. Takva misao može izgledati suviše oštra ili militaristička u kulturi koja više voli izraze Božje ljubavi, milosti, prihvatanja i mira.

„Gospod nad vojskama“ (1. Samuilova 1,11; 1. Samuilova 4,4; 1. Samuilova 17,45; 2. Samuilova 7,26; Jeremija 10,16; Jeremija 31,35; Jeremija 32,18; Amos 5,16, itd.) uobičajeno je prikazivanje Božjeg karaktera. Stvoritelj se opisuje kao Vojskovođa nebeske vojske. On je uključen u sukob protiv zlih sila. Međutim, Božja Reč Ga opisuje i kao Ratnika. „Gospod je Ratnik“ (2. Mojsijeva 15,3); „Gospod će izaći kao junak“ (Isaija 42,13).

Psalmista koristi ovu metaforu u tekstu Psalam 18,3-19. On traži da bude izbavljen (Psalam 18,3) od „neprijatelja mojega silnoga i od mojih nenavidnika, kad bijahu jači od mene“ (Psalam 18,17). Gospod je opisan kao Ratnik, koji se bori za svog slugu, i kao Junak koji jaše na konju rukujući svojim oružjem protiv tlačitelja svog naroda. Pažljivo pročitajte tekst od 7. do 15. stiha. Zapažamo šest slika:

Psalam 18,6-8: Božanski Ratnik je u svom dvoru (svom hramu); u njemu se javio pravedni gnev u korist sluge nakon što je čuo njegovu molitvu. Božanski Ratnik sa srdžbom stupa u odbranu svoga sluge (Psalam 18,8). 

Psalam 18,9-12: Opis božanskog Ratnika, koji jaše veličanstveno pokazujući svoju silu, jeste impresivan. Ova slika stvara poverenje u srcu Ratnikovog sluge. Naš Bog sigurno nije slabić. 

Psalam 18,13-15: U ovim stihovima čitamo o napadu koji je izvršio Ratnik, zajedno sa svojim strahovitim oružjem: gradom, ognjem, strelama i munjama. Ovaj lik Ratnika, sa njegovim meteorološkim arsenalom, označava moćnog Vojnika koji se, gnevan zbog nepravde i tlačenja, hrabro i pravedno bori za svog vernog slugu.

Psalam 18,16-19: Ovde čitamo o izbavljenju sluge: Ratnik ga spasava, oslobađa, i podržava. „Izvede me na prostrano mjesto.“ (Psalam 18,19)

Kakav zadivljujući i detaljan opis Gospodnjeg delovanja u korist Njegove dece u teškim okolnostima. Ovo razumevanje Božjeg karaktera preobraziće svet i crkvu. Ugnjeteni i progonjeni moraju počinuti uvereni da se Bog bori za njih.

**Ukor upućen vođama**

Psalam 82 predstavlja snažan ukor vođama koji imaju uticaj i silu da promene prilike „ubogome i siroti... i ništemu“ (Psalam 82,3), ali to nisu učinili.

Psalmi opisuju sastanak na kome su vođe prekorene zbog svog nemara i ravnodušnosti prema ugnjetenima. Oni „sude nepravo, i bezbožnicima gledaju ko je ko“ (Psalam 82,2). Da li su neke vođe danas manje krive za ove zločine? Zar nije patnja siromašnih i onih u potrebi posledica pokvarenosti? Takođe, zar nas naša sebičnost i pohlepa ne navode da se usredsredimo na sebe i svoje porodice i zaboravimo one u svom okruženju kojima je potrebna naša podrška? Dobročinstvo treba da počne u domu, u našoj porodici i životu. Treba da poučimo svoju decu da uvek budu ljubazna i velikodušna prema onima kojima je pomoć potrebna. 

Psalmista nas podseća da smo „sinovi Višnjega“ (Psalam 82,6). Bog je stvorio ljude po svom obličju (1. Mojsijeva 1,26), što znači da smo razumna bića sa moralnom savešću. Prema tome, treba da podržimo unesrećene, strance i siromašne. Bez obzira na našu sferu uticaja – bilo to naše susedstvo ili radno mesto – treba da nastojimo da budemo izvor pomoći ljudima u potrebi.

**Božji sud**

Odeljak od četvrtka nas poziva da razmotrimo nevolju potlačenih u okviru konačnog suda u nebeskom Svetilištu (Psalam 96,6-10; Psalam 99,1-4; i Psalam 132,7-9.13-18) i velike borbe između Boga i sotone, kao što je naročito opisano u Knjizi proroka Danila i Otkrivenju.

Danilo 7 otkriva dve namere predadventnog suda na nebu: kazniti tlačitelja (Danilo 7,26) i odbraniti potlačene (Danilo 7,22). Sud potvrđuje da su Božja dela učinjena u korist pravednika.

U Knjizi Otkrivenje, sud se odvija u Svetilištu. U 6. poglavlju saznajemo da su „duše pobijenijeh za riječ Božiju“ „pod oltarom“ (Otkrivenje 6,9). Oni primaju bele haljine dok čekaju konačno Gospodnje delo, da ih iskupi od smrti.

Otkrivenje 8 počinje viđenjem o sedam truba (Otkrivenje 8,2), koje primaju sedam anđela kraj zlatnog oltara „pred prijestolom“ Božjim (Otkrivenje 8,3). Trube su simbol Stvoriteljevog suda nad onim silama koje su progonile Božji narod tokom dugih vekova ljudske istorije (videti sedam pečata iz Otkrivenja 6 i 7). Svetilište je mesto na kome Gospod deluje u korist svog naroda da bi ih spasao i zaštitio od tlačitelja. Dakle, nije slučajno što je sedam anđela koji imaju sedam poslednjih zala izašlo iz crkve, sedišta Božjeg suda (Otkrivenje 15,5.6). 

Prema tome, kada Knjiga Psalama izražava sigurnost da se vernici mogu moliti Nebu za izbavljenje, ova izjava je ozbiljna optužba protiv tlačitelja Božjeg naroda i izvor nade za potlačene. „Uđimo u stan Njegov, poklonimo se podnožju nogu Njegovijeh. Stani, Gospode, na počivalištu svojem, Ti i kovčeg sile Tvoje.“ (Psalam132,7.8)

Biblijska istina u ovom stihu otkriva činjenicu da ćemo postupiti dobro ako o ovome razmišljamo kao odani vernici. Da, treba da učinimo sve što je u našoj moći da pomognemo siromašnima, udovicama i siročadi i da ih podržimo. Ali uvek moramo imati na umu da će konačno i potpuno rešenje svom ugnjetavanju i patnji doći sa Neba. Ne smemo biti obmanuti idejom da crkva može da postigne društvenu pravdu na Zemlji, ili da je glavni cilj crkve da vodi političke borbe u pokušaju da reši svu nepravdu u svetu. Tu vrstu složenog pitanja može u potpunosti rešiti samo Gospod nad vojskama. Naša vera treba da se usredsredi na obećanje o božanskom delovanju u našu korist, a ne na prividnu snagu ljudske sile, koja u najboljem slučaju pre

### TREĆI DEO – PRIMENA U ŽIVOTU

Bog je Zaklon i Utočište onih koji su u nevolji; ali On je i Božanski Ratnik koji se bori za potlačene. Takođe, On je proaktivni Vođa. Prema tome, mi treba da budemo proaktivni u suočavanju sa društvenim problemima sa kojima se danas susrećemo u svetu. Mi sigurno ne možemo rešiti sve ove probleme, ali možemo nastojati da vršimo pozitivan uticaj na našu zajednicu i živote ranjivih i potlačenih oko sebe: siromašnih, odbačenih, i progonjenih. Možemo obavljati značajan posao, koji menja živote ljudi, za one manjine koje predstavljaju izopšteno društvo, kao što je Isus činio u korist carinika, grešnika (Matej 9,10), bludnica (Luka 7,37-39), i odbačenih (Matej 15,21-28) u svoje vreme.

Ukor koji je psalmista uputio zajednici i političkim vođama (Psalam 82) takođe se odnosi i na nas ukoliko smo ravnodušni prema patnjama ili nepravdama u društvu, ne bavimo se njima i ne ublažavamo ih. Na kraju, ne smemo zaboraviti da će konačno rešenje za zla našeg nepravednog sveta doći iz nebeskog Svetilišta. Učinimo svoj deo, imajući poverenja u Božanskog Ratnika kad je konačni ishod pravde u pitanju.