---
title:  Veličanstveni Ratnik
date:  04/02/2024
---

`Pročitajte sledeće tekstove: Psalmi 18,3-18; Psalmi 76,3-9.12 i Psalmi 144,5-7. Kako je Gospod oslikan u tim tekstovima? Šta nam te slike govore o Božjoj spremnosti da izbavi svoj narod?`

Te himne slave Gospoda zbog Njegove ogromne nadmoći nad silama zla koje prete Njegovom narodu. One prikazuju Boga u Njegovom veličanstvu kao Ratnika i Sudiju. Slika Boga kao ratnika česta je u psalmima i naglašava ozbiljnost i hitnost Božjeg odgovora na vapaje i patnju Njegovog naroda.

„Zagrmje na nebesima Gospod, i višnji pusti glas svoj, grad i živo ugljevlje. Pusti strijele svoje, i razmetnu ih; silu munja, i rasu ih. I pokazaše se izvori vodeni, i otkriše se temelji vasionoj od prijetnje tvoje, Gospode, od dihanja duha gnjeva tvojega“ (Psalmi 18,13-15).

Sama odlučnost i opseg Božjeg delovanja trebalo bi da rasprši svaku sumnju u Božju veliku brižnost i saosećanje prema stradalnicima, i u Njegovu sposobnost da pobedi zlo. Mi treba samo da sačekamo da On to uradi.

U krajnjoj liniji, čak i kad je Božji narod, kao u slučaju cara Davida, bio uključen u rat – do izbavljenja nije dolazilo ljudskim sredstvima. U brojnim bitkama protiv neprijatelja Božjeg naroda, car David je hvalio Boga kao jedinog koji je zaslužan za sve pobede. Zasluge za sve ono što se događalo, za svoje brojne uspehe i pobede, David je lako mogao da pripiše sebi samom, ali to nije bio njegov stav. On je znao gde se nalazi Izvor njegove moći.

Mada navodi da Gospod obučava njegove ruke za rat (Psalmi 18,34), David se nigde u Psalmima ne oslanja na svoje borbene veštine. Umesto toga, Gospod se bori za Davida i izbavlja ga (Psalmi 18,47.48). 

U Psalmima, car David, poznat kao uspešan ratnik, preuzima svoju ulogu veštog muzičara i hvali Gospoda kao jedinog Izbavitelja i Staratelja svog naroda (Psalam 144,10-15). Odavanje slave i molitva Gospodu izvori su Davidove snage, moćniji od svakog ratničkog oružja. Jedino se u Boga treba uzdati i samo Njega treba obožavati.

`Kakve god da ste darove, veštine i uspehe imali u životu, zašto uvek morate imati na umu odakle oni izviru? S kakvom opasnošću se suočavate ako zaboravite na taj izvor?`