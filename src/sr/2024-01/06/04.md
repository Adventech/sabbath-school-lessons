---
title:  Koliko dugo ćeš odlagati sud nepravednima?
date:  06/02/2024
---

Gospod je izraelskim vođama dao vlast da bi uspostavili pravdu u Izraelu (Psalmi 72,1-7.12-14). Od izraelskih careva se očekivalo da svoju vlast sprovode u skladu sa Božjom voljom. Glavna briga vođa trebalo je da bude da obezbede mir i pravdu u zemlji, i da se staraju za društveno ugrožene. Jedino tako su zemlja i čitav narod mogli da napreduju. Carski presto se učvršćivao vernošću Bogu, a ne ljudskom silom.

`Pročitajte tekst Psalmi 82. Šta se dešava kada vođe izvrću pravdu i tlače narod koji su dužni da štite?`

U 82. Psalmu, Bog izriče svoju presudu nad korumpiranim izraelskim sudijama. „Bogovi“ (Psalmi 82,1.6) očigledno nisu ni paganski bogovi ni anđeli, jer oni nikad nisu ni bili zaduženi da sprovode pravdu u Božjem narodu, pa ne može ni da im se sudi zato što to nisu ispunili. Optužbe navedene u tekstu Psalmi 82,2-4 podsećaju na zakone Tore, označavajući „bogove“ kao izraelske vođe (5. Mojsijeva 1,16-18; 5. Mojsijeva 16,18-20; Jovan 10,33-35). Bog ispituje „sinove čovečije“ da li sude pravo, i izriče im kaznu, jer su se pokazali kao nepravedni. Vođe tumaraju u mraku (Psalmi 82,5), jer su napustili Božji zakon, koji daje svetlost (Psalmi 119,105). 

Sveto pismo nepokolebljivo podupire gledište da je Gospod jedini Bog. Ali Bog svoju vlast nad svetom deli sa ljudskim vođama, postavljenim da budu Njegovi predstavnici (Rimljanima 13,1). Koliko često su, međutim, ti ljudski predstavnici, tokom istorije, a i danas još uvek, zloupotrebljavali odgovornost koja im je bila data? 

Psalam 82 na podrugljiv način razotkriva otpadništvo nekih vođa koji su sebe smatrali za „bogove“ nad drugim ljudima. Mada je izraelskim poglavarima dao vlast i privilegije, da se nazovu „decom Svevišnjega“ i da budu Njegovi predstavnici, Bog se odriče zlih vođa. On ih podseća da su smrtni i podložni istim moralnim zakonima kao i svi ljudi. Niko nije iznad Božjeg zakona (Psalmi 82,6-8).

Bog će suditi celom svetu. Božji narod će takođe polagati račun pred Bogom. Zato i vođe i narod treba da oponašaju primer božanskog Sudije i da svoje nade, u krajnjoj liniji, polažu samo u Njega.

`Koju vrstu vlasti i autoriteta vi imate nad drugima? Koliko pravedno i pošteno ispoljavate taj autoritet? Povedite računa o tome.`