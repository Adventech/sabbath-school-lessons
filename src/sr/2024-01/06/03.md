---
title:  Pravda za potlačene
date:  05/02/2024
---

`Pročitajte sledeće stihove: Psalmi 9,18; Psalmi 12,5; Psalmi 40,17; Psalmi 113,7; Psalmi 146,6-10 i Psalmi 41,1-3. Koja se pouka tu nalazi za nas, čak i danas?`

Bog pokazuje posebnu brigu i zainteresovanost za pravdu prema različitim grupama ranjivih ljudi, uključujući siromašne, potlačene, siročiće, udovice, udovce, strance i sve kojima je potrebna pomoć.  Psalmi, kao i Zakon i Proroci, sasvim su jasni u pogledu toga (2. Mojsijeva 22,21-27; Isaija 3,13-15). 

Mnogi Psalmi koriste izraz „nesrećan i ništ“, izbegavajući da potlačene predstave isključivo nacionalnim i verskim terminima. Razlog tome je naglašavanje Božje sveopšte brige prema celom čovečanstvu. 

Izraz „nesrećan i ništ“ nije ograničen na materijalno siromaštvo, već označava i ranjivost i bespomoćnost. Taj izraz se poziva na Božje saosećanje, i prenosi ideju da je patnik sam i da nema drugu pomoć osim Boga. Opisivanje sebe kao nekoga ko je „nesrećan i ništ“ ukazuje na iskrenost i ljubav prema Bogu, kroz priznanje svoje potpune zavisnosti od Njega i odricanje od svake trunke samopouzdanja i samopotvrđivanja.

S druge strane, brigom za ugrožene (Psalmi 41,1-3), narod pokazuje svoju vernost Bogu. Zla učinjena ranjivim pripadnicima društva smatrala su se posebno gnusnim gresima u biblijskoj kulturi (5. Mojsijeva 15,7-11). Psalmi nadahnjuju verne ljude da podignu svoj glas protiv svake tiranije. 

Psalmi takođe naglašavaju uzaludnost polaganja poverenja u propadljiva ljudska sredstva kao u krajnji izvor mudrosti i sigurnosti. Božji narod mora da se odupre iskušenju da svoju veru u spasenje, u krajnjoj liniji, polaže na ljudske vođe i institucije, posebno kada oni odstupaju od Božjih puteva.

Naš Gospod je, u svojoj blagodati, poistovetio sebe sa siromašnima, tako što je i sam postao siromašan, kako bi Njegovim siromaštvom mnogi mogli da se obogate (2. Korinćanima 8,9). Hristovo bogatstvo obuhvata izbavljenje od svake tiranije koju donosi greh, i On nam obećava večni život u Božjem carstvu (Otkrivenje 21,4). Isus Hristos ispunjava obećanje Psalama o božanskom Sudiji, koji će osuditi svako maltretiranje ugroženih, kao i zapostavljanje dužnosti prema njima (Matej 25,31-46).

`Koliko razmišljamo o „nesrećnima i ništima“ među nama i koliko činimo za njih?`