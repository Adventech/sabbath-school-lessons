---
title:  Gospodnji sud i svetilište
date:  07/02/2024
---

`Pročitajte sledeće tekstove: Psalmi 96,6-10; Psalmi 99,1-4 i Psalmi 132,7-9.13-18. Gde se Božji sud odigrava i kako je to povezano sa nama? Kako nam svetilište pomaže da razumemo na koji način će se Bog obračunati sa zlom?`

Gospodnji sud je blisko povezan sa svetilištem. Upravo svetilište je bilo to okruženje u kom se shvatanje psalmiste u vezi sa problemom zla preokrenulo (Psalmi 73,17-20). Svetilište je označeno kao mesto božanskog suda, na šta ukazuje suđenje putem Urima (4. Mojsijeva 27,21) i sudijski naprsnik prvosveštenika (2. Mojsijeva 28,15.28-30). U skladu s tim, mnogi Psalmi opisuju Boga kako sedi na svom prestolu u svetilištu spremajući se da sudi svetu zbog njegovih greha i zala.

U svetilištu je otkriven plan spasenja. U paganizmu, greh se shvatao prvenstveno kao neka fizička nečistota, koju je trebalo ukloniti uz pomoć magijskih rituala. Nasuprot tome, Biblija prikazuje greh kao kršenje Božjeg moralnog zakona. Božja svetost ukazuje na to da On voli pravdu i istinu. Isto tako, i Božji narod bi trebalo da traga za pravdom i istinom i da slavi Boga u Njegovoj svetosti. A da bi to učinili, oni moraju da drže Božji zakon, koji je izraz Njegove svetosti. 

Prema tome, svetilište je mesto oproštenja greha i obnovljenja pravednosti, na šta ukazuju Božji presto milosti i „žrtve za pravdu“ (5. Mojsijeva 33,19; Psalmi 4,5). 

Ipak, „Bog koji prašta“ izvršava osvetu nad zlim delima nepokajanih ljudi  (Psalmi 99,8). Praktične posledice toga što je svetilište mesto božanskog suda ogledaju se u stalnoj svesti o Božjoj svetosti i zahtevima da pravedni žive u skladu sa Božjim zavetnim zahtevima.

Gospodnji sud sa Siona kao rezultat ima blagostanje pravednih i poraz zlih (Psalmi 132,13-18). Svetilište je podsticalo radosno iščekivanje Gospodnjeg dolaska kao Sudije, posebno tokom Dana pomirenja. Isto tako, i psalmi naglašavaju izvesnost predstojećeg dolaska božanskog Sudije  (Psalmi 96,13; Psalmi 98,9), naime, Isusa Hrista u nebeskom svetilištu (Otkrivenje 11,15-19).

`Pročitajte Rimljanima 8,34. Na koji način nam taj stih pokazuje zašto je ono što Hristos čini u nebeskom svetilištu dobra vest za Njegov narod?`