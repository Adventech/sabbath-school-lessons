---
title:  Da ne bi pravednici pružili ruke na bezakonje     
date:  01/02/2024
---

`Pročitajte sledeće tekstove: Psalmi 37,1.8; Psalmi 49,5-7; Psalmi 94,3-7 i Psalmi 125,3. S kakvom borbom se psalmista suočava?`

U tim psalmima izražava se žaljenje zbog trenutnog blagostanja zlih i izazova pred koji ta činjenica stavlja pravedne. Zli ne samo da napreduju, već ponekad i otvoreno preziru Boga i tlače druge. Zbunjujuće je to što „skiptar bezbožnički“ (Psalmi 125,3) dominira svetom, dok „skiptar pravice“ (Psalmi 45,6) kao da ponekad zataji. Zašto onda ne odustati i ne prihvatiti zlo kao što i drugi čine?

`Pročitajte tekst Psalmi 73,1-20.27. Šta psalmisti pomaže da prevaziđe tu krizu? Kakav je kraj onih koji se uzdaju u propadljive stvari? (Videti takođe 1. Petrova 1,17.)`

Sve dok je psalmista u 73. psalmu ostajao usredsređen na trenutno bezakonje u svetu, nije bio u stanju da sagleda širu sliku sa Božje tačke gledišta. Napredovanje zla predstavljalo je ogroman problem za njegovu veru. Osim toga, bio je uveren da se njegov argument o uzaludnosti vere zasniva na realnosti.

Međutim, Psalam 73 otkriva da „sve to samo ukazuje na ludost onih koji zanemaruju prvi stih, što je zapravo rezime celog psalma: ’Dobar je Bog Izrailju, onima koji su čista srca!’“ – Johannes Bugenhagen, Reformation Commentary on Scripture (Downers Grove, IL: InterVarsity Press, 2018), p. 11. 

Psalmista zatim biva uveden u svetilište, mesto Božje suverene vladavine, i tamo ga podsećaju da je „danas“ samo jedan deo mozaika i da treba da razmisli o „kraju“, kada će se zli suočiti sa Božjim sudom. Činjenica da je psalmista tu istinu razumeo tek u svetilištu, i da je tada priznao svoju pređašnju ludost, pokazuje da se realnost može spoznati samo duhovnim uvidom, a ne ljudskom logikom.

`Na koji način vam obećanje o Božjem sudu nad ovim svetom, i svim njegovim zlom, pruža utehu, iako toliko zla zasad ostaje nekažnjeno?`