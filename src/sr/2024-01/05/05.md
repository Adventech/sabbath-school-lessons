---
title:  Da li je njegovo obećanje zauvek propalo?    
date:  31/01/2024
---

`Pročitajte tekst Psalmi 77. Kroz koje iskustvo njegov autor prolazi?`

Psalam 77 počinje molbom Bogu za pomoć koja je praćena jadikovanjem i bolnim sećanjem na prošlost (Psalam 77,1-6). Psalmista se celim bićem žalosno okreće ka Bogu. On odbija da se uteši bilo kakvim olakšanjem osim onim koje dolazi od Boga.

Međutim, pomisao na Boga kao da pojačava njegovu muku. „Pominjem Boga, i uzdišem“ (Psalmi 77,3). Jevrejska reč hamah, „uzdisanje/ječanje“, često oslikava huk besnih voda (Psalmi 46,3). Slično tome, čitavo biće psalmiste nalazi se u stanju snažnog nemira.

Kako pomisao na Boga može da izazove tako jako osećanje uznemirenosti? Niz zabrinjavajućih pitanja odaje šta njega zapravo muči (Psalmi 77,7-9): Da li se Bog promenio? Može li Bog da izneveri svoj zavet?

Oštra suprotnost između Božjih spasonosnih dela u prošlosti i Božjeg prividnog odsustva u sadašnjosti dovodi do toga da se psalmista oseća napuštenim od Boga. Ako se Bog promenio, onda za psalmistu nema nade, a to je zaključak koji se on upire da odbaci.

U međuvremenu, psalmista ne može da spava jer ga Gospod drži budnim (Psalmi 77,4). To podseća na neke druge biblijske ličnosti čiju je nesanicu Bog u svojoj promisli upotrebio da bi sproveo svoje namere (1. Mojsijeva 41,1-8; Jestira 6,1; Danilo 2,1-3). Duga neprospavana noć navodi psalmistu da razmišlja o  Gospodnjim delima izbavljenja u prošlosti, ali sa novim uvidom (Psalmi 77,5.10). 

Uverenje koje psalmista dobija od Boga ne sastoji se u objašnjenju njegovih ličnih prilika, već više u potvrdi Božje vernosti i pouzdanosti (kao u slučaju Jova). Psalmista biva ohrabren da u veri čeka na Gospoda, znajući da je On onaj isti koji je činio čuda u prošlosti Izraela (Psalmi 77,11-18). Psalmista takođe shvata da „trag tvoj ne poznavaše se“ (Psalmi 77,19), pošto prepoznaje Božje vođstvo, čak i u situacijama u kojima Njegovo prisustvo nije očigledno ljudskim očima. On dolazi do spoznaje da je Bog istovremeno otkriven i sakriven, i zato hvali Gospodnje tajanstvene i suverene puteve.

`Setite se nekih trenutaka u prošlosti kada je Gospod delovao u vašem životu. Kako vam ta istina može pomoći da se bolje nosite sa onim sa čime se trenutno suočavate?`