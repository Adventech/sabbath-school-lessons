---
title:  Na pragu smrti
date:  29/01/2024
---

`Pročitajte sledeće tekstove: Psalmi 41,1-4; Psalmi 88,3-12 i Psalmi 102,3-5.11.23.24. Koja iskustva ti tekstovi opisuju? U kojoj meri možete da se povežete sa onim što je tu rečeno?`

Te molitve za spas od bolesti i smrti pokazuju da Božja deca nisu izuzeta od patnji ovog sveta. Ovi psalmi otkrivaju strašne nevolje koje su zadesile psalmistu. On je bez snage, vene kao trava, ne može da jede, kao da je bačen među mrtve, leži kao ubijeni u grobu, odbojan je svojim prijateljima, pati i očajan je. Koža mu je prionula za kosti.

Mnogi psalmi iznose pretpostavku da je Gospod dopuštao nevolje zbog neposlušnosti Izraela. Psalmista priznaje da greh može doneti bolest i zato on govori o oproštenju koje dolazi pre isceljenja (Psalmi 41,3.4). Međutim, neki psalmi, kao što su Psalam 88 i Psalam 102, priznaju da je nezaslužena patnja Božjeg naroda nepobitna životna činjenica, ma koliko je to teško razumeti.

U Psalmu 88, Bog je optužen da je psalmistu doveo do ivice smrti (Psalmi 88,6-8). Zapazite, međutim, da čak i kada izgovara najsmelije pritužbe, jadikovanje psalmiste očigledno je čin vere, jer suvereni Gospod, ako je i dopustio te nevolje, u stanju je i da obnovi dobrobit svog deteta.

Na pragu smrti psalmista se seća Božjih čuda, Njegove dobrote, vernosti i pravednosti (Psalmi 88,10-12). Dakle, uprkos svom osećaju da ga je Bog oborio, psalmista se i dalje drži Boga. Mada pati, on ne poriče Božju ljubav i svestan je da se njegovo spasenje nalazi jedino u Bogu. Njegovi apeli pokazuju da psalmista nije upoznat samo sa patnjom, već da veoma dobro poznaje i Božju blagodat i da to dvoje ne mora nužno uzajamno da se isključuje.

Ukratko, i to što Bog dopušta patnju i to što donosi oslobođenje predstavlja demonstraciju Njegovog vrhovnog suvereniteta. Svest o tome da Bog ima kontrolu uliva nadu. Kada čitamo Psalam 88 u svetlu Hristovog stradanja, zadivljeni smo dubinama Njegove ljubavi, zbog koje je bio spreman da prođe kroz vrata smrti radi čovečanstva.

`Setite se Isusa na krstu i svega što je On pretrpeo zbog greha. Kako bi ta činjenica, da je Bog u Hristu stradao gore nego bilo ko od nas, trebalo da nam pomogne da sačuvamo veru čak i u trenucima stradanja i iskušenja?`