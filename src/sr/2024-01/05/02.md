---
title:  Dani zla
date:  28/01/2024
---

`Pročitajte sledeće tekstove: Psalmi 74,18-22 i Psalmi 79,5-13. O čemu se tu radi?`

Psalmista nastoji da shvati veliku borbu između Boga i sila zla, i ukazuje na Božju nedokučivu strpljivost, kao i na Njegovu beskrajnu mudrost i silu.

Problem zla u psalmima prvenstveno je teološke prirode i neizbežno se dotiče pitanja o Bogu. Tako se uništenje Jerusalima i hrama uglavnom smatra svojevrsnim božanskim skandalom, s obzirom da je pružilo priliku neznabošcima da hule na Boga. Božje nasleđe (izraelski narod) je simbol Njegovog božanskog izbora i zaveta (5. Mojsijeva 4,32−38, 5. Mojsijeva 32,8, 9) koji nikada neće propasti. Pojam Božjeg nasleđa sadrži i jednu dimenziju u vezi sa poslednjim vremenom, jer će doći dan kada će svi narodi postati Božje nasleđe i pokloniti Mu se. Međutim, pomisao da su narodi sveta izvršili invaziju na Božje nasleđe dovodi u pitanje ta božanska obećanja.

Nema sumnje, psalmista priznaje da su gresi naroda narušili njihov zavetni odnos sa Bogom, čime su sami navukli na sebe sve te posledice (Psalmi 79,8.9). S tim u vezi, opstanak naroda zavisi isključivo od Božje milostive intervencije i obnavljanja zavetnog odnosa kroz iskupljenje od greha. Obraćanje Gospodu rečima: „Bože, spasitelju naš“, prenosi poruku da je On veran svojim zavetnim obećanjima (Psalmi 79,9). 

Međutim, važnija od promene sudbine Izraela je odbrana Božjeg karaktera u svetu (Psalmi 79,9). Ako bi zli postupci naroda prošli nekažnjeno, izgledalo bi da je Bog izgubio svoju moć (Psalmi 74,18-23; Psalmi 83,16-18; Psalmi 106,47). Tek kada Bog spase svoj narod, Njegovo ime će biti opravdano i uzvišeno.

Isti princip koji važi i danas, važio je i tada. Naši gresi, naše posrtanje, naša zla, mogu doneti loš ugled ne samo nama samima već, što je još gore, Bogu čije ime ispovedamo. Naši pogrešni postupci mogu imati štetne duhovne posledice i na naše svedočenje i misiju. Koliko se ljudi odvratilo od naše vere zbog postupaka onih koji ispovedaju Hristovo ime?

`„Božja čast i Hristova čast povezana je sa savršenstvom karaktera Njegovog naroda.“ – Elen G. Vajt, Čežnja vekova, str. 671 (original). Kako vi razumete tu važnu istinu, i šta bi ona trebalo da znači u vašem ličnom hrišćanskom životu?`