---
title:  Gde je Bog?
date:  30/01/2024
---

`Pročitajte sledeće tekstove: Psalmi 42,1-3; Psalmi 63,1; Psalmi 69,1-3 i Psalmi 102,1-7. Šta je to što psalmistu najviše boli? `

Psalmisti ne smetaju samo lične i zajedničke patnje, već isto tako, ako ne i više, Božji prividan nedostatak interesovanja za nevolje Njegovih slugu. Božje odsustvo doživljava se kao jaka žeđ u sušnoj zemlji (Psalmi 42,1-3; Psalmi 63,1) i kao smrtne muke (Psalmi 102,2-4). Psalmista se oseća udaljenim od Boga i poredi sebe sa usamljenom pticom. „Postadoh kao gem u pustinji; ja sam kao sova na zidinama. Ne spavam, i sjedim kao ptica bez druga na krovu“ (Psalmi 102,6.7). 

Pominjanje pustinje naglašava osećaj izolovanosti od Boga. Ptica koja sedi „bez druga na krovu“  nalazi se izvan svog gnezda, izvan svog odmorišta. Psalmista vapi Bogu „iz dubine“, kao da će ga progutati silne vode, i kao da tone u „u dubok glib“ (Psalmi 69,1-3; Psalmi 130,1). Te slike dočaravaju tešku situaciju iz koje nema izlaza, osim u slučaju božanske intervencije.

`Pročitajte sledeće tekstove: Psalmi 10,12; Psalmi 22,1; Psalmi 27,9 i Psalmi 39,12. Kako psalmista reaguje na Božje prividno odsustvo?`

Vredno je pažnje to što su psalmisti, suočeni sa Božjim ćutanjem, odlučili da ne ćute. Psalmisti nepokolebljivo veruju u molitvu, jer je molitva upućena živom i milostivom Bogu. Bog je i dalje tu, čak i kada je prividno odsutan. On je i dalje isti Bog koji ih je čuo u prošlosti, i zato su uvereni da ih i sada čuje.

Prilike u kojima Bog ćuti navode psalmiste da preispituju sebe i da Ga traže, ali uz ispovedanje greha i ponizne molitve. Oni znaju da Bog neće zauvek ćutati. Psalmi pokazuju da komunikacija sa Bogom mora da se nastavi, bez obzira na životne okolnosti.

`Šta možemo da naučimo iz načina na koji psalmista odgovara na Božje prividno odsustvo? Kako reagujete na trenutke kada vam izgleda da Bog ćuti? Šta održava vašu veru u takvim situacijama?`