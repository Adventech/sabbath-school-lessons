---
title:  Za dalje proučavanje
date:  02/02/2024
---

Pročitajte sledeće tekstove: Psalmi 56; Elen G. Vajt, „Radost u Gospodu“, *Put Hristu*, str. 115-126 (original).

Kao što su činili i psalmisti, pripadnici Božjeg naroda u svakom naraštaju zapitaju se s vremena na vreme kako da pevaju pesme Gospodnje u „zemlji tuđoj“ (Psalmi 137,4). Naša vera u Gospodnju suverenu vladavinu može biti dovedena u pitanje, ponekad ozbiljno, i možemo početi da se pitamo da li Bog zaista ima kontrolu, i da li je stvarno tako moćan i dobar kao što Sveto pismo kaže.

Biblijska vera često podrazumeva neizvesnost i nesigurnost u istoj meri kao i pouzdanje i uverenost. Ponekad neizvesnost i nesigurnost, posebno pri suočavanju sa zlom i Božjim prividnim odsustvom, mogu biti gotovo nepodnošljivi. Ipak, neizvesnost nikad ne sme postojati u vezi sa Bogom, Njegovim toplim i pravednim karakterom i Njegovom pouzdanošću. Psalmisti su ponekad nesigurni u pogledu budućnosti, ali u tim prilikama se često pozivaju na Božju neiscrpnu ljubav i vernost (Psalmi 36,5-10; Psalmi 89,2.8). 

I mi takođe treba da sledimo isti primer. „Uložite svu svoju snagu u to da gledate naviše, a ne naniže u svoje teškoće. Tako nikada nećete posustati na putu. Ubrzo ćete iza oblaka ugledati Isusa, kako pruža ruku da vam pomogne. I sve što tada treba da uradite jeste da i vi Njemu pružite ruku u jednostavnoj veri i dozvolite Mu da vas vodi. Kada steknete poverenje, tada ćete se, verom u Isusa, ispuniti i nadom.“ – Ellen G. White, *Testimonies for the Church*, vol. 5, pp. 578, 579.

Trenuci kada Bog „skriva svoje lice“ ne umanjuju efikasnost molitve. Naprotiv, te prilike podstiču psalmiste da se preispitaju, da se prisete Božjih spasonosnih dela iz prošlosti, i da traže Boga ispovedajući grehe i upućujući ponizne molitve (Psalmi 77,10-12; Psalmi 89,46-52). „Vera jača tako što dolazi u sukob sa sumnjama i suprotstavljenim uticajima. Iskustvo stečeno u takvim iskušenjima vrednije je od najskupljih dragulja.“ – Ellen G. White, *Testimonies for the Church*, vol. 3, p. 555. 

**Pitanja za razgovor:**

`1.	Koje pritiske su iskusili psalmisti pri suočavanju sa zlom? Sa kojim sličnim pritiscima ste se i vi suočili i kako ste se izborili s njima? Kako uspevate da sačuvate svoju veru u ovim vremenima?`

`2.	Gde da potražimo odgovore u trenucima kad naša vera u Boga dođe pod udar iskušenja ili ljudi koji pod uticajem sopstvene patnje dovode u pitanje Božju dobrotu i silu?`

`3.	Kako odgovarate na uobičajeno pitanje o postojanju zla u svetu koji je stvorio i održava svemogući Bog ljubavi? Kako motiv velike borbe pomaže da se bar donekle odgovori na taj izazov?`