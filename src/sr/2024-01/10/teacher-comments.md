---
title:  Pouke iz prošlosti
date:  08/03/2024
---

### PRVI DEO – OPŠTI PREGLED

**Ključni tekst:** Psalam 78,3.4

Sveto pismo nije filozofska knjiga, ispunjena ljudskim nagađanjima u vezi sa Božjim osobinama i učenjima. Biblija opisuje Gospodnje delovanje u ljudskoj istoriji od početka vremena. Zahvaljujući njoj možemo da naučimo ko je On i kakvi su Njegovi planovi za čovečanstvo. Mnogi kritičari Pisma spotiču se o ovu biblijsku istinu. Ne mogu da prihvate ideju da Bog deluje u ljudskoj istoriji. Oni odbacuju misao da je Stvoritelj uključen u ljudska pitanja. Priznati Njegovu uključenost bilo bi isto što i priznati da je On Vladar univerzuma, zakoniti Gospodar i suvereni vladar svakog ljudskog bića; i budući da je takav, moramo prihvatiti Njegovu vladavinu i Njegov zakon. Poslednje što sebično srce želi da prizna je da Bog traži njegovu ili njenu odanost ili božansku vlast nad ljudskim životom. 

Ove sedmice ćemo razmotriti kako su pisci psalama potvrdili Gospodnje delovanje u istoriji njihovog naroda.

### DRUGI DEO – KOMENTAR

**Istorija kao stub Pisma**

Kao što je spomenuto u uvodu, Biblija prikazuje izvršavanje namera Svevišnjega u ljudskim pitanjima od početka vremena. „U Božjoj reči zavesa je povučena u stranu, i možemo slobodno da gledamo, iza, iznad, i u svim igrama i sukobima ljudskih interesa, sila i strasti, kako oruđa Svemilostivoga tiho i strpljivo ostvaruju namere Njegove volje.“ (Elen Vajt, Vaspitanje, str. 173. original)

Od 1. Mojsijeve do Otkrivenja zapažamo izveštaj o iskupljenju. Sve što je Gospod učinio bilo je radi spasavanja izgubljenih duša. Ovaj cilj zapažamo u samom sadržaju Biblije: ona je knjiga o istoriji spasenja. Dok je 21 knjiga Biblije narativ po svojoj prirodi, ili sastavljena od izveštaja, ostatak knjiga – bilo da su proročanstva, poezija, književnost mudrosti, apokaliptička književnost ili pastoralne ili lične poslanice – takođe se odnose na izveštaje ili istoriju ili ih sadrže. 

Pismo u svojoj celosti temelji se na razumevanju da je njegov Autor živ i da pokreće zemaljske događaje i da deluje u njima. Sila biblijske poruke počiva na ovoj činjenici. Kada saznajemo, na primer, da Bog upravlja morem, vetrovima, velikom ribom, vinom, i crvom u izveštaju o Joni, znamo da ova četiri poglavlja nisu samo priča o nejasnoj prirodi koju je pisac zabeležio pre nekoliko hiljada godina. Ako nas Biblija nečemu uči, to je da Stvoritelj vlada nad prirodnim silama, i onda i sada. Ukoliko uklonimo istorijski deo iz Pisma, dobićemo verske priče koje nemaju silu da izvrše uticaj na naš sadašnji život. Nažalost, ova situacija je upravo ono što zapažamo u našem društvu danas. Biblija odbacuje takvo sekularno razmišljanje i potvrđuje da Gospod ne samo da deluje u istoriji, već da takođe ima dinamičan i spasonosan odnos sa svojim stvorenjima. 

**Istorija ispripovedana u poeziji**

Zanimljiva odlika Pisma je da su istorijski događaji često pripovedani u obliku poezije, kao što su i u prozi. Mi obično imamo tu unapred stvorenu ideju – nesumnjivo uslovljenu proučavanjem sekularne literature unutar naše kulture – da istorija treba da bude napisana samo formalnim stilom proze. U većini društava danas, poezija je rezervisana za izražavanje osećanja i ne smatra se prikladnom za ozbiljne spise ili istorijske teme.

Međutim, Sveto pismo prkosi svakom takvom književnom ograničenju ili klasifikaciji. Uporedite tekstove 2. Mojsijeva 14 i 15. Oba poglavlja govore o čudesnom razdvajanju Crvenog mora ali koriste različite književne forme za to. Izveštaj u 14. poglavlju se prevodi prozom, dok se izveštaj u 15. poglavlju prevodi poezijom. Pronalazimo istu tehniku i u tekstovima Sudije 4 i 5, u izveštaju o pobedi Devore i Varaka nad Javinom, carem iz Asora, i njegovom vojskom. Četvrto poglavlje je napisano u prozi, dok je peto poglavlje prevedeno poezijom. Poređenja između proze i poetskog izveštaja o istim događajima su poučna; ne treba da odbacimo istorijske događaje iz Psalama kao manje istorijske ili autentične samo zato što su iskazani poezijom. Poezija je legitiman način izražavanja koji su biblijski pisci koristili, pod nadahnućem Svetog Duha, da bi se obratili verniku u vezi s Božjim delovanjem i utvrdili njegovu veru. 

**Paradigmatična važnost Izlaska u Starom zavetu**

U Knjizi Psalama spominje se događaj, istaknut u šest pesama, na koji ćemo sada usmeriti svoju pažnju: u pitanju je Izlazak (Psalam 78,10-53; Psalam 80,8-11; Psalam 105,26-41; Psalam 106,7-33; Psalam 135,8-12; Psalam 136,10-22). Oslobođenje iz Egipta je, za Izrailj, simbol Božjeg izbavljenja od greha. U Psalmu 136 Izlazak je naporedo prikazan sa Stvaranjem kao dokaz Božje sile. Izlazak je temelj Deset zapovesti (2. Mojsijeva 20,2). Pasha, koja predstavlja sećanje na Izlazak, jeste izrailjska proslava Dana nezavisnosti. Međutim, Pasha je daleko više od samo građanske, političke ili vojne proslave, ona je duhovni praznik koji predskazuje još uzvišenije oslobođenje od strane Mesije. Izlazak predstavlja značajan vrhunac izrailjske istorije i prema tome odgovarajuću paradigmu Božjeg izbavljenja ljudske porodice od greha. Dalje, zbacivanje tlačitelja sa svog nepobedivog položaja u svetu; ogromna nevolja teške službe i ropstva; poniznost jednostavnog pastira koji je poslat kao oslobodilac; i zadivljujuća čuda koja je Svemogući izvršio da spase svoj narod takođe čini ovaj narativ epskom dramom bez premca.

Paradigma Izlaska se ponavlja u Novom Izlasku kada su se Jevreji vratili iz Vavilona u Judeju. Pavle nam kazuje da su najvažnije pouke koje Izlazak može da usadi u nas vera da će Bog izbaviti svoj narod iz ovog sveta greha, i nada u novi život u Isusu Hristu (1. Korinćanima 10,1-4). Sve pojedinosti Pashe (2. Mojsijeva 12; 3. Mojsijeva 23,4-8; 5. Mojsijeva 16,1-8) jesu senke stvari koje će doći (videti Kološanima 2,16.17), otkrivajući u slikama i simbolima stradanje i smrt Isusa Hrista. Sa ovom mišlju na umu, možemo bolje da shvatimo zašto se usredsređenost na Izlazak u Psaltiru širi izvan jevrejskog naroda i ima posebno značenje za vernike u vreme kraja. 

**Recite svojoj deci**

Božje delovanje u istoriji nudi nam još jednu važnu pouku, kao što psalmista kazuje: 

„Otvaram za priču usta svoja, kazaću stare pripovijetke. Što slušasmo i doznasmo, i što nam kazivaše oci naši, nećemo zatajiti od djece njihove, naraštaju poznom javićemo slavu Gospodnju i silu Njegovu i čudesa koja je učinio.“ (Psalam 78,2-4)

U starom Izrailju roditelji su vaspitavali decu govoreći im o Božjim delima o kojima su im kazivali njihovi oci. Roditeljima je bila data zapovest da ponavljaju ova dela spasenja svojoj deci: pogubljenje prvorođene muške dece u Egiptu (2. Mojsijeva 13,14-16); čuda učinjena prilikom Izlaska (5. Mojsijeva 6,20-25); prelazak preko reke Jordan (Isus Navin 4,20-24). Takvo kazivanje obuhvatalo je više od jednostavnog učenja simbola vere i zakona napamet. Ono što je ovakav oblik vaspitanja obuhvatao jeste misao da je snažno razumevanje istorije bilo najbolji način da sledeći naraštaj sačuva veru svojih roditelja. 

Postoji određena namera u zapovestima da učimo svoju decu. Treba da ih poučavamo događajima iz istorije spasenja na što je više moguće različitih i zanimljivih načina. Pismo, kao i Isusova svedočanstva, opominju nas da neprijatelj ulaže sve svoje snage da obmane umove ljudi, naročito učenih, i da ih navede da odbace istoričnost Pisma. Ako sotona uspe da nas uveri da je Biblija samo skup priča, mnogi vernici će biti uvučeni u neverovanje i, samim tim, okrenuće se zadovoljstvima ovoga sveta. 

**Nemojte zaboraviti svoju prošlost**

Često se kaže: „Ljudi koji zaborave svoju prošlost skloni su da je ponove.“ Slično tome, Duh proroštva kaže: „Nemamo se čega plašiti u budućnosti ako ne zaboravimo put kojim nas je Gospod vodio, kao i Njegove pouke iz prošlosti.“ (Elen Vajt, Događaji poslednjih dana, str. 72. original) Psalam 105,5 glasi: „Pamtite čudesa Njegova koja je učinio, znake Njegove i sudove usta Njegovijeh.“

Istorija je često beležena u vidu pesme da olakša njeno pamćenje i ulije biblijsku istinu u umove starog Izrailja. Mi možemo steći korist ukoliko primenimo ovu važnu istinu u svom životu. Ponavljanje čuda i dela proviđenja našeg svemoćnog Boga, kao što je zabeleženo u Pismu, i iz našeg ličnog iskustva, izvor je nadahnuća, vere i snage. 

**Bog je milostiv prema svom narodu**

Za pisce psalama, podsećati se „slave Gospodnje, i sile njegove i čudesa koja je učinio“ (Psalam 78,4) bilo je od najviše važnosti. Božja dela u prošlosti su sigurnost da će On spasiti svoj narod od sadašnjih i budućih nevolja (Psalam 80,7-11.19). Bog je veran i seća se svog svetog zaveta datog svom narodu (Psalam 105,42.43) da će im darovati Obećanu zemlju u nasledstvo (Psalam 105,44; Psalam 136,21.22). 

Naš Gospod je veran. On je uvek spreman da pokaže milost prema nama i našoj deci, uprkos našim greškama. Dakle, ne treba nikad da zaboravimo Njegovu ljubav prema nama i Njegovoj crkvi. 

**Slavite Gospoda i pevajte Mu**

Potrudimo se da unesemo duh proslavljanja našeg Stvoritelja u naše lično bogosluženje i obožavanje kao zajednice. Da bismo ostvarili ovaj cilj, trebalo bi sa poštovanjem i pažljivo da biramo muziku koja će osnažiti naše bogosluženje.

Letimičan pogled na tematski indeks na kraju pesmarice biće dovoljan da zapazimo široku lepezu himni hvale koje su nam dostupne. Mnoge crkve su blagoslovene mnoštvom instrumenata. Takođe, na bogosluženju na raspolaganju možemo imati poslednju reč tehnike.

Ali šta sve to znači ako nam nedostaje duh hvale koji nas opominju da imamo, kao u tekstovima Psalam 105,1-7; Psalam 106,1-3; i Psalam 135,1-7? Ovi tekstovi nisu poziv da budemo bučni, već oduševljeni  u proslavljanju Boga. Pozivaju nas da se usredsredimo na Božju milost i Njegova dela, kojima nema broja. Na osnovu toga, naloženo nam je da pevamo sa oduševljenjem u svom srcu, domu i crkvi.

**Gospod sudi svom narodu**

„Jer će suditi Gospod narodu svojemu“ (Psalam 135,14) jedna je od najvažnijih tema u Psalmu 135. U ovoj pesmi psalmista naglašava kako je Bog oslobodio svoj narod iz Egipatskog ropstva (Psalam 135,8-14). Međutim, izbavljenje Božjeg naroda ne predstavlja samo presudu Egiptu, već rezultira opravdanjem Božjeg naroda. Mi kaznu obično smatramo posledicom suda, ali ovaj psalam nas podseća da Božji sud daruje blagoslove i milost Njegovom vernom narodu. Izlazak je suštinsko ispoljavanje ove istine. 

### TREĆI DEO – PRIMENA U ŽIVOTU

Sledi sažetak važnih misli iz lekcije za ovu sedmicu. Podelite ih sa svojim razredom:

1) Gospod je lični Bog. Pored toga, Gospod Starog zaveta je blisko uključen u događaje ljudskih bića.

2) Bog deluje čak i danas: ako je delovao u korist svog naroda u prošlosti, nema razloga da to ne čini i danas. Naša je prednost da vidimo Njegova dela u svom svakodnevnom životu. 

3) Svaki događaj u ljudskom životu je u Njegovim rukama: naša lična iskutva, postupci i odluke naše crkve, upravljanje našom zemljom – On svime upravlja i sve vodi.

Slavite Gospoda što je naš Bog stvarna Ličnost i naš Prijatelj!