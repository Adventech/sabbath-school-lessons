---
title:  Za dalje proučavanje
date:  08/03/2024
---

Pročitajte Dela 7 i Jevrejima 11. Šta je, prema Novom zavetu, krajnji cilj Božjeg suverenog vođenja Njegovog naroda tokom istorije? 

Istorijski psalmi su snažno svedočanstvo o Božjoj vernosti prema Njegovom narodu. Svaki događaj u istoriji Božjeg naroda bio je korak po proviđenju, koji je vodio ka konačnom ispunjenju božanskog obećanja o Spasitelju sveta u ličnosti Isusa iz Nazareta. Čak su i iskušenja, koja su često zbunjivala Božji narod i navodila ih na pomisao da ih je Bog napustio, bila pod Božjom suverenom kontrolom kao deo Njegovog proviđenja, jer je Bog vrhovni Gospodar istorije. Psalmista vešto iznosi istinu da čak ni ljudsko neverstvo ne može Boga da spreči da ostane veran svom narodu i ispuni svoja obećanja. Međutim, nepokajani pojedinci i grupe bili su isključeni iz zavetnih blagoslova, a njihov neslavni kraj služi kao trajno upozorenje o tome kako život bez ili protiv Boga uništava ljude.

Psalmi ohrabruju Božju decu svih vremena da svoje nade polažu u Gospoda i da Mu ostanu verni. „Nemamo čega da se plašimo u budućnosti, ako ne zaboravimo kako nas je Gospod vodio i čemu nas je učio u prošlosti.“ – Ellen G. White, *Life Sketches of Ellen G. White*, p. 196.

Da bi se Božji narod neustrašivo kretao napred, on mora da poznaje činjenice iz svoje istorije. Elen G. Vajt je savetovala ver­nicima da čitaju Psalme 105 i 106 „makar jedanput sedmično.“ – *Testimonies to Ministers and Gospel Workers*, p. 98. 

Istorija Božjeg naroda pokazuje da nijedno obećanje koje je Bog dao u svojoj Reči neće ostati neispunjeno. To uključuje i božanska obećanja o sadašnjoj brizi za svakog pojedinca i obećanja za budućnost – o drugom dolasku Isusa Hrista, koji će uspostaviti Božje carstvo pravde i mira na novoj zemlji.

**Pitanja za razgovor:**

`1.	Kakve blagoslove donosi sećanje na Božje verno vođstvo Njegovog naroda tokom istorije? Kakve su posledice zaboravljanja ili zanemarivanja pouka iz prošlosti? Kako možemo isti princip da primenimo na sebe, kao na Crkvu koja je pozvana da čini sve ono što je i drevni Izrael bio pozvan da čini?`

`2.	Kako nas psalmi ohrabruju da prepoznamo Božje staranje po proviđenju u našem životu, i da pokažemo strpljenje i poverenje u Božje suverene puteve, čak i kad nam nije lako da razumemo zašto se neke stvari dešavaju tako kako se dešavaju?`

`3.	Kako se možemo potruditi da proučavanje istorije Božjeg naroda zauzme istaknutije mesto u našem ličnom i zajedničkom bogosluženju? Kako da uložimo svestan napor da svojoj deci više govorimo o novijoj istoriji Božjeg naroda?`