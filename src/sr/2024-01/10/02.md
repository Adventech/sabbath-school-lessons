---
title:  Gospodnja nezaustavljiva vernost
date:  03/03/2024
---

`Pročitajte tekst Psalmi 78. Koje su tri ključne istorijske epohe istaknute u tom psalmu? Koje pouke, koje se iznova ponavljaju, Asaf izvlači iz svakog od tih perioda?`

Ti osvrti na prošlost Izraela iznose na videlo Božju vernost i neverstvo naroda. Oni bi takođe trebalo da pouče dolazeće generacije da ne ponavljaju greške svojih predaka, već da se uzdaju u Boga i da ostanu verni Njegovom zavetu. Psalmista koristi istorijski izveštaj kao parabolu (Psalmi 78,2), što znači da bi ljudi trebalo duboko da razmišljaju o poruci tog psalma i da sami za sebe tragaju za njegovim značenjem. Stih Psalmi 78,2 je proročki opis Isusovog metoda poučavanja putem parabola (Matej 13,34.35).

Psalam se takođe osvrće na vreme izlaska iz Egipta (Psalmi 78,9-54), naseljavanja Hanana (Psalmi 78,55-64), i vladavine cara Davida (Psalmi 78,65-72). On prikazuje Gospodnja slavna dela i otkriva posledice kršenja zaveta sa Bogom od strane naroda. Izraelska istorija beleži mnoge oblike neverstva naroda prema Bogu, a naročito njihovo idolopoklonstvo (Psalmi 78,58). 

Psalmista, međutim, naglašava gde se nalazi koren izraelskog neverstva – zaboravili su šta je Bog učinio za njih, nisu Mu verovali, iskušavali su Boga (Psalmi 78,18.41.56), bunili se protiv Njega, nisu se držali Njegovog zakona, Njegovog zaveta, ni Njegovih svedočanstava (Psalmi 78,10.37.56). Naglašavajući te konkretne oblike neverstva, psalmista poručuje da je odbacivanje Izraela tokom istorije bilo posledica jednog jedinog suštinskog greha, naime, propuštanja naroda da se osloni na Gospoda (Psalmi 78,7.8). 

Kad čitamo taj psalam, ostajemo zapanjeni upornom tvrdoglavošću i duhovnim slepilom naroda, nasuprot Gospodnjem beskrajnom strpljenju i Njegovoj blagodati. Kako to da je svaka nova generacija bila tako spora u učenju? 

Ali pre nego što postanemo suviše kritični prema prošlim generacijama, trebalo bi da razmislimo o sebi. Zar nismo i mi isto tako zaboravni kad je reč o Božjim čudima iz prošlosti, i skloni da zanemarimo Njegove zavetne zahteve? Psalmi ne ohrabruju ljude da se oslanjaju na sopstvena dela. Naprotiv, Psalam 78 pokazuje ispraznost ljudske volje ukoliko ona nije utemeljena na stalnoj svesti o Božjoj vernosti i prihvatanju Njegove blagodati. Neuspešne bitke Božjeg naroda (Psalmi 78,9.62-64) potvrđuju pouku ovog psalma da su ljudski napori, ako nismo verni Bogu, osuđeni na neuspeh.

`Šta ste naučili, ili je trebalo da naučite, iz svojih grešaka u prošlosti?`