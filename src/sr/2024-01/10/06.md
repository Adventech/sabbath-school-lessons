---
title:  Gospodnja nadmoć u istoriji
date:  07/03/2024
---

`Pročitajte tekst Psalmi 135. Koji su istorijski događaji istaknuti u tom psalmu? Koje pouke psalmista izvlači iz njih?`

Psalam 135 poziva Božji narod da hvali Gospoda zbog Njegove dobrote i vernosti pokazane prilikom stvaranja (Psalmi 135,6.7), tokom istorije spasenja Izraela u vreme Izlaska (Psalmi 135,8.9), i osvajanja Obećane zemlje (Psalmi 135,10-12). 

Gospod je pokazao svoju blagodat time što je izabrao izraelski narod za svoju „dragocenu svojinu“ (Psalmi 135,4, NSP). „Dragocena svojina“ ukazuje na jedinstven zavetni odnos između Gospoda i Njegovog naroda (5. Mojsijeva 7,6-11; 1. Petrova 2,9.10). Izbor Izraela zasnivao se na Gospodnjoj suverenoj volji, tako da Izrael nema razloga da se oseća nadmoćnije u odnosu na druge narode. Tekst Psalmi 135,6.7 pokazuje da Gospodnje suverene namere za ovaj svet nisu počele od Izraela, već od Stvaranja. Prema tome, Izrael bi trebalo ponizno da ispunjava ulogu koja mu je dodeljena u Božjim spasonosnim planovima za ceo svet.  

Prepričavanje Božjih velikih dela u korist Njegovog naroda (Psalmi 135,8-13) kulminira obećanjem da će Bog „suditi“ svom narodu i da će se smilovati na njih (Psalmi 135,14). Sud koji se tu pominje je Božja odbrana potlačenih i siromašnih (Psalmi 9,4; Psalmi 7,8; Psalmi 54,1; Danilo 7,22). Obećanje glasi da će se Gospod zauzeti za svoj narod i odbraniti ga (5. Mojsijeva 32,36). Dakle, cilj 135. Psalma jeste da podstakne Božji narod da se uzda u Gospoda i da ostane veran svom zavetu s Njim.

Gospodnja vernost Njegovom narodu navodi psalmistu da još jednom potvrdi ništavnost idola i jedinstvenu nadmoćnost Gospoda u svetu (Psalmi 135,15-18). Oslanjanje na idole ostavlja njihove obožavaoce beznadežnim i nemoćnim kao što su i oni sami (Psalmi 135,18). Psalam pokazuje da Boga treba hvaliti i kao Stvoritelja i kao Spasitelja svog naroda. To je divno izraženo preko dve komplementarne (uzajamno dopunjujuće) verzije četvrte zapovesti iz Dekaloga (2. Mojsijeva 20,8-11; 5. Mojsijeva 5,12-15). Budući da je Božja moć, koja se pokazala tokom stvaranja i istorije, bez premca u svetu, Božji narod uvek treba da se oslanja na Njega i da samo Njega obožava. Mi, dakle, treba da obožavamo samo Njega, kao svog Stvoritelja i Iskupitelja, a obožavanje bilo čega ili bilo koga drugog, predstavlja idolopoklonstvo.

`Kako možemo biti sigurni da nemamo neke idole u svom životu? Zašto bi padanje u idolopoklonstvo moglo biti lakše nego što mislimo?`