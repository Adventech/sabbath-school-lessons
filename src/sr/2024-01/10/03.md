---
title:  Podsećanje na istoriju i slavljenje Boga
date:  04/03/2024
---

`Pročitajte tekst Psalmi 105. Koji se istorijski događaji, i pouke koje se iz njih mogu izvući, posebno ističu u ovom psalmu?`

Psalam 105 podseća na ključne događaje koji su oblikovali zavetni odnos između Gospoda i Njegovog naroda, Izraela. On se usredsređuje na Božji zavet sa Avramom, da će njemu i njegovim potomcima dati Obećanu zemlju, i na to kako se ovo obećanje, potvrđeno Isaku i Jakovu, delovanjem proviđenja ispunilo preko Josifa, Mojsija i Arona, kao i u vreme osvajanja Hanana. Ovaj psalam pruža nadu Božjem narodu svih generacija, jer Božje čudesno delovanje u prošlosti predstavlja potvrdu Božje nepromenljive ljubavi prema Njegovom narodu u svim vremenima (Psalmi 105,1-5.7.8).

Psalam 105 je sličan Psalmu 78 (pogledajte jučerašnje proučavanje) u tome što naglašava Božju vernost Njegovom narodu tokom istorije, i to s namerom da proslavi Boga, a ljude podstakne na vernost. Međutim, za razliku od Psalma 78, Psalam 105 ne pominje greške naroda iz prošlosti. Svrha ovog psalma je drugačija.

U Psalmu 105, istorija se prepričava kroz život najvećih izraelskih patrijaraha, i pri tom se ukazuje na  Božje vođstvo i promisao, kao i strpljivo podnošenje nevolja s njihove strane. Istrajnost i odanost patrijaraha bile su bogato nagrađene. Na taj način, Psalam 105. poziva ljude da se ugledaju na veru patrijaraha i da s poverenjem čekaju na Božje izbavljenje u svoje vreme.

Psalam 105 u jednom delu ima ton himne (Psalmi 105,1-7), čime se ističe da Božji narod treba da poznaje činjenice iz svoje istorije da bi istinski slavio Boga. Istorija pruža istovremeno i potvrdu naše vere i bezbroj razloga za slavljenje Boga.

Vernici se oslovljavaju kao seme Avramovo i deca Jakovljeva (Psalam 105,6), na osnovu čega se smatraju ispunjenjem Božjeg obećanja Avramu da će od njega načiniti veliki narod (1. Mojsijeva 15,3-6). Psalmista time naglašava kontinuitet između patrijaraha i narednih generacija Božjeg naroda. On takođe ističe da su „po svoj... zemlji sudovi njegovi“ (Psalam 105,7; italik dodat), čime opominje vernike da ne zaborave da je „Bog naš“ ujedno i suvereni Gospodar celog sveta, i da se Njegovo milosrđe proteže na sve narode (Psalmi 96,1; Psalmi 97,1). To je, očigledno, poziv na odanost svakoj generaciji vernika.

`Kako bi mi, kao adventisti sedmog dana, trebalo da vidimo sebe u toj ljudskoj lozi – od Avrama pa nadalje? (Videti Galatima 3,29.) Koje pouke treba da naučimo iz te istorije?`