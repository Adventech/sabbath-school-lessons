---
title:  Podsećanje na istoriju i pokajanje
date:  05/03/2024
---

`Pročitajte tekst Psalmi 106. Koji se istorijski događaji, i pouke koje se iz njih mogu izvući, posebno ističu u ovom psalmu?`

Psalam 106 takođe priziva u sećanje značajne događaje iz istorije Izraela, uključujući izlazak iz Egipta, boravak u pustinji i život u Hananu. On podseća na mrske grehe očeva, koji su svoj vrhunac doživeli u generaciji koja je odvedena u izgnanstvo. Prema tome, ovaj psalam je gotovo sigurno napisan, ili dok je narod bio u Vavilonu, ili nakon što se vratio kući, a psalmista je, vođen Svetim Duhom,prepričao Božjem narodu te istorijske događaje, zajedno sa poukama koje je trebalo da nauče iz njih. 

I ovaj psalam, kao i mnogi drugi, ukazuje na Božju vernost Njegovom zavetu blagodati, u skladu s kojim je spasavao svoj narod u prošlosti (Psalam 106,45). On izražava nadu da će Bog ponovo pokazati naklonost prema svom narodu koji se kaje, i sabrati ga iz rasejanja među narodima (Psalam 106,47). Molba za sadašnje oslobođenje nije samo pusta želja, već molitva vere zasnovana na dokazima o tome kako ih je Bog izbavljao u prošlosti (Psalmi 106,1-3), i na poznavanju nepokolebljivog karaktera Božje vernosti zavetu koji je uspostavio sa svojim narodom.

Sećanje na istorijske neuspehe Izraela u Psalmu 106, sastavni je deo narodnog priznanja sopstvenih greha i spoznaje da nisu ništa bolji od svojih predaka. Sadašnja generacija čak priznaje da je gora od svojih predaka, jer je znala za posledice njihovih bezakonja, i za to kako je Bog pokazivao svoje veliko strpljenje i blagodat spasavajući ih, iako su nekada namerno išli zlim putevima. Ako je to važilo za njih, zapitajte se koliko više to važi za nas danas, koji imamo takvo otkrivenje Božjeg karaktera i Njegove spasonosne blagodati, kakvo se pokazalo u Isusovoj ličnosti i na krstu.

Dobra vest u Psalmu 106 je to da Božja postojana ljubav uvek premašuje ljudske grehe (Psalmi 106,8-10.30.43-46). Ključna uloga koju su Mojsije i Fines odigrali u odvraćanju Božjeg gneva, upućuje na značaj Hristovog posredovanja u korist vernika. Samo lični doživljaj Božje blagodati može da pretvori jednu priču iz prošlosti u našu priču.

`Stih Psalmi 106,13 kaže: „Brzo zaboraviše djela njegova, i ne počekaše volje njegove.“  Zašto je i nama tako lako da se ponašamo na isti način u svom životu?`