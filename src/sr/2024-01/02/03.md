---
title:  Uzdanje u vreme nevolje 
date:  08/01/2024
---

Svi hrišćani su iskusili i dobro znaju za trenutke očajanja i patnje, trenutke kada su se pitali šta to Gospod radi, ili zašto dozvoljava da im se to dešava. I sami psalmisti prolazili su kroz nešto slično. A oni su, posredstvom božanskog nadahnuća, i zabeležili to što su doživeli.	

`Pročitajte tekst Psalmi 44. Šta nam on govori i zašto je to bitno za vernike svakog vremena?`

Izbor psalama prikladnih za crkveno bogosluženje često odražava našu isključivost kad je reč o raspoloženjima i rečima koje smo spremni da iskažemo u našim zajedničkim molitvama. Takvo sužavanje izbora može biti pokazatelj naše nesposobnosti ili ustručavanja da pomenemo i mračne realnosti života. Mada se ponekad, kad nas zadesi patnja, osećamo kao da Bog prema nama postupa nepravedno, ipak ne smatramo prikladnim da te svoje misli izrazimo tokom javnog bogosluženja, pa čak ni u tajnoj molitvi.

To ustručavanje moglo bi dovesti do toga da nam promakne pravi smisao bogosluženja. Propuštanje da iskreno i otvoreno izrazimo svoja osećanja i stavove pred Bogom u molitvi često nas ostavlja u ropstvu sopstvenih osećanja. To nas takođe sprečava da s poverenjem i uzdanjem pristupimo Bogu. Međutim, izgovaranje psalama u molitvi, pruža nam sigurnost da se, tokom molitve i bogosluženja, od nas ne očekuje da isključujemo i poričemo sopstveno iskustvo.

Psalam 44, na primer, može da pomogne vernicima da slobodno i na pravi način izraze kako se osećaju kada stradaju iako su nedužni. Kada se mole nad psalmima, ljudi mogu lakše da iskuse slobodu izražavanja tokom molitve. Psalmi nam pružaju reči koje niti uspevamo da nađemo niti se usuđujemo da izgovorimo. „Ne otstupi natrag srce naše, i stope naše ne zađoše s puta tvojega. Kad si nas bio u zemlji zmajevskoj, i pokrivao nas sjenom smrtnijem“ (Psalmi 44,18.19).

Zapazite, međutim, kako 44. Psalam počinje. Njegov pisac govori o tome kako je Bog, u prošlosti, učinio velike stvari za svoj narod. Zato se on uzda u Boga, a ne „u luk svoj“ (Psalmi 44,6). 

Uprkos tome, nevolje ipak pogađaju Božji narod. Spisak jada i žalopojki dugačak je i bolan. Ali i pored svega toga, psalmista vapi da ih Bog  izbavi, i to da ih „izbavi... radi milosti svoje“ (Psalmi 44,26). Odnosno, čak i usred nevolje, on je svestan realnosti Božjeg postojanja i Njegove ljubavi.

`Kako vam oslanjanje  na prošla vremena, kada se Božje prisustvo osećalo veoma jasno, može pomoći da se nosite sa vremenima u kojima vas nevolje navode na pomisao da je Bog daleko?`