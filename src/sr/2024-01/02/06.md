---
title:  O, obnovi nas ponovo
date:  11/01/2024
---

`Pročitajte tekst Psalmi 60,1-5. Šta mislite, pod kojim okolnostima bi ovaj psalam bio prikladna molitva? Kako možemo imati koristi od psalama tužbalica čak i u radosnim periodima života?`

Na psalme tužbalice uglavnom se gleda kao na molitve ljudi koji prolaze kroz neki težak period, bilo u fizičkom, psihičkom ili duhovnom smislu. Ili u svakom smislu.

Međutim, to ne znači da treba izbegavati ove psalme, čak i u dobrim vremenima. Ponekad nema nikakvih dodirnih tačaka između reči nekog psalma i sadašnjeg  iskustva vernika. Ipak, psalmi tužbalice mogu biti od koristi i vernicima koji trenutno ne prolaze ni kroz kakve nevolje.

Prvo, oni nas čine svesnijim da je patnja deo opšteg ljudskog iskustva i da pogađa i pravedne i zle. Psalmi nas uveravaju da Bog ima kontrolu nad događajima, i da nam daje snagu i rešenja u trenucima nevolje. Čak i u ovom psalmu, čak i usred nevolje („Zatresao si zemlju“, Psalmi 60,2), psalmista pokazuje nepokolebljivu nadu u Božje izbavljenje.

Drugo, psalmi tužbalice uče nas saosećanju prema stradalnicima. Kada izražavamo svoju sreću i zahvalnost Bogu, posebno u javnom domenu, moramo imati u vidu i one manje srećne od nas. Naravno, možda je nama sada dobro, ali ko od nas ne zna za ljude, kojih ima svuda oko nas, a koji strašno pate? Izgovaranje takvih psalama u molitvi može nam pomoći da ne zaboravimo one koji prolaze kroz teškoće. Psalmi treba da izazovu u nama saosećanje i želju da služimo onima koji pate, kao što je Isus to činio.  

„Ovaj svet je jedan ogromni karantin, ali Hristos je došao da isceli bolesne, da objavi izbavljenje sotoninim zarobljenicima. On je u sebi nosio zdravlje i snagu. Davao je svoj život bolesnima, napaćenima, onima koji su bili opsednuti demonima. Nije odbijao nikoga ko je došao da primi Njegovu isceliteljsku silu. Znao je da su oni koji su Ga molili za pomoć sami navukli bolest na sebe, a ipak nije odbijao da ih isceli. A kada bi Hristova sila ušla u te uboge duše, one su bivale osvedočene o greh, i  tako su  mnogi bili izlečeni od svoje duhovne, kao i od fizičkih bolesti. Evanđelje i dalje ima istu moć, pa zašto ne bismo i danas videli iste rezultate?“ – Ellen G. White, *Welfare Ministry*, pp. 24, 25.

`Kome od vaših poznanika su, upravo sada, potrebne ne samo vaše molitve već  i vaša aktivna služba?`