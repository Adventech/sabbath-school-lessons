---
title:  Psalam očajanja
date:  09/01/2024
---

Izgovaranje psalama u molitvi ima i druge prednosti osim što omogućava vernicima da slobodno izraze svoje molitve. Psalmi dovode njihovo iskustvo u sklad sa Božjim standardima, i čine ga podnošljivim, unoseći nadu i sigurnost u Božje prisustvo.

`Pročitajte tekst Psalmi 22. Šta možemo naučiti na osnovu tog  psalma kad je reč o poverenju u Boga usred velike patnje?`

Izrazi tugovanja u stihu Psalmi 22,1 mogu pomoći ožalošćenim ljudima da izraze svoj bol i osećaj usamljenosti: „Bože, Bože moj! zašto si me ostavio udaljivši se od spasenja mojega, od riječi vike moje?“

Te reči su, naravno, postale poznate među hrišćanima, jer ih je  i sam Isus, dok je bio na krstu, izgovorio, pokazujući nam koliko su psalmi bili suštinski bitni za Njegovo lično iskustvo (videti Matej 27,46).

Međutim, čak i usred patnji i iskušenja, izgovorene su i sledeće reči: „Kazujem ime tvoje braći; usred skupštine hvaliću te“ (Psalmi 22,22). 

Drugim rečima, iako se takva osećanja možda ne podudaraju sa njegovom trenutnom dilemom, psalmista i dalje izražava svoju veru u Boga, i izjavljuje da će, bez obzira na sve, i dalje slaviti Boga.

Poenta je u tome da nas psalmi, dajući nam reči kojima treba da se molimo, uče da uperimo pogled dalje od svoje trenutne situacije i da, verom, gledamo na vreme kada će naš život biti obnovljen Božjom blagodaću.

Na taj način, izgovaranje psalama u molitvi dovodi vernike do novih duhovnih horizonata. Psalmi dopuštaju vernicima da izraze svoja osećanja i shvatanja, ali ih ne ostavljaju tamo gde se trenutno nalaze, već ih navode da svoje breme bola, razočaranja, besa i očaja odbace pred Bogom i da se oslone na Njega, bez obzira na okolnosti.

Pomak od jadikovke ka slavopoju, što se može uočiti u mnogim psalmima, ukazuje na duhovni preobražaj koji vernici doživljavaju kada prime božansku blagodat i utehu tokom molitve. 

`Kako možemo naučiti da gledamo dalje od svojih neposrednih iskušenja i da se uzdamo u Božju dobrotu, sa čime god da se trenutno suočavamo?`