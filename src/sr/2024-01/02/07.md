---
title:  Za dalje proučavanje
date:  12/01/2024
---

Pročitajte stih Psalmi 42,8 i poglavlje pod naslovom „Pesništvo i pesma“, str. 159-168 (original), iz knjige *Vaspitanje* od Elen G. Vajt. Na koji način su, prema tim nadahnutim tekstovima, molitva i pesma povezane? 

Elen G. Vajt opisuje Davidove pokajničke psalme (na primer, 51. Psalam) kao jezik njegove duše, i molitve koje ilustruju prirodu iskrenog  žaljenja zbog greha (videti *Put Hristu*, str. 24, 25, original). Ona ohrabruje vernike da uče napamet tekstove iz Psalama, kao način za negovanje svesti o Božjem prisustvu u njihovom životu, i ističe Isusov običaj da uzdiže svoj glas u psalmima pri suočavanju sa iskušenjem i strahom. Ona takođe primećuje: „Koliko su puta reči svete pesme otpečatile izvore pokajanja i vere, nade, ljubavi i radosti u duši!... Mnoge pesme su u stvari molitve.“ – Vaspitanje, str. 162-168 (original).

Kada se molimo i pevamo psalme, mi preuzimamo na sebe upornost, smelost, hrabrost i nadu psalmista. Oni nas podstiču da nastavimo svoje duhovno putovanje i teše nas da nismo sami. I drugi ljudi su, poput nas, prošli kroz neka mračna vremena, a ipak su, Božjom blagodaću, izašli kao pobednici. U isto vreme, Psalmi nam pružaju uvid u Hristovo svesrdno posredovanje za nas, jer On uvek živi da bi se molio za nas (Jevrejima 7,25).

Uključivanje psalama u molitve i bogosluženje čini zajednicu vernika svesnom čitavog spektra ljudskog iskustva, i uči ih kako da različite aspekte tog iskustva primene u bogosluženju. Psalmi su božansko-ljudske molitve i pesme. Iz tog razloga, dosledno uključivanje psalama u bogosluženje dovodi zajednicu vernika u središte Božje volje i moćne isceljujuće blagodati.

**Pitanja za razgovor:**

`1.	Zašto spontana, neusmeravana molitva nije jedini način moljenja Bogu? Kako naš molitveni život može biti obogaćen psalmima, biblijskim molitvama?`

`2.	Kako psalmi mogu da obogate naše zajedničko molitveno iskustvo? Razgovarajte o nekim praktičnim načinima na koje vaša lokalna crkva može da podstakne upotrebu psalama u svojim bogosluženjima.`

`3.	Šta Psalmi otkrivaju o složenosti ljudskog hodočašća vere i o sili Božje isceljujuće blagodati?`