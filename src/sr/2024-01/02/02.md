---
title:  Negovanje upotrebe psalama u molitvi
date:  07/01/2024
---

`Pročitajte sledeće tekstove: Psalmi 105,5; Kološanima 3,16 i Jakov 5,13. Koje mesto Psalmi zauzimaju u vernikovom iskustvu bogosluženja? `

Jednostavan način na koji možemo uvesti psalme u svoj svakodnevni život jeste da svakog dana posvetimo vreme čitanju jednog psalma, počevši od prvog, a onda da pratimo redosled dat u Psaltiru. Drugi način je da čitamo psalme koji odgovaraju našoj trenutnoj situaciji, kakva god ona bila – postoje psalmi oplakivanja, psalmi zajedničkih jadikovki, psalmi zahvalnosti, himne, pokajnički psalmi, psalmi mudrosti (traženje Božje mudrosti i vođstva), istorijski psalmi, psalmi koji izražavaju gnev i ogorčenost, i hodočasnički psalmi. Tokom ovog tromesečja, osvrnućemo se na mnoge od njih i proučavaćemo psalme u kontekstu u kom se pojavljuju. 

Kako, dakle, treba čitati Psalme?

Najpre pročitajte psalam, uz jednostavno razmišljanje, a zatim se pomolite. Razmišljanje o psalmu podrazumeva razmatranje njegovih različitih aspekata – načina na koji se psalmista obraća Bogu i njegovih razloga za molitvu. Zapitajte se u kom smislu vaša situacija odgovara iskustvu psalmiste i kako bi taj psalam mogao da vam pomogne da jasno izrazite sopstveno iskustvo. Bićete zapanjeni koliko često ćete moći da se povežete sa onim što ste pročitali i da se prepoznate u tome.

Ako vas nešto u psalmu muči, razmislite, na primer, da li taj psalam ispravlja vaše trenutne lažne nade u vezi s nečim sa čim se suočavate. Razmislite o poruci tog psalma u svetlu Hristove ličnosti, Njegovog spasonosnog dela i dugoročne nade koju nam Hristovo delo nudi. Kao što znamo, ili bi trebalo da znamo, uvek je dobro da sve u Bibliji sagledavamo u svetlu Hrista i krsta.

Takođe, potražite nove motive za molitvu koje vam taj psalam pruža i razmislite o njihovom značaju za vas lično, za vašu crkvu i ovaj svet. Tražite od Boga da svoju Reč utisne u vaš um i srce. Ako psalam odgovara situaciji nekoga koga poznajete, posredujte u molitvi za tu osobu. U suštini, psalmi pokrivaju mnogo životnih aspekata, i mi možemo biti uveliko obogaćeni ako ih čitamo i ako upijamo u svoje srce ono što nam govore.

`Šta znači dopustiti da se „riječ Hristova... bogato useli među vas“ (Kološanima 3,16)? Zašto je čitanje Biblije prvi i najbitniji korak u tom iskustvu?`