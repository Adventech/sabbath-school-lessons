---
title:  Od očajanja do nade
date:  10/01/2024
---

Svi smo se verovatno suočili sa trenucima kad nam je izgledalo da je prisustvo Boga veoma daleko od nas. Ko nije ponekad pomislio: Kako je ovo moglo da se dogodi?

Psalmisti, ljudi poput nas ostalih, suočavali su se sigurno sa sličnim stvarima. Mada je tačno da nas ponekad naši gresi dovode u nevolju, u drugim prilikama to nam izgleda kao velika nepravda, i čini nam se da nismo zaslužili to sa čim se suočavamo. A opet, ko se nije ponekad tako osećao?

`Pročitajte tekst Psalmi 13. Koja dva preovlađujuća raspoloženja možete da prepoznate u tom psalmu? Šta mislite, koja je odluka dovela do tako krupne promene u razmišljanjima psalmiste?`

„Dokle ćeš me, Gospode, sasvijem zaboravljati? dokle ćeš odvraćati lice svoje od mene?“  (Psalmi 13,1). I ponovo, ko nije ponekad gajio takve misli, koliko god pogrešne one bile? (Da li Bog ikada zaboravlja ikoga od nas?)

Dakle, 13. Psalam nas upućuje u  to kako da izbegnemo još jednu uobičajena grešku, a to je da se u molitvi usredsredimo na sebe i svoje probleme. Taj psalam može da preobrazi način na koji se molimo, jer nas navodi da se ponovo uverimo u pouzdanu i nepromenljivu prirodu Božjeg odnosa prema Njegovom narodu.

Tačno je da ovaj psalam počinje jadikovanjem i žalbama, ali se tako ne završava. I to je ono što je ključno.

Psalam nas navodi na svesnu odluku da se oslonimo na Božju iskupiteljsku silu (Psalmi 13,5), da bi naš strah i strepnja (Psalam 13,1-4) postepeno ustupili  mesto Božjem spasenju, i da bismo počeli da doživljavamo promenu od jadikovke do slavopoja , od očaja do nade (Psalmi 13,5.6).

Međutim, samo ponavljanje reči psalama, bez udubljivanja u njihovo značenje, neće dovesti do  autentičnog preobražaja, što je zapravo cilj njihove upotrebe. Kada se molimo izgovarajući psalme, treba da tražimo Svetog Duha, da nam omogući da i postupamo na način koji psalam zahteva. Psalmi su Božja Reč kojom se karakter i postupci vernika menjaju, a ne obična informacija. Božjom blagodaću, obećanja iz psalama ostvaruju se u životu vernika. To znači da Božjoj Reči dopuštamo da nas oblikuje po Njegovoj volji i da nas ujedini sa Hristom, koji je savršeno ispunio Božju volju, i koji se, kao utelovljeni Sin Božji, takođe molio rečima psalama. 

`Kako vas iskušenja mogu približiti Bogu? A zašto bi, ako niste pažljivi, mogla i da vas odgurnu od Njega?`