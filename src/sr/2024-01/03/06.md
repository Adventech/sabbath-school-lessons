---
title:  Njegova svedočanstva su veoma pouzdana
date:  18/01/2024
---

`Pročitajte sledeće tekstove: Psalmi 19,7; Psalmi 93,5; Psalmi 119,165; Psalmi 1,2.6; Psalmi 18,30 i Psalmi 25,10. Koja se zajednička nit provlači kroz sve njih?`

Gospodnja nadmoć u svetu kao suverenog Stvoritelja, Cara i Sudije ima poseban teološki značaj kad je reč o pouzdanosti Njegovih svedočanstava. Svedočanstva (jevrejski *’edut*, „dekret“, „zakon“) se odnose na skup zakona i uredbi kojima Gospod upravlja verskim i društvenim životom svog naroda (2. Mojsijeva 32,15). Ona su „veoma tvrda“ (Psalmi 93,5), pouzdana, što odražava stabilnost i postojanost Božjeg prestola i sveta koji je On stvorio i održava (Psalmi 93,1.2). Jevrejska reč prevedena kao „tvrda“ (naša reč amin  potiče od te reči) ukazuje na pouzdanost, vernost i čvrstinu (2. Samuilova 7,16; 1. Dnevnika 17,23). Dakle, Božji zakoni su nepromenljivi i neuništivi.

Bog garantuje nepovredivost svojih zapovesti i obećanja. Tako je Božja vernost istovremeno potpuno ohrabrujuća, jer garantuje nepromenljivost karaktera Njegove vladavine, i krajnje zahtevna, jer traži od ljudi da na nju odgovore poverenjem i poslušnošću. 

S druge strane, nedostatak pravde u svetu poetski je opisan kao podrhtavanje temelja zemlje (Psalmi 18,7; Isaija 24,18-21). Božji zakon upućuje ljude na put pravednog života koji može da se održi na Božjem sudu. Pravednici se, dakle, neće pokolebati, jer su čvrsto ukorenjeni u Božjem zakonu, koji obezbeđuje stabilnost i sigurnost. Njihova srca su nepokolebljiva (jevrejski *kun*, što takođe znači „biti čvrst“, „biti siguran“) u Gospodu (Psalmi 112,1.6.7). One koji drže Božji zakon ništa neće navesti da se spotaknu (Psalmi 119,165), što ukazuje na Božju zaštitu i vođstvo u životu (Psalmi 1,2.3.6).

Božja Reč je prikazana kao svetiljka psalmistinim nogama, koja ga na taj način štiti od skrivenih zamki neprijatelja (Psalmi 119,105.110). Veliki mir što uživaju oni koji vole Božji zakon (Psalmi 119,165) očigledno nije rezultat potpunog odsustva iskušenja (Psalmi 119,161), već pre proishodi iz prebivanja u Božjem prisustvu i zdravog odnosa sa Njim.

`Na koje praktične načine vam držanje Božjih zakona, pravila i svedočanstava pomaže u životu? S druge strane, šta ste pretrpeli zato što ste ih kršili?`