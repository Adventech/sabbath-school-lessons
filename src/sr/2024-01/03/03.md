---
title:  Gospod caruje
date:  15/01/2024
---

Blisko povezan – zapravo, neraskidivo povezan – sa pojmom Gospoda kao Stvoritelja je pojam Gospoda kao Suverena, kao Vladara. Objava „Gospod caruje“ svečano se iznosi u tekstovima Psalmi 93,1; Psalmi 96,10; Psalmi 97,1 i Psalmi 991, ali njeni odjeci odzvanjaju kroz celu knjigu Psalama.

Gospod se obukao u čast, veličanstvo i silu (Psalmi 93,1; Psalmi 104,1). Okružuju Ga oblaci i mrak (Psalmi 97,2), ali On je obukao i „svjetlost kao haljinu“ (Psalmi 104,2). Te metafore veličaju Carevu moć i veličanstvo, i pažljivo su odabrane da dočaraju Njegovu jedinstvenost i veličinu koje prevazilaze ljudsku moć poimanja.

`Pročitajte tekst Psalmi 97. Čime se karakteriše Gospodnja vladavina? (Psalmi 97,2.10). Koji je domen Njegove vladavine? (Psalmi 97,1.5.9). `

Božja vladavina pokazuje se kroz Njegovo delo stvaranja (Psalmi 96,5), spasenja (Psalmi 98,2) i suda (Psalmi 96,10). Gospod uspostavlja svoju vladavinu nad celim svetom (Psalmi 47,6-9). Božje carstvo je večno i neuporedivo u svojoj sili i veličanstvu (Psalmi 45,6; Psalmi 93,1.2; Psalmi 103,19). Božja vladavina se zasniva na milosti, pravdi i istini; ona uvodi red i stabilnost u stvoreni svet (Psalmi 98,3; Psalmi 99,4). Božja vladavina ujedinjuje poklonike na nebu i zemlji u slavljenju Boga (Psalmi 103,20-22; Psalm 148). Mnogi psalmi predviđaju da će celo čovečanstvo priznati Božju suverenu vlast  (Psalmi 96,10; Psalmi 97,1; Psalmi 99,1; Psalmi 145,11-13).

Ipak, neće svi ljudi, pa ni zemaljski vladari, to učiniti, bar ne za sad. Gospodnjoj vladavini neprestano  prkose zli, koji negiraju Božje postojanje, rugaju Mu se i tlače Njegov narod  (Psalmi 14,1; Psalmi 74,3-22). Ali psalmista se, mada zbunjen blagostanjem nekih zlih ljudi i uznemiren Božjom trpeljivošću, uzda u Božju suverenu vladavinu i nastavlja da gaji uverenje u pravednost Božjih sudova (Psalmi 68,21; Psalmi 73,17-20). Božji narod se verom raduje uvođenju Božjeg carstva putem Hristove iskupiteljske službe, i čeka njegovo konačno uspostavljanje prilikom Hristovog drugog dolaska (Matej 12,26-28; 1. Korinćanima 15,20-28). 

`„Koji ljubite Gospoda, mrzite na zlo!“ (Psalmi 97,10). Zašto bi ljubav prema Bogu trebalo da nas navede da mrzimo zlo? Kako su ta dva pojma povezana?`