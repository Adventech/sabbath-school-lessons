---
title:  Bog je Sudija
date:  16/01/2024
---

`Pročitajte tekst Psalmi 75. Zašto je hvalisanje zlih uzaludno?`

Kao suvereni Car, Gospod je takođe i Zakonodavac (Psalmi 99,7) i Sudija (Psalmi 98,9; Psalmi 97,2). Zli neprekidno ugrožavaju pravedni poredak koji je Bog uspostavio u ovom svetu, ali Gospod će suditi svetu i okončati vladavinu zla (Psalmi 75,8-10; Psalmi 96,13). 

U 75. Psalmu, nekoliko slika prikazuje neopozivo uništenje zlih. Slika čaše provrelog vina (Psalmi 75,8) dočarava intenzitet Božjeg gneva  (Jeremija 25,15; Otkrivenje 14,10). Slamanje rogova zlih opisuje kraj njihove moći i vlasti, dok će se rogovi pravednih uzvisiti (Psalmi 75,10). Bog bira „pravo vreme“ (Psalmi 75,2) ili „određeno vreme“ za svoj sud. Jasno je, međutim, da će se taj izvršni sud odigrati na kraju vremena (Psalmi 96,13; 1. Korinćanima 15,23-26). 

Gospod ispituje ljudska srca, što je deo Njegovog suda. Pročitajte stih Psalmi 14,2. On podseća na tekst 1. Mojsijeva 6,5.8. Oba teksta pokazuju da je izvršenju Božjeg suda nad svetom prethodilo Božje ispitivanje života ljudi i nastojanje da spase koga kod može. Taj sud se ponekad naziva „istražnim sudom“, tokom kojeg Bog brani pravedne i odlučuje sudbinu zlih.  

Kako se to dešava?

Prvo, Bog oslobađa svoj narod od zlih (Psalmi 97,10; Psalmi 146,9) i ukrašava (engl. kruniše) smerne spasavajući ih (Psalmi 149,4). Drugo, nepokajani zli bivaju uništeni zauvek (Psalmi 97,3). Neki Psalmi na poetičan način opisuju beskorisnost ljudskog oružja protiv božanskog Sudije  (Psalmi 76,3-6). Gospod je takođe i Bog koji prašta, mada kažnjava ljudska nedela (Psalmi 99,8). I Božji narod će, a ne samo zli, morati da položi račun pred Bogom (Psalmi 50,4; Psalmi 135,14). 

Psalmi prenose istu poruku koja je izražena i u drugim biblijskim tekstovima – da Božji sud počinje od Njegovog naroda i da se onda širi na celu zemlju  (5. Mojsijeva 32,36; 1. Petrova 4,17). Psalmista viče ka Bogu, tražeći da mu On sudi, ali se oslanja na to da će ga Bog, u svojoj pravednosti, odbraniti (Psalmi 7,8-11; Psalmi 139,23.24).

`Psalmi nas pozivaju da se radujemo u iščekivanju Božjih sudova (Psalmi 67,4; Psalmi 96,10-13; Psalmi 98,4-9). U kom smislu je Božji sud dobra vest za one koji su pokriveni Hristovom krvlju?`