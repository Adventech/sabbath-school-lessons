---
title:  Uvek se seća svog zaveta 
date:  17/01/2024
---

`Tema o Božjem sudu pokreće jedno značajno pitanje: Kako Božji narod može imati mir sa Bogom i sigurnost u spasenje u vreme suda? Pročitajte sledeće tekstove: Psalmi 94,14; Psalmi 105,7-10; Danilo 7,22.`

Božji narod je bezbedan zato što je Gospod postavio svoje prebivalište na Sionu (Psalmi 76,1.2) i utvrdio večni zavet sa njima kao sa svojim dragocenim nasleđem (Psalmi 94,14; Psalmi 105,8-10). Bog ne obećava samo da neće odbaciti svoj zavetni narod, već aktivno radi na tome da ih sačuva bezbednim u sebi. On prašta njihove grehe (Psalmi 103,3), poučava ih, blagosilja i jača (Psalmi 25,8-11; Psalmi 29,11; Psalmi 105,24). Njegovi sudovi se izlivaju da bi obratili narod ka pravednosti i pokazali da je Bogu stalo do njih (Psalmi 94,8-15). 

Psalam 105 kao celina govori o Gospodnjoj vernosti svom zavetu tokom istorije Izraela. U svemu što se događalo, u dobru i u zlu, Bog je bio tamo. On je svojim proviđenjem odveo Josifa u Egipat i preko njega spasao svoj narod i druge narode na tom području od ozbiljne gladi (Psalmi 105,16-24). Gospod je podigao Mojsija da izvede svoj narod iz egipatskog ropstva, što je on učinio uz pomoć mnogih znaka i čudesa u njihovu korist (Psalmi 105,25-38). 

Gospod je svom narodu dodelio Obećanu zemlju (Psalmi 105,11.44) i pružao mu stalnu zaštitu (Psalmi 105,12-15). Umnožio ih je (Psalmi 105,24), oslobodio ih od tlačitelja (Psalmi 105,37.38) i starao se za njihove svakodnevne potrebe (Psalmi 105,39-41). Gospod nesumnjivo ima suverenu kontrolu nad svim što se tiče Njegovog naroda – to je činjenica za koju je psalmista želeo da je Njegov narod nikad ne zaboravi.

Kada se Bog seća svog zaveta, to podrazumeva nešto više od priznanja i prisećanja, jer uvek vodi ka delima (1. Mojsijeva 8,1; 1. Samuilova 1,19; Psalmi 98,3; Psalmi 105,42-44). Slično tome, kada je narod pozvan da se seća Božjih čuda i sudova, to znači da bi trebalo da živi na način koji proslavlja Boga.

U okviru tog zaveta, prva dužnost Izraela je da ostane veran, tako što će držati Božje zakone (Psalmi 78,5-7; Psalmi 105,45). Osim toga, Božji narod je pozvan da svedoči o Bogu drugim narodima, zato što On želi da se svi narodi pridruže Njegovom narodu Izraelu (Psalmi 105,1.2). Svet na taj način postaje bezbedan u zaštitničkom zavetnom odnosu sa svemogućim i milosrdnim Bogom (Psalmi 89,28-34).

`Šta mi imamo u Isusu što pokazuje da ta obećanja, data drevnom Izraelu, mogu sada da se primene i na nas? (Videti Galatima 3,26-29.)`