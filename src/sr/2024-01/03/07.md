---
title:  Za dalje proučavanje
date:  19/01/2024
---

Pročitajte sledeće tekstove: Psalmi 86,5.15; Elen G. Vajt, „Božja ljubav prema čoveku“, iz knjige *Put Hristu*, str. 9-15 (original). Kako nam istina da je Bog ljubav pomaže da bolje razumemo različite opise Njega i Njegovih dela u Psalmima?

Pouka za ovu sedmicu usredsređuje se na  neke ključne opise Boga i Njegovih aktivnosti, na kojima počiva ovaj svet i koji ga čine čvrstim i sigurnim. Psalmisti se obraćaju Bogu, koji je Stvoritelj, Car, Sudija, zavetni Spasitelj i Zakonodavac. Uloge koje Bog  vrši u ovom svetu dodatno se ogledaju u raznim drugim Njegovim imenima i titulama, kao što su: Pastir (Psalmi 23,1; Psalmi 80,1), Stena spasenja (Psalmi 95,1) i Otac (Psalmi 68,5; Psalmi 89,26). Dakle, u ovom svetu smo sigurni i bezbedni, čak i usred meteža velike borbe, zato što je Bog suveren i veran u svemu što čini i govori. Mada ove teološke teme nipošto nisu iscrpno prikazane, ipak nam predočavaju  različite načine na koje se Bog otkriva u psalmima.

Dok nastavljamo da proučavamo psalme, važno je voditi računa da ih čitamo u svetlu Božjeg karaktera ljubavi i blagodati i Njegovog plana da spase i obnovi ovaj svet. „Što više Božji karakter proučavamo u svetlosti krsta, to bolje uviđamo milost, nežnost i praštanje pomešano sa pravičnošću i istinom, i sve jasnije uočavamo bezbrojne dokaze beskrajne ljubavi i nežne samilosti koja nadmašuje majčinsku dirljivu saosećajnost prema zabludelom detetu.“ – Elen G. Vajt, *Put Hristu*, str. 15 (original). U psalmima vidimo da ljudi, čak i kad se suoče s Božjim sudovima zbog svoje pobune, ipak nastavljaju da prizivaju Boga, jer znaju da je Njegov gnev privremen, dok je Njegova milost večna (Psalmi 103,8).

**Pitanja za razgovor:**

`1.	U kom smislu je svest o realnosti i sveprisutnosti velike borbe od ključne važnosti za razumevanje zašto, uprkos Božjoj vrhovnoj vladavini i Njegovom suverenitetu, u našem svetu još uvek ima mnogo nemira i patnje? Zašto je motiv velike borbe toliko bitan i koristan za nas?`

`2.	Kako vera u Boga kao Stvoritelja treba da oblikuje naše razumevanje sebe samih i našeg odnosa sa ostalim stvorenjima? Šta se dešava kada se ljudi udalje od te istine (Psalmi 106,35-42)? `

`3.	Šta je bilo pogrešno u vezi sa idolima naroda u biblijska vremena (Psalmi 115,4-8)? A šta je sa modernim idolima? Zašto su oni podjednako opasni za naše hodanje sa Gospodom?`

`4	 Kako bi Božji narod trebalo da živi znajući da Božji sud počinje od njega? Kako Bog sudi svom narodu i s kojim ciljem?`