---
title:  Gospod caruje
date:  13/01/2024
---

### Tekstovi za proučavanje u toku sedmice 
Psalmi 8; Psalmi 100; Psalmi 97; Psalmi 75; Psalmi 105,7-10; Galatima 3,26-29; Psalmi 25,10.

> <p>Tekst za pamćenje</p> 
> „Gospod caruje. Obukao se u veličanstvo, obukao se Gospod u silu, i opasao se. Zato je vasiljena tvrda, i neće se pomjeriti“ (Psalmi 93,1).

Psalmi nepokolebljivo podupiru temeljno verovanje u Božju suverenu vladavinu. Gospod je sve stvorio i održava sve što je stvorio. On je suvereni Car nad celim svetom, i vlada po pravdi i istini. Njegove odredbe i zakoni su dobri i donose život onima koji ih drže. Gospod je pravedan Sudija koji, time što nagrađuje pravedne i kažnjava zle, vodi računa o tome da ovaj svet bude dobro uređen, ali to čini u vreme koje sam odredi, a ne onda kad mi to očekujemo.

Božji zavet sa Izraelom igra posebnu ulogu u pružanju sigurnosti ovom svetu, jer najavljuje Gospodnje spasenje. Gospod je usvojio Izrael kao svoj dragoceni posed, izabravši ga, od svih naroda, za sopstveni narod. Gospod je veran tom zavetu i nastavlja da brine o svom stadu uprkos njegovom neverstvu i, ponekad, otvorenoj pobuni.

Gospodnja suverena vladavina, na taj način, čini da ovaj svet bude čvrsto utemeljen i bezbedan. Psalmisti žele da čitalac shvati tu temeljnu istinu. S takvim pogledom na svet kao svetionikom, psalmisti teže tome da vode uspešan život i da služe Bogu sa nepodeljenom odanošću. 

**Proučite pouku za ovu sedmicu da biste se pripremili za subotu, 20. januar.**