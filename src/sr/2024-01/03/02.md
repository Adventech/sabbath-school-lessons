---
title:  Gospod nas je stvorio
date:  14/01/2024
---

`Pročitajte sledeće tekstove: Psalmi 8 i Psalmi 100. Kako su Bog i čovek oslikani u tim psalmima? Šta nam ti psalmi otkrivaju o Božjem karakteru?`

Stvaranje igra ključnu ulogu u psalmima, u isticanju Božje suverenosti. Nebesa, koja su „djela ruku Njegovijeh“, oglašavaju Njegovu slavu i moć (Psalmi 19,1-4; Psalmi 97,6). Božje ime je veličanstveno po svoj zemlji (Psalmi 8,1.9). Gospod je sve stvorio, a On sam nema ni početak (Psalmi 93,2) ni kraj (Psalmi 102,25-27). On je večan i nadmoćan u odnosu na bogove ostalih naroda koji su samo „djelo ruku čovječijih“ (Psalmi 115,4) i ništa više. Idoli  „ruke imaju, a ne hvataju“ (Psalmi 115,7), a što se Gospoda tiče „u njegovoj su ruci dubine zemaljske. . . i suhotu ruke su njegove načinile“ (Psalmi 95,4.5). 

Nekoliko psalama opisuje Božju vlast nad silama prirode, za koje su ostali narodi verovali da su same po sebi božanske (na primer, Psalmi 29, Psalmi 93, Psalmi 104). Ti psalmi potkrepljuju tvrdnju da Gospod vlada nad svim delima stvaranja i da su Njegova vlast i dostojanstvo neprikosnoveni. Stih Psalmi 100,3 razotkriva jedan suptilan vid idolopoklonstva – oslanjanje na sebe – naglašavajući da nas je On stvorio, „a ne mi sami“ (doslovan prevod sa engleskog).

Stvaranje takođe svedoči o Božjoj ljubavi. Sve što postoji duguje svoje postojanje Bogu, koji takođe i održava život (Psalmi 95,7; Psalmi 147,4-9). Zapazite da Bog nije samo doveo ljude u postojanje, On je učinio da drevni Izrael bude „narod njegov i ovce paše njegove“ (Psalmi 100,3). Pojmovi  „narod njegov“ „ovce... njegove“ otkrivaju Božju čežnju za bliskim odnosom s Njegovim narodom.  

Samo Stvoritelj može da blagoslovi i umnoži svoj narod, te je, otuda, On jedini dostojan njihovog obožavanja i poverenja. Brojni psalmi pozivaju svakoga ko diše, celu zemlju, more i sve što je u njima da kliču od radosti pred Gospodom.

Božja slava se ogleda u delima stvaranja, čak i na ovom palom svetu, i Psalmi nas upućuju na Boga kao na jedinog koji je dostojan obožavanja.

`„Šta je čovjek, te ga se opominješ, ili sin čovječji, te ga polaziš?“ (Psalmi 8,4). Kakav je vaš odgovor Bogu, kao vašem Stvoritelju? Ako Bog poziva i zvezde po imenima (Psalmi 147,4), šta mislite, koliko više Mu je stalo do vas?`