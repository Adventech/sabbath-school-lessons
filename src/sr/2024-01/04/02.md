---
title:  Nijedna se kost moja nije sakrila od Tebe
date:  21/01/2024
---

`Pročitajte tekst Psalmi 139,1-18. Kako on na poetski način opisuje Božju silu (Psalmi 139,1-6), Njegovo prisustvo (Psalmi 139,7-12) i dobrotu (Psalmi 139,13-18)? Šta ta Božja veličina govori o Njegovim obećanjima?`

Da li ste ikad želeli da pomognete nekome, ali niste imali sredstava? Slično tome, neki ljudi su možda pokušali vama da pomognu, ali nisu razumeli vaše potrebe. Za razliku i od najljubaznijih ljudi i onih sa najboljim namerama, Bog ima i savršeno znanje o nama i našim prilikama, a i dovoljno sredstava i načina da nam pomogne. Prema tome, Njegova obećanja o pomoći i izbavljenju nisu neke plitke fraze već čvrsta uverenja. 

Božje poznavanje psalmiste je tako veliko i jedinstveno da čak ni utroba njegove majke nije mogla da ga sakrije od Boga (Psalmi 139,13.15). Božansko znanje odnosi se na vreme (Psalmi 139,2), unutrašnje biće (Psalmi 139,2.4), i prostor (Psalmi 139,3) – celokupno postojanje psalmiste. Božje čudesno znanje rezultat je Njegovog statusa Stvoritelja i bliske upoznatosti sa ljudima, a ogleda se u Njegovoj brizi za njih.

Divna istina o tome da nas Bog prisno poznaje ne bi trebalo da nas uplaši, već da nas privuče ka Isusu i onome što je On za nas postigao na krstu. Jer na osnovu vere u Isusa darovana nam je Njegova pravda, pravda samog Boga (Rimljanima 3,5.21). 

Božje prisustvo naglašava se time što je On prikazan kao Onaj koji doseže čak i „pakao“ (šeol, „grob“) i „mrak“ (Psalmi 139,8.11.12), mesta koja se obično ne povezuju sa Božjim prebivanjem (Psalmi 56,13). Njegovo prisustvo dočarava se takođe kao podizanje „na krilima od zore“ (istok) i preseljenje „na kraj mora“ (zapad) (Psalmi 139,9). Istina koju te slike prenose jeste da ne postoji mesto u svemiru gde bismo mogli da budemo van Božjeg domašaja. Mada  Bog nije deo svemira, kao što neki veruju, On je blizak svemu što se u njemu nalazi, ne samo zato što je sve to stvorio, već i zato što sve održava (videti Jevrejima 1,3).

Kao Onaj koji zna sve o nama, Bog može da nam pomogne i da nas preporodi. Obnovljeno shvatanje Njegove veličine izaziva kod psalmiste izliv oduševljenja u vidu slavopoja i još jače poverenje u Boga. On pozdravlja božansko ispitivanje kao sredstvo koje može da ukloni iz njegovog života sve što opterećuje njegov odnos sa Bogom.

`Nekima bi pomisao da Bog zna toliko o njima, čak i o njihovim najmračnijim tajnama, mogla biti prilično zastrašujuća. Zašto je, s tim u vezi, evanđelje naša jedina nada?`