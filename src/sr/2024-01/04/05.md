---
title:  Branilac i Izbavitelj
date:  24/01/2024
---

`Pročitajte tekst 1. Korinćanima 10,1-4. Kako Pavle opisuje izlazak iz Egipta? Koje duhovne pouke on tim putem nastoji da iznese?`

`Pročitajte tekst Psalmi 114. Na koji način je tu opisano božansko izbavljenje izraelskog naroda iz Egipta?`

Kakav poetski opis Božjeg čudesnog izbavljenja Njegove dece iz egipatskog ropstva je dat u Psalmu 114. U celom Starom zavetu, pa čak i u Novom, na izbavljenje iz Egipta gledalo se kao na simbol Božje moći da spase svoj narod. I Pavle u ovim stihovima u Poslanici Korinćanima čini upravo to – na tu, potpuno istinitu priču gleda kao na metaforu, simbol spasenja u Isusu Hristu. 

Psalam 114 takođe opisuje božansko izbavljenje na osnovu suvereniteta koji Bog, kao Stvoritelj, ima nad silama prirode, jer je On upravo tako spasao svoj narod tokom Izlaska. More, reka Jordan, planine i brda na poetski način predstavljaju prirodne i ljudske sile koje su se suprotstavljale Izraelu na njegovom putu ka Obećanoj zemlji  (5. Mojsijeva 1,44; Isus Navin 3,14-17). Bog je, dakle, suveren nad svima njima. 

Zapravo, za mnogu Božju decu u svako vreme i na svakom mestu, put do nebeskog Jerusalima popločan je opasnostima. Ali, uprkos tome, Psalmi ih ohrabruju da svoj pogled uprave povrh gora, ka Stvoritelju neba i zemlje (Psalmi 121,1). 

Duh Psalma 114 ogleda se u Isusovom smirivanju bure na moru i Njegovoj objavi da crkva nema čega da se boji, jer je On nadvladao svet (Matej 8,23-27; Jovan 16,33). 

Gospodnja velika dela u korist Njegovog naroda trebalo bi da podstaknu svu zemlju da drhti u Njegovom prisustvu (Psalmi 114,7). To drhtanje trebalo bi da se shvati pre kao spoznaja i obožavanje nego kao preplašenost (Psalmi 96,9; Psalmi 99,1). Sa Bogom na svojoj strani, vernici zaista nemaju čega da se boje.

Koje su neke od duhovnih opasnosti s kojima se mi kao vernici srećemo, i kako možemo naučiti da se oslanjamo na Gospodnju moć da nas zaštiti, da ne bismo podlegli tim opasnostima koje su realne za nas kao što su bile i za psalmistu?