---
title:  Pomoć iz svetilišta
date:  25/01/2024
---

`Pročitajte sledeće tekstove: Psalmi 3,4; Psalmi 14,7; Psalmi 20,1-3; Psalmi 27,5; Psalmi 36,8; Psalmi 61,4 i Psalmi 68,5.35. Odakle dolazi pomoć prema tim tekstovima?`

Motiv duhovnog i fizičkog utočišta i pomoći pojavljuje se naročito u kontekstu svetilišta. Svetilište je mesto gde se nalazi pomoć, sigurnost i spasenje. Svetilište pruža zaklon napaćenima. Bog brani siročiće i udovice i daje snagu svom narodu iz svog svetilišta. Kada se „sa Siona, koji je vrh krasote, javlja... Bog“ (Psalmi 50,2), Njegovi pravedni sudovi se objavljuju, i Gospodnji blagoslovi počinju da teku (Psalmi 84,4; Psalmi 128,5; Psalmi 134,3).

Utočište koje se može naću u svetilištu prevazilazi sigurnost koju pruža bilo koje drugo mesto na svetu, jer Bog tu prebiva lično. Božje prisustvo, a ne samo hram kao čvrsta građevina, je to što pruža sigurnost. Isto tako i gora Sion, budući da je to gora na kojoj prebiva Gospod, nadvišuje sve planine, mada je sama po sebi tek skromni brežuljak (Psalmi 68,15.16; Isaija 2,2).

`„Jer nemamo poglavara svešteničkoga koji ne može postradati s našijem slabostima, nego koji je u svačemu iskušan kao i mi, osim grijeha. Da pristupimo dakle slobodno k prijestolu blagodati, da primimo milost i nađemo blagodat za vrijeme kad nam zatreba pomoć“ (Jevrejima 4,15.16). U kom smislu su ovi stihovi paralelni onome što psalmista govori o svetilištu?`

Svetost Božjeg svetilišta navodi psalmistu na priznanje da su svi ljudi grešni i potpuno nedostojni Njegove naklonosti. U tom smislu, on tvrdi da se izbavljenje zasniva isključivo na Božjoj vernosti i blagodati (Psalmi 143,2.9-12). Ništa od onoga što imamo u sebi ne daje nam nikakve zasluge pred Bogom. Jedino kada, kroz pokajanje i prihvatanje Božje blagodati i oproštenja, uspostave ispravan odnos sa Bogom, ljudi mogu da se pozovu na Božje uverenje o izbavljenju. Službe u svetilištu su, na slikovit način, predstavljale spasenje koje nalazimo u Isusu.