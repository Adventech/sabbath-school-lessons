---
title:  Za dalje proučavanje
date:  26/01/2024
---

Pročitajte poglavlje „Noć borbe “, na stranicama 195-203 (original) u knjizi Stvaranje, patrijarsi i proroci od Elen G. Vajt. Šta možemo naučiti iz Jakovljevog iskustva, kad je reč o sili istrajne molitve i bezrezervnog poverenja u Boga?

Psalmi jačaju našu veru u Boga koji je uvek dostupno Utočište za one koji predaju svoj život u Njegove moćne ruke. „Bog će učiniti velika dela za one koji se uzdaju u Njega. Razlog što onima koji se smatraju Njegovim narodom nedostaje snage, krije se u tome što se previše oslanjaju na svoju mudrost i ne dozvoljavaju Gospodu, ne pružaju Mu priliku, da se svojom silom posluži u njihovu korist. On će svojoj deci, koja veruju u Njega, pomoći u svakoj neprilici, ukoliko se budu potpuno oslonili na Njega i ako Mu budu poslušni svim srcem.“ – Elen G. Vajt, *Stvaranje, patrijarsi i proroci*, str. 493 (original).

Ipak, neki psalmi mogu da predstavljaju ozbiljan izazov za nas, pogotovu onda kada se ono što obećavaju ne poklapa sa našom trenutnom situacijom. U takvim trenucima treba jednostavno da naučimo da se uzdamo u Božju dobrotu, koja se najsnažnije pokazala na krstu.

Takođe, neki psalmi se ponekad mogu zloupotrebiti za davanje lažnih nada. Isusov odgovor na sotoninu pogrešnu primenu teksta Psalmi 91,11.12 pokazuje da se poverenje u Boga ne sme mešati sa iskušavanjem Boga (Matej 4,5-7), niti sa drskim traženjem da učini nešto što je suprotno Njegovoj volji.

„Najveće pobede Hristove Crkve ili hrišćanina pojedinačno nisu one koje su postignute sposobnostima ili obrazovanjem, bogatstvom ili naklonošću čoveka. To su pobede koje su postignute u Božjoj prijemnoj dvorani, kada se iskrena, usrdna vera hvata za moćnu i silnu Božju ruku.“ – Elen G. Vajt, *Stvaranje, patrijarsi i proroci*, str. 203 (original). 

**Pitanja za razgovor:**

`1.	Razgovarajte u razredu o svom odgovoru na poslednje pitanje iz proučavanja za utorak – o poverenju u Boga usred nevolja i onda kada nam stvari krenu naopako. Kako da razumemo te nevolje i činjenicu da one mogu da zadese ljude, i pored svih tih divnih obećanja o Božjoj zaštiti o kojoj čitamo u Psalmima? Razmislite i o sledećem: zar psalmista, koji je pisao o tim divnim obećanjima, nije i sam trpeo nevolje i poznavao verne ljude koji su ih takođe trpeli?`

`2.	Kako da razvijemo bezrezervno poverenje u Boga u svim okolnostima (na primer, Psalmi 91,14; Psalmi 143,8.10; Psalmi 145,18-20)? Šta može dovesti do toga da izgubimo to poverenje? Zašto je poverenje u Boga u dobrim vremenima od ključne važnosti da bismo naučili da mu verujemo i onda kad nam ne ide dobro?`