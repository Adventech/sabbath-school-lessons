---
title:  Sigurnost u Božje staranje  
date:  22/01/2024
---

`Pročitajte sledeće tekstove: Psalmi 40,1-3; Psalmi 50,15; Psalmi 55,22 i Psalmi 121. Kako je Bog uključen u naše svakodnevne poslove?`

Gospod otkriva sebe u Svetom pismu kao živog Boga koji deluje u korist onih koji Ga prizivaju. 

Psalmista kaže: „Svagda vidim pred sobom Gospoda“ (Psalmi 16,8). Prema tome, on se uzda u Boga i priziva Ga (Psalmi 7,1; Psalmi 9,10). Gospod će ga čuti čak i kad vapi iz „dubine“ (Psalmi 130,1.2), što prenosi poruku da nijedna životna okolnost ne izmiče Božjoj suverenoj vlasti. Dakle, vapaj psalmiste, koliko god da je gorući, nikad nije lišen nade.  

Psalam 121, s druge strane, slavi silu Stvoritelja u životu vernog pojedinca. Ta sila podrazumeva sledeće: 

(1)	On „neće dati da popuzne noga tvoja“ (Psalmi 121,3). Slika „noge“ često se koristi kao opis nečijeg životnog putovanja (Psalmi 66,9; Psalmi 119,105; Priče 3,23). Jevrejski izraz za „neće dati da popuzne“ opisuje sigurnost koju Bog pruža svetu (Psalmi 93,1) i Sionu (Psalmi 125,1). 

(2)	Slika Gospoda kao Čuvara Izraela koji ne drema i ne spava naglašava Gospodnju stalnu budnost i spremnost na delovanje u korist svoje dece (Psalmi 121,3.4). 

(3)	Gospod je „sjen tvoj“ (Psalmi 121,5.6) priziva u sećanje stub od oblaka u vreme izlaska iz Egipta (2. Mojsijeva 13,21.22). Slično tome, Gospod obezbeđuje fizički i duhovni zaklon za svoj narod. 

(4)	Bog im je s desne strane (Psalmi 121,5). Desna ruka obično označava nečiju jaču stranu, ruku akcije (Psalmi 74,11; Psalmi 89,13). Ovde se to odnosi na Božju blizinu i naklonost (Psalmi 16,8; Psalmi 109,31; Psalmi 110,5). 

(5)	Božja zaštita nad Njegovim narodom jasno je potvrđena u tekstu Psalmi 121,6-8. Bog će sačuvati svoju decu od zla. Ni „sunce“ ni „mesec“ neće im nauditi. Bog će čuvati njihov „ulazak“ i „izlazak“. Te poetske figure naglašavaju Božju sveobuhvatnu, neprestanu brigu.  

Suština svega? Psalmista se oslonio na Božje staranje puno ljubavi. I mi bi, naravno, trebalo da postupimo na isti način. 

`Na koje praktične načine možete bolje da iskusite stvarnost Božjeg staranja? Kako možete bolje da sarađujete sa Bogom da biste Mu omogućili da radi u vama i za vas?`