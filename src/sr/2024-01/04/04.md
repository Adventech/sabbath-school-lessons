---
title:  Gospod je utočište u nevolji
date:  23/01/2024
---

`Pročitajte sledeće tekstove: Psalmi 17,7-9; Psalmi 31,1-3 i Psalmi 91,2-7. Šta psalmista radi u vreme nevolje?`

Psalmista nailazi na razne teškoće i u njima se obraća Gospodu koji je utočište u svakoj nevolji. Poverenje podrazumeva svestan  izbor da se prizna Božja vlast nad nečijim životom u svim okolnostima. Ako se poverenje ne pokaže u nevolji, onda ono i ne postoji.

Svedočenje psalmiste: „Gospodu ću reći: ’Moj zaklone i tvrđavo moja! Moj Bože u koga se uzdam’“ (Psalmi 91,2, NSP) – izvire iz njegovog prethodnog iskustva sa Bogom, a sada doprinosi jačanju njegove vere za budućnost. Psalmista Boga naziva Višnjim i Svemogućim (Psalmi 91,1.2), imajući na umu nenadmašnu veličinu svog Boga.

Takođe, sigurnost koju čovek može da nađe u Bogu psalmista opisuje kao: „zaklon“, „sjen“ (Psalmi 91,1), „utočište“, „branič“ (Psalmi 91,2), „krila“, „štit“, „ogradu“ (Psalmi 91,4) i „prebivalište“ (Psalmi 91,9, NSP). Te slike su predstavljale bezbedno mesto u kulturi psalmista. Treba samo da pomislimo na nepodnošljivu vrelinu sunca u tom delu sveta da bismo shvatili vrednost „sjena“ (senke), ili da se prisetimo vremena ratova u istoriji Izraela da bismo razumeli važnost sigurnosti koju pruža štit ili tvrđava.

`Pročitajte sledeće tekstove: Psalmi 17,8 i Matej 23,37. Koja slika se tu koristi i šta ona otkriva?`

Jedna od  metafora koja oslikava najveću prisnost je ona koja se odnosi na sklanjanje „pod sjen krila tvojih“ (Psalmi 17,8; Psalmi 57,1; Psalmi 63,7). Ta metafora budi osećaj sigurnosti i topline, pozivajući se na zaštitničko ponašanje majke ptice. Gospod se poredi sa orlom koji krilima štiti svoje mladunce (2. Mojsijeva 19,4.5; 5. Mojsijeva 32,11) i sa kvočkom koja skuplja piliće pod svoja krila (Matej 23,37). 

`Međutim, kako da se nosimo sa trenucima kad nas zadesi neka nesreća, a nismo u stanju da osetimo Gospodnju zaštitu? Zašto takve traume ne znače da Gospod nije tu sa nama?`