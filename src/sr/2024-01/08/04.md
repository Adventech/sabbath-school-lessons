---
title:  Gospodnji ispit
date:  20/02/2024
---

`Pročitajte sledeće tekstove: Psalmi 81,7.8; Psalmi 95,7-11 i Psalmi 105,17-22. Šta sve božansko ispitivanje podrazumeva u tim tekstovima?`

Meriva je mesto gde je Izrael kušao Boga dovodeći u pitanje Njegovu vernost i moć da zadovolji njihove potrebe (2. Mojsijeva 17,1-7; Psalmi 95,8.9). Međutim, Psalam 81 to preokreće na zanimljiv način, tumačeći isti događaj kao vreme kada je Bog kušao Izrael (Psalmi 81,7). I narod je, zbog svoje neposlušnosti i nedostatka poverenja (Psalmi 81,11), pao na tom Božjem ispitu. 

Pominjanje Merive šalje dvostruku poruku. Prvo, Božji narod ne sme da ponavlja greške prošlih generacija, već  treba da veruje Bogu i da hoda Njegovim putem (Psalmi 81,13). Drugo, mada je narod pao na ispitu, Bog im je pritekao u pomoć kada su bili u nevolji (Psalmi 81,7). Božja spasonosna blagodat u prošlosti pruža novim generacijama sigurnost u Božju blagodat.  

Psalam 105 pokazuje da su, u slučaju Josifa, iskušenja bila Gospodnje sredstvo za proveru njegovog poverenja u Božju Reč u pogledu sopstvene budućnosti (1. Mojsijeva 37,5-10; Psalmi 105,19). Jevrejski tsarap, „prokušati“, u  19. stihu (NSP*) koristi se u smislu „čišćenje“, „oplemenjivanje“, „pročišćenje“. Prema tome, cilj Gospodnjeg kušanja Josifove vere bio je da se ukloni svaka sumnja u Božje obećanje i da se ojača njegovo poverenje u Božje vođstvo.  

Cilj božanskog disciplinovanja je da ojača Božju decu i da ih pripremi za ispunjenje obećanja, kao što je pokazano na Josifovom primeru (Psalmi 105,20-22). 

Međutim, odbacivanje Božjih pouka vodi ka sve većoj tvrdoglavosti i okorelosti srca svojevoljne osobe.

„Bog zahteva pravovremenu i bespogovornu poslušnost Njegovom zakonu. Ali ljudi su uspavani i paralizovani obmanama sotone, koji im predlaže razne izgovore, i ruši njihove skrupule, govoreći im kao i Evi u Vrtu: ’Nećete vi umreti’. A neposlušnost ne samo da otvrdnjuje srce i savest krivca, već teži da iskvari i veru drugih. Jer, ono što im je u početku izgledalo veoma pogrešno, postepeno prestaje tako da im izgleda budući da im je stalno pred očima. I tako to traje sve dok se konačno ne zapitaju da li je to uopšte greh i nesvesno upadnu u istu zabludu.“ – Ellen G. White, Testimonies for the Church, vol. 4, p. 146.

`Kakvo je vaše lično iskustvo kad je reč o tome kako greh otvrdnjuje srce? Zašto bi ta misao trebalo da nas uputi na krst gde možemo naći snagu za poslušnost?`

*„Sve do časa kad se ispunila reč o njemu (Josifu), reč Gospodnja ga je prokušala.“ – Psalmi 105,19 NSP*