---
title:  Uči nas da brojimo dane naše 
date:  19/02/2024
---

`Pročitajte sledeće tekstove: Psalmi 90; Psalmi 102,11 i Psalmi 103,14-16. U čemu se ogleda ljudska nesreća?`

Posmatrano u svetlu večnosti, život palog ljudskog bića je samo para. Hiljadu godina u Božjim očima je „kao straža noćna“, koja traje tri ili četiri sata (Psalmi 90,4). U poređenju sa božanskim vremenom, ljudski život prosto proleti (Psalam 90,10). I najjači među ljudima mogu se uporediti sa najslabijim među biljkama (Psalmi 90,5.6; Psalmi 103,15.16). A opet, čak i taj kratki život ispunjen je mukotrpnim radom i žalošću (Psalmi 90,10). Čak i svetovni ljudi, koji nemaju veru u Boga, tuguju i žale zbog kratkoće života, posebno kad se on uporedi sa večnošću koja postoji i koja, kao što znaju, preti da se nastavi bez njih. 

U 90. Psalmu  ljudske  nevolje se dovode u kontekst činjenice da se Bog, kao njihov Stvoritelj, stara za ljude. Gospod je bio utočište svog naroda u svim generacijama (Psalmi 90,1.2). Jevrejska reč ma‘on, „mesto stanovanja“, prikazuje Gospoda kao sklonište ili utočište Njegovog naroda (Psalmi 91,9). 

Bog obuzdava svoj pravedni gnev i iznova pruža svoju blagodat. Psalmista uzvikuje: „Ko zna silu gnjeva tvojega?“ (Psalmi 90,11), što znači da niko nikada nije iskusio puninu Božjeg gneva protiv greha, tako da još uvek postoji nada da se ljudi pokaju i steknu mudrost za pravedan život.

Prema Bibliji, mudrost ne podrazumeva samo inteligenciju, već i duboko poštovanje prema Bogu. Mudrost koja nam je potrebna jeste da znamo kako „brojiti dane naše“ (Psalmi 90,12). To što možemo da brojimo svoje dane, znači da su nam dani ograničeni i mi smo toga svesni. Mudro živeti znači živeti sa svešću o prolaznosti života, što vodi ka veri i poslušnosti. Ta mudrost se stiče samo putem pokajanja (Psalmi 90,8.12) i Božjih darova praštanja, saosećanja i milosti (Psalmi 90,13.14).  

Naš osnovni problem ne potiče od činjenice da smo stvoreni kao ljudska bića, već od greha i onoga što je greh učinio u našem svetu. Njegove razorne posledice vide se na svakom mestu i u svakom čoveku.

Međutim, zahvaljujući Isusu, obezbeđen nam je put izbavljenja iz naše ljudske nevolje (Jovan 1,29; Jovan 3,14-21). U suprotnom, uopšte ne bismo imali nadu.

`Koliko god brzo da naš život prođe, koje obećanje imamo u Isu­su? (Videti Jovan 3,16.) A kakvu bismo nadu imali bez Njega?`