---
title:  Blagoslovi pravednog življenja
date:  22/02/2024
---

`Pročitajte sledeće tekstove: Psalmi 1,1-3; Psalmi 112,19 i Psalmi 128. Koji blagoslovi su obećani onima koji duboko poštuju Gospoda?`

Od mnogih blagoslova obećanih onima koji poštuju Gospoda, mir je verovatno jedan od najvećih. Prvi psalam opisuje pravedne kao slične drvetu posađenom kraj potoka, koje donosi svoje plodove na vreme i kome list zimi ne vene  (Psalmi 1,3; Jeremija 17,7.8; Jezekilj 47,12). Ta sličnost ukazuje na izvor svih blagoslova, naime, na počivanje u Božjem prisustvu u Njegovom svetilištu i uživanje u neprekidnom i punom ljubavi odnosu sa Bogom. Za razliku od zlih, koji su opisani kao pleva, bez stabilnosti, mesta i budućnosti, pravednici su kao plodno drvo sa korenom, smešteno blizu Boga, na izvoru večnog života.

Tekst Psalmi 128,2.3 podseća na blagoslove mesijanskog carstva, gde sedenje pod sopstvenom lozom i smokvom predstavlja simbol mira i blagostanja (Mihej 4,4). Blagoslov mira nad Jerusalimom (Psalmi 122,6-8; Psalmi 128,5.6) prenosi poruku nade u Mesiju koji će okončati zlo i obnoviti mir u svetu.  

„U Bibliji se nasledstvo spasenih naziva ’otadžbina’ (Jevrejima 11,14-16, Čarnić). Tamo nebeski Pastir vodi svoje stado na izvore žive vode. Drvo života donosi svoje plodove svakoga meseca, a lišće toga drveta služi (za isceljenje) narodima. Tamo se nalaze i potoci koji ne presušuju, bistri kao kristal, a na njihovim obalama lelujavo drveće svojom senkom natkriljuje staze pripremljene za Gospodnje otkupljene. Tamo se široke ravnice produžuju u prekrasne brežuljke iza kojih Božje planine uzdižu svoje veličanstvene vrhove. Božji narod, koji je toliko vremena proveo kao putnik i došljak, naći će svoj dom na tim spokojnim proplancima i pored živih potoka.“ – Elen G. Vajt, Velika borba, str. 675 (original). 

Novi zavet opisuje ispunjenje te nade prilikom Hristovog drugog dolaska i stvaranja novog sveta (Matej 26,29; Otkrivenje 21). Dakle, i pored toga što pravedni primaju mnoge blagoslove već u ovom životu, punina Božje milosti čeka ih tek kada se Njegovo carstvo bude u potpunosti obnovilo na kraju vremena.

`Zašto su krst i ono što se na njemu dogodilo garant obećanja koja nalazimo u Novom zavetu o onome što je Bog pripremio za nas? Kako već sada možemo crpeti utehu iz tih obećanja?`