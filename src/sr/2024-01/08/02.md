---
title:  U srce svoje sakrio sam reč Tvoju
date:  18/02/2024
---

`Pročitajte tekst Psalmi 119,1-16.161-168. Na koji način treba da držimo Božje zapovesti i koji blagoslovi proizlaze iz toga?`

Svakodnevni život vere Biblija opisuje kao hodočašće („hodanje“) sa Bogom na Njegovom putu pravednosti. Život vere održava se hodanjem „u zakonu Gospodnjem“ (Psalmi 119,1) i „u svjetlosti lica tvojega“ (Psalmi 89,15). To ni u kom slučaju nisu dva različita putovanja. Hodanje u svetlosti Božjeg lica podrazumeva držanje Božjeg zakona. Isto tako, hodanje „u zakonu Gospodnjem“ podrazumeva traženje Boga celim srcem (Psalmi 119,1.2.10).  

„Put čist“ je još jedan pojam kojim psalmi opisuju pravedan život (Psalmi 119,1). Izraz „čist“ opisuje žrtvu „bez mane“ koja je ugodna Bogu (2. Mojsijeva 12,5). Isto tako, život pravednika, koji je žrtva živa (Rimljanima 12,1), treba da bude neokaljan ljubavlju prema grehu. Život posvećen Bogu takođe je i „savršen put“, što znači da osoba zauzima odgovarajući pravac u životu koji je Bogu ugodan (Psalmi 101,2.6; videti takođe Psalmi 18,32). 

Držanje Božjih zapovesti nema nikakve veze sa legalističkim poštovanjem božanskih pravila. Naprotiv, ono se sastoji od „dobrog razumevanja“ razlike između ispravnog i pogrešnog, dobra i zla (Psalmi 111,10; videti i 1. Dnevnika 22,12), i obuhvata čitavu osobu, a ne samo spoljašnja dela. Biti „čist“, držati se Božjih zapovesti i tražiti Boga svim srcem, neodvojivi su stavovi u životu (Psalmi 119,1.2).

Božje zapovesti predstavljaju otkrivenje Božje volje pred svetom. One podučavaju ljude kako da postanu mudri i da žive u slobodi i miru (Psalmi 119,7-11.133). Psalmista uživa u zakonu jer ga on osvedočava da je Bog veran (Psalmi 119,77.174). 

„Velik mir imaju oni koji ljube zakon tvoj, i u njih nema spoticanja“ (Psalmi 119,165). Slika spoticanja ilustruje moralni pad. Kao svetiljka kod stopala psalmiste (Psalmi 119,105), Božja Reč nas čuva od iskušenja (Psalmi 119,110). 

`Kako je Hristos pokazao silu Božje Reči u svom životu (Matej 4,1-11)? Šta nam to govori o sili koja proističe iz srca posvećenog poslušnosti Božjem zakonu?`