---
title:  Prevarnost zlog puta
date:  21/02/2024
---

`Pročitajte tekst Psalmi 141. Za šta se psalmista moli? `

Psalam 141 je molitva za zaštitu od iskušenja koja vrebaju spolja i iznutra. Psalmista nije ugrožen samo planovima zlih (Psalmi 141,9.10), već je u iskušenju da se i sam ponaša kao zli. Njegova prva slaba tačka je samokontrola u govoru, i zato se on moli da Gospod čuva vrata njegovih usta (Psalmi 141,3). Ta slika podseća na čuvanje gradskih kapija koje su u biblijska vremena štitile grad.

Iskušenje je takođe i kad se Božje dete dvoumi da li da posluša savete pravednih ili da se prepusti slastima zlih (Psalmi 141,4.5). Psalmista svoje srce doživljava kao glavnu pretnju, jer se tu odigrava prava bitka. Samo neprestana molitva sa potpunim poverenjem i predanjem Bogu može da spase Božje dete od iskušenja (Psalmi 141,1.2).

`Pročitajte sledeće stihove: Psalmi 1,1 i Psalmi 141,4. Kako je tu prikazan progresivni (rastući) i lukavi karakter iskušenja?`

Stih Psalmi 141,4 opisuje progresivnu prirodu iskušenja. Prvo, samo srce je sklono zlu. Drugo, ono podstiče na činjenje zlih dela (značenje jevrejskog izraza koji je tu upotrebljen naglašava ponavljajući karakter dela). Treće, srce se hrani slastima zlih, naime, prihvata njihove zle postupke kao nešto poželjno.

Slično tome, u tekstu Psalmi 1,1 iskušenje nailazi da bi sprečilo Božje dete da hodi Gospodnjim putem, navodeći ga da hodi sa opakima, da stoji na putu grešnika i, konačno, da sedi u društvu rugača.* Grešnici, opaki ljudi i rugači – ne treba da budemo poput njih niti da im dozvolimo da nas odvuku od Gospoda.

Psalmi opisuju progresivan, primamljiv i lukav karakter iskušenja, što naglašava činjenicu da samo potpuna zavisnost od Gospoda može da nam osigura pobedu. Psalmi naglašavaju važnost reči koje neko izgovara i sluša kad se nalazi u iskušenju. Završetak životnog puta zlih, kao i pravednih, trebalo bi da nauči ljude da traže mudrost od Boga (Psalmi 1,4-6; Psalmi 141,8-10). Ipak, u oba ta psalma, konačno opravdanje Božje dece ostaje u budućnosti. To znači da su vernici pozvani da strpljivo veruju Bogu i da Ga čekaju.

*„Blažen čovek koji ne sledi savet opakih, ne stoji na grešničkom putu, niti seda u društvo rugača.“ Psalmi 1,1 NSP*