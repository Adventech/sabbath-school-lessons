---
title:  Podignite ruke u Svetilištu
date:  17/03/2024
---

`Pročitajte tekst Psalmi 134. Gde se bogosluženje održava u ovom stihu? Kakav je ishod blagosiljanja Gospoda?`

Psalam 134 podseća na Aronov sveštenički blagoslov iz teksta 4. Mojsijeva 6,24-26 (takođe i Psalmi 67,1), i ističe blagoslov kao osnovni princip i ishod odnosa između Boga i Izraela. Narod blagosilja Boga u svetilištu, a Bog blagosilja svoj narod sa Siona. Ti blagoslovi se protežu na ceo živi svet, jer je Gospod Stvoritelj neba i zemlje. Pominjanje Siona kao mesta božanskih posebnih blagoslova stavlja naglasak na Gospodnju zavetnu vezu s Njegovim narodom. Dakle, upravo u okviru zaveta blagodati Izrael uživa prednost da blagosilja Gospoda i da bude blagosloven od Njega.

`Pročitajte sledeće tekstove: Psalmi 18,1; Psalmi 36,1; Psalmi 113,1; Psalmi 134,1.2 i Psalmi 135,1.2. Kako su učesnici bogosluženja tu prikazani?`

Psalmi često opisuju vernike kao Gospodnje sluge. „Sad blagosiljajte Gospoda, sve sluge Gospodnje, koje stojite u domu Gospodnjem noću“ (Psalmi 134,1) – to se verovatno odnosi na Levite koji su čuvali noćnu stražu (1. Dnevnika 9,23-27), ili na njihovo slavljenje Boga koje je trajalo danonoćno (1. Dnevnika 9,33). 

S obzirom da su Izraelci obožavali nevidljivog Boga, koji nije mogao biti predstavljen nikakvim kipom ili slikom, svetilište je služilo tome da odražava Gospodnju slavu i da pruža bezbedno okruženje u kom su grešni ljudi mogli da priđu svom svetom Caru. Taj susret je iniciran od samog Gospoda i regulisan je Njegovim zakonima i uredbama. 

„Kad dođete k njemu, kao kamenu živu, koji je, istina, od ljudi odbačen, ali od Boga izabran i pribran: i vi kao živo kamenje zidajte se u kuću duhovnu i sveštenstvo sveto, da se prinose prinosi duhovni, koji su Bogu povoljni, kroz Isusa Hrista“ (1. Petrova 2,4.5). Ono što vidimo ovde, u Petrovim rečima, jeste novozavetni izraz istih ideja izloženih u ovim psalmima – o Božjem narodu, sada svetom sveštenstvu, koji prinosi hvalu i zahvalnost svom Gospodu Isusu Hristu, svom Stvoritelju i Iskupitelju, za sve dobro što je učinio za njih. 

`Kao novozavetni vernici, i mi takođe imamo svešteničku ulogu, u smislu da smo pozvani da, kao posrednici, dobru vest evanđelja prenosimo svetu. Na koje načine to možemo najuspešnije da činimo?`