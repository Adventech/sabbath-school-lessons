---
title:  Kazujte po narodima slavu njegovu
date:  20/03/2024
---

`Pročitajte tekst Psalmi 96. Koji višestruki aspekti bogosluženja se pominju u tom psalmu?`

Bogosluženje obuhvata pevanje Gospodu (Psalmi 96,1.2), hvaljenje Njegovog imena (Psalmi 96,2), objavljivanje Njegove dobrote i veličine (Psalmi 96,3.4) i donošenje darova u Njegov hram (Psalmi 96,8). Pored tih poznatih elemenata bogosluženja, Psalam 96 ističe i jedan njegov ne tako očigledan aspekt, naime, njegovu evanđeosku dimenziju koja se ogleda u objavljivanju Gospodnjeg carstva drugim narodima (Psalmi 96,2.3.10).

Međutim, pevanje, hvaljenje, prinošenje darova i objavljivanje evanđelja nisu neke odvojene radnje, već samo različiti izrazi istog bogosluženja. Objava Božjeg spasenja svim narodima daje suštinu hvaljenju Boga i sadržaj i smisao bogosluženju. Obratite pažnju na to kako se razlozi za bogosluženje podudaraju sa porukom koja se objavljuje drugim narodima: „Jer je velik Gospod“ (Psalmi 96,4), „Jer su svi bogovi u naroda ništa: a Gospod je nebesa stvorio“ (Psalmi 96,5), jer „Gospod caruje“ (Psalmi 96,10) i „jer ide da sudi zemlji“ (Psalmi 96,13). Prema tome, cilj evangelizma je da druge narode ujedini sa Božjim narodom, a na kraju i sa svim stvorenjima – da ih ujedini u obožavanju Gospoda (Psalam 96,11-13). 

Bogosluženje izvire iz unutrašnje spoznaje toga ko je Gospod, to jest, da je On Stvoritelj, Car i Sudija (Psalmi 96,5.10.13). Bogosluženje dakle obuhvata sećanje na Božja dela iz prošlosti (stvaranje), proslavljanje Njegovih sadašnjih čuda (Božjeg održavanja sveta i Njegove sadašnje vladavine) i iščekivanje Njegovih budućih dela (sud na kraju vremena i novi život na novom nebu i novoj zemlji).

Sud u psalmima označava obnavljanje božanskog poretka mira, pravde i blagostanja u svetu koji je trenutno pritisnut nepravdom i patnjom. Zato se cela zemlja raduje iščekujući Božje sudove (Psalmi 96,10-1; Psalmi 98,4-9). Činjenica da je Gospod pravedan Sudija treba dodatno da motiviše ljude da Ga obožavaju u svetosti i da „strepe“ pred Njim. To takođe treba da ih upozori da bogosluženje ne shvataju olako (Psalam 96,9). Bogosluženje donosi ogromnu radost i pouzdanje (Psalmi 96,1.2.11-13), ali istovremeno i sveti strah i strepnju pred Bogom (Psalmi 96,4.9).

Sveopšti poziv Psalma 96 na obožavanje Stvoritelja i Sudije, nalazi svoj odraz u Božjoj poslednjoj objavi evanđelja svetu, u porukama tri anđela iz teksta Otkrivenje 14,6-12. Reklo bi se da taj psalam umnogome sadrži elemente Božje poruke za poslednje vreme: stvaranje, spasenje („večno evanđelje“), bogosluženje i sud. Sve je tu.

`Uporedite Psalam 96 sa porukama tri anđela (Otkrivenje 14,6-12). U kom smislu on iznosi iste osnovne istine kao i ta poruka za poslednje vreme, koju mi treba da objavimo svetu?`