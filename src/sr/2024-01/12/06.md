---
title:  Kada Bog ne uživa u žrtvama
date:  21/03/2024
---

`Pročitajte sledeće tekstove: Psalmi 40,6-8; Psalmi 50,7-23 i Psalmi 51,16-19. Kojim važnim pitanjem se ti tekstovi bave? Zašto Bog ne uživa u žrtvama koje je propisao u svojoj Reči (2. Mojsijeva 20,24)?`

Kao i proroci, psalmisti osuđuju različite zloupotrebe bogosluženja. To što oni hoće da naglase u ovim stihovima nije Gospodnja odbojnost prema izraelskim žrtvama i praznicima, već razlog za takvu odbojnost, a to je kobna odvojenost između bogosluženja i duhovnosti.

Bog ne ukorava svoj narod zbog njihovih prinosa i žrtava paljenica, već zbog njihove zloće i dela nepravde koja su činili u svom ličnom životu (Psalmi 50,8.17-21). Psalmi ne propovedaju protiv žrtava i bogosluženja, već protiv taštih žrtava i ispraznih službi, koje se pokazuju u pravom svetlu kroz nepravedno ponašanje takvih vernika.

Kad ne postoji jedinstvo između spoljašnjih izraza obožavanja i ispravne unutrašnje motivacije, tada rituali sami po sebi obično postaju važniji od stvarnog iskustva približavanja Bogu. Odnosno, različiti vidovi bogosluženja postaju sami sebi svrha, umesto da upućuju na Boga i da Ga otkrivaju.

`Pročitajte tekst Jovan 4,23.24. Koju bitnu misao Isus ovde ističe, a koja se tačno poklapa sa onim na šta upozoravaju psalmi koje danas razmatramo?`

Žrtve same po sebi nisu dovoljne. Od kakve su koristi bile te žrtve ako srce onih koji su ih prinosili nije bilo ispunjeno pokajanjem, verom i žalošću zbog greha? Samo kada je bilo praćeno pokajanjem i iskrenim zahvaljivanjem, žrtvovanje telaca moglo je da bude ugodno pred Bogom kao „žrtve pravde“ (Psalmi 51,19, videti i Psalmi 50,14). Isus je, citirajući proroka Isaiju, izrazio to na ovaj način: „Ovi ljudi približavaju se k meni ustima svojijem, i usnama poštuju me; a srce njihovo daleko stoji od mene“ (Matej 15,8). Problemi koje su psalmisti uočili bili su isti oni s kojima se i Isus susretao u svom odnosu sa nekim ljudima, posebno vođama, tokom svoje zemaljske službe.

`Kako se možemo potruditi da i mi, adventisti, sa svom svetlošću i znanjem koje posedujemo, ne padnemo u istu zamku, pomišljajući da je dovoljno i samo to što poznajemo istinu i vršimo odgovarajuće obrede?`