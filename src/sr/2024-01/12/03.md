---
title:  Pevajte Gospodu novu pesmu
date:  18/03/2024
---

`Pročitajte sledeće stihove: Psalmi 33,3; Psalmi 40,3; Psalmi 96,1; Psalmi 98,1; Psalmi 144,9 i Psalmi 149,1. Koji zajednički motiv postoji u svima njima?`

Psalmi pozivaju ljude da pevaju „novu pesmu“. Šta se ovde podrazumeva pod „novom pesmom“? Razlog za „novu pesmu“ je nova spoznaja Gospodnjeg veličanstva i suvereniteta nad ovim svetom, i zahvalnost za brigu i spasenje koje nam On pruža kao Stvoritelj i Sudija cele zemlje. Izbavljenje od neprijatelja i od smrti, kao i Božja posebna naklonost prema Izraelu, neki su od ličnih motiva za pevanje „nove pesme“. Mada i druge pesme takođe hvale Gospoda zbog Njegove dobrote i Njegovih čuda, „nova pesma“ je posebna. Ona izražava novoprobuđenu radost i obećanje obnovljene odanosti Bogu. Novo iskustvo božanskog izbavljenja nadahnjuje ljude da priznaju Gospoda kao svog Tvorca i Cara. Uobičajene teme u psalmima koji govore o „novoj pesmi“ su, između ostalog, poverenje u Boga, hvaljenje Njegovih divnih dela i zahvalnost za izbavljenje iz nevolja.

`Pročitajte sledeće tekstove: Isaija 42,10-12; Otkrivenje 5,9 i Otkrivenje 14,3. Šta možemo zaključiti o „novoj pesmi“ na osnovu tih biblijskih tekstova?`

Božji narod Izrael opisan je dirljivim izrazima kao narod „koji je blizu njega [Boga]“ (Psalmi 148,14), što podrazumeva da od celog stvorenog sveta Izrael ima najposebniji status, te da stoga ima najveću obavezu i privilegiju da hvali Boga. Biblija na taj način podstiče vernike svih generacija da pevaju novu pesmu u slavu svog Iskupitelja, koja predstavlja njihovo jedinstveno svedočanstvo o spasenju krvlju Jagnjetovom. „Nova pesma“ može da se odnosi na pesmu koju niko nikada ranije nije čuo, pesmu koja podseća na živo iskustvo Božje blagodati u životu pojedinca. „Nova pesma“ takođe može da izražava nadu, i u tom slučaju se novina te pesme ogleda u iščekivanju jedinstvenog, neuporedivog doživljaja Božjeg veličanstva u budućnosti. Pravo bogosluženje prevazilazi prinošenje žrtava i darova i odražava živi odnos sa Bogom koji je uvek svež i dinamičan. U izvesnom smislu, moglo bi se jednostavno reći da je „nova pesma“ novi izraz naše ljubavi i zahvalnosti za ono što je Bog učinio za nas – izraz koji se svakodnevno obnavlja.

`Razmislite o Božjim blagoslovima u svom životu. Kad biste pevali novu pesmu, kako bi ona zvučala?`