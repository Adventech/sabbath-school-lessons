---
title:  Za dalje proučavanje
date:  22/03/2024
---

Ako ste u prilici, pročitajte poglavlje pod naslovom „Kako se moliti“ („How to Pray“), str. 39-42, iz knjige *A Call to Stand Apart* (*Poziv da se izdvojite*) od Elen G. Vajt.

Ono što je najbitnije kad je reč o bogosluženju jeste  potreba za pokajanjem – istinskim pokajanjem: „Pokajanje podrazumeva žalost zbog greha i odvraćanje od njega. Mi se nećemo odreći greha ako ne sagledamo svu njegovu zloćudnost; sve dok u svom srcu ne prezremo greh, neće doći ni do kakve stvarne promene u našem životu. 

Ima mnogo onih koji ne uspevaju da shvate pravu prirodu pokajanja. Mnogi su žalosni zbog učinjenog greha, pa čak pokušavaju i da izvrše neko spoljašnje popravljanje, jer se boje da će njihova zlodela navući patnje na njih. Međutim, to nije pokajanje u biblijskom smislu. Oni žale zbog patnji, a ne zbog greha. Takva je bila Isavova žalost, kada je uvideo da je zauvek izgubio prvenaštvo. Valam je, preplašen od anđela koji je sa isukanim mačem stajao na putu, priznao svoj greh, strahujući da ne izgubi život, ali to nije bilo pravo pokajanje zbog greha. Kod njega nije došlo ni do kakve promene cilja, ni do kakvog gnušanja na greh. I Juda Iskariotski, pošto je izdao svog Gospoda, uzviknuo je: ’Ja sagreših što izdadoh krv pravu’ (Matej 27,4).“ – Elen G. Vajt, *Put Hristu*, str. 22, 23 (original).

„Iako Bog ne stanuje u hramovima, koji su načinjeni ljudskom rukom, On svojim prisustvom ukazuje čast skupovima svoga naroda. On je obećao da će, kada se okupe da Ga traže, da priznaju svoje grehe, da se mole jedni za druge, i sam svojim Duhom biti među njima. Međutim, oni koji se okupljaju da Mu služe, treba da odbace svako zlo. Ukoliko Mu ne budu služili duhom i istinom i u lepoti svetosti, njihovo okupljanje biće uzaludno. O takvima Gospod kaže: ’Ovi ljudi približavaju se k meni ustima svojijem, i usnama poštuju me; a srce njihovo daleko stoji od mene’ (Matej 15,8.9). Oni koji služe Bogu moraju da Mu služe ’duhom i istinom, jer otac hoće takovijeh bogomoljaca’ (Jovan 4,23).“ – Elen G. Vajt, *Istorija proroka i careva*, str. 50 (original).

**Pitanja za razgovor:**

`1.	Šta je vernikov najveći dar Bogu (Psalmi 40,6-10; Rimljanima 12,1.2)?`

`2.	Na koji način su lično i zajedničko bogosluženje povezani? Zašto nam je zaista potrebno i jedno i drugo? Kako jedno poboljšava drugo?`	

`3.	Mnogi smatraju da se bogosluženje sastoji samo u molitvama, pevanju himni, proučavanju Biblije i ostale duhovne literature. Međutim, iako su sve te aktivnosti neophodne za bogosluženje, da li je ono ograničeno samo na njih? Navedite neke primere drugih oblika bogosluženja.`

`4.	Elen G. Vajt je pisala: „Na službu Njemu ne treba gledati kao na nešto što rastužuje srce i onespokojava duh. Obožavanje Gospoda i učešće u Njegovom delu trebalo bi da nam predstavlja zadovoljstvo.“ – *Put Hristu*, str. 103 (original). Kako obožavanje Gospoda može da postane zadovoljstvo?`