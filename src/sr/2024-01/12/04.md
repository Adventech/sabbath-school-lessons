---
title:  Gospode, ko može da prebiva u Tvom svetilištu?
date:  19/03/2024
---

`Pročitajte tekst Psalmi 15. Ko su ljudi koji su dostojni da vrše službu Bogu u Njegovom prisustvu?`

Odgovor koji psalam daje na to pitanje predstavlja sažetak zahteva koji su već izneti u Božjem zakonu i prorocima: oni čiji su postupci („tvori pravdu”) i karakter („iz srca svojega“) (videti 5. Mojsijeva 6,5; Mihej 6,6-8) odraz Božje prirode. Svetilište je bilo sveto mesto, i sve u njemu, uključujući sveštenike, bilo je osveštano. Dakle, svetost je obavezan preduslov za ulazak u Božje prisustvo. Svetost Izraela trebalo je da bude sveobuhvatna, da ujedinjuje bogosluženje sa etikom i da se ispoljava u svim aspektima života. Zakon je dat Božjem narodu da bi im omogućio da ostvare svoj najveći potencijal, odnosno, da žive kao carstvo sveštenika. Carsko sveštenstvo podrazumeva život svetosti u Božjem prisustvu i donošenje zavetnih blagoslova drugim narodima. 

`Pročitajte tekstove Psalmi 24,3-6 i Psalmi 101,1-3. Šta znači biti svet?`

„Srce bezazleno“ (engl. „savršeno“) najveća je vrlina vernika pred Bogom. Jevrejski izraz tamim, „savršen“, ima značenje „potpunosti“ i „celine“. „Savršena“ loza (tamim) je cela, neoštećena i zdrava (Jezekilj 15,5). Životinje koje se prinose na žrtvu morale su biti tamim, odnosno bez mane (3. Mojsijeva 22,21-24). „Prave“ reči (tamim) potpuno su istinite (Jov 36,4). „Savršeno srce“ je, dakle, „srce bezazleno“ (Psalmi 24,4) ili srce od integriteta (Psalmi 15,2). Ono traži Boga (Psalmi 24,6) i biva obnovljeno Božjim oproštenjem (Psalmi 51,2-10). Neporočan život izvire iz spoznaje Božje blagodati i pravednosti. Božanska blagodat nadahnjuje i osposobljava Božje sluge da žive u strahu Gospodnjem, to jest, u nenarušenom zajedništvu sa Bogom i u pokornosti Njegovoj Reči. Svedočanstvo o predanom i pobožnom životu donosi hvalu Bogu, a ne sebi samom. Zapazite da je većina zahteva u Psalmu 15 data u negativnom obliku (Psalam 15,3-5). Tu se, dakle, ne radi o sticanju Božje naklonosti, već o izbegavanju onoga što bi moglo da nas odvoji od Boga. 

`Kako možemo svesno odlučivati da izbegavamo ono što nas udaljuje od Boga? Šta bi sve moglo da nas udalji od Boga i kako da to izbegnemo?`