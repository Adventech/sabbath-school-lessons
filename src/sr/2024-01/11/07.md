---
title:  Za dalje proučavanje
date:  15/03/2024
---

Razmišljajte o poruci sledećih tekstova: Isaija 40 i Isaija 51,1-16.

Sionske pesme apsolutno su posvećene tome da naše misli usmere na Sion i živu nadu u Božju suverenu vladavinu koju on predstavlja. Mada se mnogi blagoslovi Božjeg svetilišta osećaju već u ovom životu, nada u puninu života i radosti na Sionu još uvek se vezuje za budućnost. Mnoga Božja deca sa suzama čeznu za nebeskim Sionom (Psalmi 137,1). Sećanje na Sion ne podrazumeva samo neku uzgrednu misao, već svesno obraćanje pažnje i čvrstu odluku da se živi u skladu s tim živim sećanjem (2. Mojsijeva 13,3; 2. Mojsijeva 20,8). 

Otuda, pevanje sionskih pesama nosi sa sobom usrdnu rešenost da se održi nada u obnovljenje Božjeg carstva na novoj zemlji (Otkrivenje 21,1-5). „Besmrtni umovi tamo će oduševljeno i neumorno razmišljati o čudima stvaralačke moći i tajnama otkupiteljske ljubavi. Tamo neće više biti surovog, prevarljivog neprijatelja da nas navodi da zaboravimo Boga. Svaka sposobnost će se razvijati, svaki dar povećavati. Prikupljanje znanja neće umarati um, niti iscrpljivati snagu. Tamo će najuzvišeniji poduhvati biti ostvarivani, najplemenitije težnje dostizane, najviše želje ispunjavane, ali i dalje će biti novih vrhova na koje se treba popeti, novih istina koje treba shvatiti, novih ciljeva koji će zahtevati ulaganje svih snaga uma i duše i tela.“ – Elen G. Vajt, *Velika borba*, str. 677 (original).

Čvrsta rešenost da se ne zaboravi Sion je prećutno obećanje Gospodnjih hodočasnika, da nikada neće prihvatiti ovaj svet kao svoju domovinu, već da će čekati nova nebesa i novu zemlju.

Zato Sionske psalme mogu da pevaju vernici svih generacija koji čeznu da žive u Novom Jerusalimu (Otkrivenje 3,12). Sionske pesme nas podstiču da s nadom iščekujemo budući svet, ali nas takođe obavezuju da budemo zastupnici Božje blagodati u ovom sadašnjem svetu.

**Pitanja za razgovor:**

`1.	Kako da preuzmemo duhovna i teološka načela Božjeg naroda na Sionu, kao doslovnom delu Jerusalima, i primenimo ih na crkvu i njenu misiju u svetu?`

`2.	Kako vernici mogu da prebivaju u Božjem svetilištu danas? (Jovan 1,14-18; Jevrejima 12,22-24).`

`3.	Na koji način će Sion postati grad svih naroda kao što predviđa Psalam 87? (Rimljanima 5,10; Efescima 2,11-16; Kološanima 1,19-23).`

`4.	Kako biste odgovorili nekome ko ukazuje na realnost da u ovom svetu zli često napreduju dok mnogi „dobri“ ljudi pate? Šta vi mislite o tome? Zašto je važno priznati da zasad nemamo sasvim zadovoljavajuće odgovore na sva pitanja?`