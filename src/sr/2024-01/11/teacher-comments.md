---
title:  Čežnja za Bogom na Sionu
date:  15/03/2024
---

### PRVI DEO – OPŠTI PREGLED

**Ključni tekst:** Psalam 84,2

Ove sedmice ćemo se usredsrediti na Sion kao temu (Božji grad, Jerusalim) kako je prikazan u Knjizi Psalama (videti Psalam 46; Psalam 84; Psalam 87; Psalam 122; i Psalam 125). Psalmi su puni nade i očekivanja da pravedni sigurno borave u Božjem svetilištu, utočištu sigurnosti i mira.

Pojam Siona u Pismu je sam po sebi mešavina geografije, politike i teologije. Razmotrićemo ove različite aspekte da bismo shvatili duhovno značenje Siona za Božji narod u prošlosti, kao i za nas danas, kojima je hitno potrebna nada koju Sion nudi. 

### DRUGI DEO – KOMENTAR

**Geografija vezana za Sion**

Položaj gore Sion u Jerusalimu u odnosu na goru Moriju ima važno teološko značenje. David je osvojio goru Sion (2. Samuilova 5,6.7; 1. Dnevnika 11,5-7), zauzevši relativno malo područje na gori koje je nazvano Grad Davidov. Prema severu, oko šest stotina metara udaljenosti, leži gora Morija, gde je Isak bio „prinet“ na žrtvu (1. Mojsijeva 22,1-12). Ovde je takođe stajao Gospodnji anđeo kraj gumna Orne Jevusejina, i bio je zadržan usred uništenja Izrailja zbog Davidovog greha kada je pokušao da izvrši popis naroda (2. Samuilova 24,16) nasuprot Božjoj volji. Nakon toga, David je kupio gumno i podigao oltar Gospodu na tom mestu i, u znak pokajanja zbog svoje drskosti, prineo je Bogu žrtve paljenice i žrtve zahvalne (2. Samuilova 24,25; uporediti 1. Dnevnika 21,15-30).

Solomunov hram i pomoćne zgrade takođe su bile izgrađene na ovom istom mestu (2. Dnevnika 3,1). Grad Jerusalim protezao se na sever i obgrlio svetu planinu, i na kraju je ime Sion počelo da uključuje Hramsku goru. Kao što smo videli u Psalmima, Sion se često odnosi na grad Jerusalim kao celinu (Psalam 48,1-3; Psalam 69,35; Psalam 74,2; Psalam 125,1.2). 

**Sion, sveta planina**

Mnogo pre nego što je Solomun izgradio Bogu hram, Gospod se pokazao na gori Sinaj i naložio Izrailju da Mu izgradi Šator od sastanka da bi mogao da boravi među njima (2. Mojsijeva 25,8.9). Kada je Svetilište bilo završeno i podignuto, Bog je bio prisutan u oblaku koji se spuštao na Šator od sastanka i počivao na njemu (2. Mojsijeva 40,34.35), čineći ga središtem božanskog pojavljivanja i obožavanja za Izrailj. Prema tome, Bog je pomerio fizičku manifestaciju svog prisustva sa Sinaja usred izrailjskog tabora. Teofanija poput one na Sinaju nastavila je da se javlja iznad Šatora od sastanka tokom putovanja kroz pustinju. 

Šator od sastanka nastavlja, utvrđuje i dovršava Božje delo sa gore Sinaj. Šator od sastanka, kao božansko mesto boravka, presudan je za kasnije razumevanje važnosti „svete gore“. Bog je prvobitno nastavao u Svetilištu, a kada je Solomun kasnije izgradio Njegov hram, njegovo postavljanje na brdu Morija dodelilo je tom brdu čast. Kada je car Solomun posvetio hram i pomolio se Bogu da izlije svoj blagoslov na njega, Gospod je izrazio svoje odobravanje u ognju sa neba (2. Dnevnika 7,1-3). Dakle, gora Morija u vreme izrailjskih careva smatrana je „svetom gorom“, zato što je Bog boravio tamo među svojim narodom. 

Imajte na umu da Gospod nikada nije bio ograničen na jednu posebnu planinu. Niti je ograničen na određenu zemaljsku lokaciju u Starom zavetu, zato što nijedno mesto, samo po sebi, nije sveto. Iako se često povezuje sa Sinajom i Sionom, Bog se otkriva u vezi sa mnoštvom različitih planina. On ispoljava svoje prisustvo kad god želi. Čak ni sam Sion ne zaslužuje nikakvo posebno priznanje kao Gospodnje zemaljsko prebivalište. Tačnije rečeno, Sion je jednostavno podnožje veličanstva koje čak ni nebesa ne mogu da obuhvate (1. O carevima 8,27; 2. Dnevnika 6,18). 

**Sion i njegova eshatološka perspektiva**

Kako je Sion prikazan u Pismu? Gora Sion, koja je simbol Božjeg naroda (Isaija 29,8), takođe je mesto sa koga se Gospod bori protiv neprijateljskih naroda (Isaija 31,4) koji ratuju protiv Izrailja. Ostatak Izrailjev izaći će iz Siona i biće sačuvan (2. O carevima 19,31), i u Sion će se vratiti (Isaija 51,11). Spasenje se nalazi na Sionu (Isaija 37,32; Joilo 2,32). Ova gora takođe je povezana i sa kosmičkim znacima (Isaija 24,23). Na kraju, Gospod će vladati nad svojim narodom na gori Sion (Mihej 4,7) na novoj Zemlji. 

Joilo 3,1-17 govori o sabiranju naroda u dolini Josafatovoj, gde će se Bog suditi sa njima i zalagati se za izbavljenje svog naroda. Dolina Josafatova je simboličko ime dato mestu konačnog suda. Geografski gledano, bio je to duboki usek koji je razdvajao Jerusalim od Maslinske gore, kroz koji je tekao Kedron. Zahvaljujući svom položaju, Josafatova dolina imala je značajnu ulogu u izrailjskim verskim tradicijama i obredima (1. O carevima 1,9.33.34); u verskim reformama Ase (1. O carevima 15,13; 2. Dnevnika 15,16); u Josijinoj vladavini (2. O carevima 23,4.6.12) i Jezekijinoj (2. Dnevnika 29,16; 2. Dnevnika 30,14); i u budućem očišćenju Jerusalima (Jeremija 31,40). Upravo je tamo Solomun pomazan za cara. Prema tome, postoji tesan odnos između „svete gore“, ili Siona, i suda i krunisanja cara.

Na vrhuncu sukoba između Gospoda i naroda: „Gospod će zagrmjeti sa Siona, i iz  Jerusalima će pustiti glas svoj“ (Joilo 3,16), i Božji narod će znati da „sam Ja Gospod Bog vaš, koji nastavam u Sionu, u svetoj gori svojoj“ (Joilo 3,17). 

Pravedni (Psalam 15,2-5) su opisani kao oni koji će boraviti na svetoj gori Božjoj (Psalam 15,1), odakle Bog odgovara na molitve (Psalam 3,4). Suprotno tome, oni koji zaborave Gospoda zaboravljaju Njegovu svetu goru (Isaija 65,11). Gospod je izabrao da zemaljski Sion učini središtem svog delovanja, ne zato što je on sam po sebi jedinstven i vredan, već zato što je želeo tako da učini. 

**Psalmi o Sionu vredni pomena**

*Psalam 2*

Psalam 2 se prepoznaje kao carska, mesijanska, himna koja uzdiže Gospodnjeg Pomazanika. On sadrži sledeća tri aspekta ili teme: istorijski, mesijanski i kultni ili molitveni. Pesma se sastoji iz četiri strofe. U drugoj strofi (Psalam 2,4-6), Bog pokazuje svoj prezir prema oholosti naroda (Psalam 2,1-3); strofa se završava ukazivanjem da je Bog postavio cara na Sionu, svojoj svetoj gori (Psalam 2,6).

Ova himna poučava da Gospod vlada, sa svojim Pomazanikom, na Sionu. Još jednom je potvrđena misao da je gora sveta zbog prisustva nebeskog Božanstva u njenoj sredini. 

Prema tome, Sion, sveta gora, posvećena teofanskom prisutnošću Gospodnjom u Njegovom hramu, sedište je Božje zemaljske vlasti, prebivalište pomazanog cara Izrailja, i prestonica sveta, pred kojom su svi narodi i carevi povezani vezama ljubavi ili gvozdenim okovima. (Uporedite sa Isaija 2,2-4 i Mihej 4,1-4, gde je gora doma Gospodnjeg utočište svim narodima i izvor pouke, vlasti i sveopšteg mira). 

Psalam 2,6.7 otkriva da Gospod smatra svojim i Pomazanika i nadležnost nad gorom. Pomazanik i gora su od ključne važnosti za učenje o Božjem carstvu u Psalmima. U izboru cara kao Mog Pomazanika (Psalam 2,2), Mog Cara (Psalam 2,6) i „Mog Sina“ (Psalam 2,7), koji je postavljen na „svetoj gori Mojoj“, vidimo da je izbor određen božanskom odlukom i da ljudska bića nemaju uticaja na ovo odabiranje. Hans Larondel tvrdi da „dokle god je Gospod boravio u Svetinji nad svetinjama u Svetilištu, ta gora je bila ’sveta’ zato što je slava Božje šekine tamo nastavala“. (Deliverance in the Psalms, [Bradenton, FL: First Impressions, 2006], p. 55)

*Psalam 48,1-3*

Ovaj psalam proširuje mesijanski koncept Siona, i kao Božje prebivalište i kao prestonica Njegovog carstva. Psalmista peva o Gospodnjom brizi o Jerusalimu i izbavljenju Njegovog naroda od ruku neprijatelja. Centralna tema pesme je proslavljanje Božje veličine, simbolički predstavljene Sionom, „na gori svetoj svojoj“ (Psalam 48,1).

U stihovima 1-3 psalmista koristi različite izraze da ukaže na mesto božanske manifestacije, kao što su „grad Boga našega“, „gora Sion“, „severna strana“, „grad cara velikoga“. Psalmista takođe upućuje na Sion kao ovu „svetu goru Njegovu“ što bi se moglo prevesti kao „gora posvećena Njemu“ (videti Psalam 2,6; Psalam 87,1; Psalam 121,1; Zaharija 8,3).

*Psalam 99*

U Psalmu 99 ponovo vidimo povezanost između gore Sion i izrailjskog iskustva i u pustinji i na gori Sinaj. Psalam je sastavljen iz tri strofe, od kojih se svaka završava rečenicom: „Da je svet!“ („Jer je svet“) (Psalam 99,3.5.9). Nakon uzdizanja Gospoda kao cara (Psalam 99,1), kao Onog koji stanuje na Sionu (Psalam 99,2), objavljujući da je „velik“, „strašan“ i „svet“ (Psalam 99,3), i „pravedan“ (Psalam 99,4), psalmista poziva narod da Mu se pokloni (Psalam 99,5). 

Psalam 99,6-8 kazuje o iskustvima Mojsija, Arona i Samuila. Stub od oblaka nesumnjivo podseća na iskustvo iz pustinje, što neposredno upućuje na Mojsija i Arona, sa kojima je Bog razgovarao. Samuilo je takođe čuo kako Gospod govori u hramu u Silomu (1. Samuilova 3,1-14). 

Psalam se završava pozivom da narod uzdigne Gospoda i pokloni Mu se „na svetoj gori Njegovoj“ (Psalam 99,9) zbog oproštaja koji je Bog pokazao prema njima na tom mestu (8. stih). Kao što vidimo iz lekcije, svetost koju je gora Sinaj nekada imala kao Božje prebivalište premeštena je na Sion nakon što je hram izgrađen na tom mestu. 

### TREĆI DEO – PRIMENA U ŽIVOTU

Naš Bog Stvoritelj je izvrstan Učitelj. On koristi fizička mesta i materijalne stvari da izrazi duhovne pojmove, kao u slučaju doslovne gore Sion i okolnih brda. Kroz ovu očiglednu pouku, Izrailjci su bolje mogli da shvate Božji plan otkupljenja. 

Sion je simbol Božjeg prisustva, mesta na kome Gospod posreduje za svoj narod i štiti ga. Kao Izrailjci u prošlosti, u svom srcu treba da gajimo žarku želju da budemo u prisustvu Svemogućega. Neosporno je da je zajedništvo Subotom važno. Međutim, u toku sedmice nastojmo takođe da se približimo Bogu u Njegovom nebeskom Svetilištu. „Da pristupimo s istinitijem srcem u punoj veri.“ (Jevrejima 10,22)