---
title:  Sigurnost i mir Siona
date:  13/03/2024
---

`Pročitajte tekst Psalmi 46,1-7. Kako je svet tu poetski opisan?`

Psalam 46 daje živopisan opis ovog sveta koji je u previranju, i dočarava ga slikama prirodnih katastrofa nezapamćenog obima (Psalam 46,2.3). Slika uzburkanih voda često prikazuje pobunjene narode i razne probleme koje zli izazivaju u svetu (Psalmi 93,3.4; Psalmi 124,2-5). Takođe, slike prirodnih nepogoda u Psalmu 46 prikazuju svet kontrolisan od naroda koji uzajamno ratuju (Psalmi 46,6). 

Tu je očigledno reč o svetu koji ne poznaje Boga, jer je Bog usred svog naroda, a tamo gde Bog prebiva, mir obiluje (Psalmi 46,4.5). Međutim, iako ovaj svet Njega odbacuje, Bog ga ne napušta. On je prisutan u svetu tako što je među svojim narodom. Drugim rečima, koliko god loše stvari izgledale, Bog je ipak prisutan ovde, u svetu, i mi možemo da crpimo ličnu nadu i ohrabrenje iz poznavanja te temeljne istine.

Gospod, koji je savršeno utočište, izvor je trajnog mira i sigurnosti Siona. Reč koja ističe sigurnost Siona u stihu Psalmi 46,3 je „neka“. Neka nemir vlada svetom, Božji narod je ipak bezbedan. To pokazuje da mir nije rezultat potpunog odsustva iskušenja, već Božji dar Njegovoj deci koja se uzdaju u Njega. Bezrezervno poverenje u Boga može Božjem detetu pružiti mir i sigurnost usred oluje (Matej 8,23-27). Međutim, postavlja se pitanje: da li će Bog zauvek prepuštati svet njegovim destruktivnim odlukama i postupcima?

`Pročitajte tekst Psalmi 46,6-11. Kako Bog odgovara na nasilje i razaranje u svetu?`

Bog odgovara sa nezadovoljstvom takve snage da Njegova reč, koja je stvorila zemlju, sada čini da se zemlja rastapa (Psalmi 46,6). Ipak, to rastapanje se ne završava uništenjem već obnovom. Zapazite da Bog širi svoj mir sa Siona do svih krajeva zemlje. Bog će prekinuti sve ratove i zaustaviti oruđe uništenja, koje zli narodi koriste da bi tlačili svet (Psalmi 46,9). To je velika nada koju hrišćani imaju, i koja će se ostvariti prilikom Isusovog drugog dolaska.

`Kako da naučimo da imamo mir i da se uzdamo u Boga usred ovog sveta koji je zaista prepun nemira?`