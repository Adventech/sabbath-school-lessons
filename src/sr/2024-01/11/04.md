---
title:  Sion – dom svih naroda
date:  12/03/2024
---

`Pročitajte tekst Psalmi 87,1.2. Šta čini Sion tako cenjenim mestom?`

Psalam 87 je himna koja slavi Sion kao Božji posebno izabrani i voljeni grad. Temelj Božjeg hrama nalazi se na gori Sion (Psalmi 2,6; Psalmi 15,1). Na kraju vremena, Sion će se uzdići iznad svih gora, ukazujući na Gospodnju suverenu vlast nad celim svetom (Psalmi 99,2; Isaija 2,2; Mihej 4,1). Psalam 87 govori o Sionu kao o „gorama“ da bi istakao njegovu veličanstvenost (Psalmi 133,3). Bog voli vrata Siona „više svijeh stanova Jakovljevijeh“ (Psalam 87,2), čime se ističe da Sion nadvišuje sva druga mesta u Izraelu koja su u prošlosti služila za okupljanje Božjeg naroda, kao što su bili Silom i Vetilj. Dakle, ovaj psalam potvrđuje da se pravo bogosluženje odvija na mestu i na način koji sam Bog propisuje.

`Pročitajte tekst Psalmi 87,3-7. Koje su slavne reči izgovorene o Sionu?`

Slava Siona privlači sve narode Bogu, i tako se granice Božjeg carstva šire sve dok ne obuhvate ceo svet. Obratite pažnju na to da Bog prema drugim narodima ne postupa kao prema građanima drugog reda, i pored toga što je Sion prikazan kao mesto duhovnog rođenja svih naroda koji prihvataju Gospoda kao svog Spasitelja.

Upis pojedinaca u matične knjige vršen je prema mestu rođenja (Nemija 7,5; Luka 2,1-3). Psalam tri puta  kaže da su narodi rođeni u Sionu, što znači da im Gospod daje novi identitet i sve privilegije zakonito rođene dece sionske (Psalmi 87,4-6).  

Psalam 87 ukazuje na spasenje i Jevreja i neznabožaca, i na njihovo ujedinjenje u jednu crkvu posredstvom Hristove službe iskupljenja (Rimljanima 3,22; Rimljanima 10,12; Galatima 3,28.29; Kološanima 3,11). Slika blagostanja Siona koju nalazimo u ovom psalmu, podseća na Danilovu viziju Božjeg carstva koje postaje ogromna planina što ispunjava svu zemlju (Danilo 2,34.35.44.45), i na Isusovu parabolu o Božjem carstvu kao ogromnom drvetu koje ugošćuje ptice nebeske (Matej 13,32).

`Na koji način spremnost Siona da usvoji sve ljude nalazi svoje ispunjenje u Velikom nalogu datom Crkvi – da propoveda evanđelje svakom narodu (Matej 28,18-20)? Kako se ta ideja uklapa u naš poziv da propovedamo poruke tri anđela?`