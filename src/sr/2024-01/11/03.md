---
title:  Molite se za mir Jerusalima
date:  11/03/2024
---

`Pročitajte tekst Psalmi 122,1-5. Kako se vernici osećaju po dolasku u Jerusalim? Šta se nadaju da će naći u Jerusalimu?`

Psalam 122 izražava uzbuđenje hodočasnika po njihovom dolasku u Jerusalim. Hodočašća u Jerusalim bila su radosni događaji, kada se Božji narod tri puta godišnje okupljao da bi proslavio Božju dobrotu prema njima u prošlosti i sadašnjosti (5. Mojsijeva 16,16). Jerusalim je bio središte života naroda, jer su se u njemu nalazili „svedočanstva Izrailju“ (Psalmi 122,4, Milin) i „prijestoli sudski“ (Psalmi 122,5). Izraz „svedočanstva Izrailju“ odnosi se na svetilište koje se ponekad nazivalo „šatorom od svjedočanstva“ (4. Mojsijeva 1,50), i u kom se nalazio „kovčeg od svjedočanstva“ (2. Mojsijeva 25,22). Prestoli postavljeni za suđenje opisuju pravosudni sistem u Jerusalimu (2. Samuilova 8,15). Dakle, hodočašće je bilo vreme kada se mogla tražiti i dobiti pravda. Vernost Bogu nikad se nije smela razdvajati od deljenja pravde ljudima.

`Pročitajte tekst Psalmi 122,6-9. Koja je bila glavna molitva Božjeg naroda?`

Molitva za mir Jerusalima priziva Božje blagoslove na grad i njegove stanovnike i ujedinjuje vernike, tako  da se mir širi među njima (Psalmi 122,8). Jerusalim bi mogao da bude grad mira samo ako bi zavladao mir između Boga i Njegovog naroda, kao i među samom Božjom decom. Dakle, molitva za mir Jerusalima upućuje poziv pripadnicima Božjeg naroda da žive u miru sa Bogom i jedni s drugima. Mir Jerusalima donosi blagostanje narodu (Psalmi 147,12-14). 

Ovaj psalam nas uči da molitva za blagostanje zajednice vernika treba da bude glavni predmet molitava Božje dece, jer samo jak i ujedinjen Božiji narod može da objavi ovom svetu dobru vest o Božjem miru i spasenju (Jovan 13,34.35).  

Molitva za mir Jerusalima još uvek je prednost i odgovornost vernika, jer održava živom nadu u dolazak Božjeg carstva mira na kraju vremena, što će obuhvatiti ne samo grad Jerusalim, već celi svet (Isaija 52,7; Isaija 66,12.13; Otkrivenje 21-22). 

`Na koje praktične načine mi, kao narod, možemo danas nastojati da postignemo sklad među sobom?`