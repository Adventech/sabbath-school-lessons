---
title:  Jedan dan u dvorima Tvojim bolji je od hiljade
date:  10/03/2024
---

`Pročitajte tekst Psalmi 84,1-4. Zašto psalmista čezne da boravi u svetilištu?`

Psalmista „gine“ i „otima se“ da svetilište učini svojim stalnim prebivalištem, kako bi zauvek mogao da bude blizu Boga (Psalmi 84,1.2). Božje živo prisustvo (Psalmi 84,2) čini svetilište jedinstvenim mestom. U svetilištu, vernici mogu da gledaju „krasotu Gospodnju“ (Psalmi 27,4; videti takođe Psalmi 63,2), i da se nasite „dobrom doma tvojega“ (Psalmi 65,4). U Psalmu 84, najveća sreća se dostiže u odnosu sa Bogom, što se ogleda u slavljenju Boga (Psalmi 84,4), pronalaženju snage u Njemu (Psalmi 84,5) i poverenju u Njega (Psalmi 84,12). Svetilište je mesto gde se takav odnos neguje kroz bogosluženje i zajedništvo sa drugim vernicima. Živo prisustvo Boga u svetilištu pruža vernicima uvid u Božje slavno carstvo i predukus večnog života.

`Pročitajte tekst Psalmi 84,5-12. Ko još može da bude blagosloven preko svetilišta?`

Božji blagoslovi su opisani kao da zrače iz svetilišta, i tako dospevaju najpre do onih koji služe u njemu (Psalmi 84,4), zatim do hodočasnika koji su na putu ka njemu (Psalmi 84,5–10), i na kraju do svih krajeva zemlje. Očekivanje susreta sa Bogom u svetilištu jača veru hodočasnika (Psalam 84,7). Dok snaga običnog putnika slabi pod teretom zamornog putovanja, snaga hodočasnika koji se kreću ka svetilištu sve više raste što se više približavaju svom cilju.

Čak i kada su fizički udaljena od svetilišta, Božja deca nastavljaju da nose njegov pečat tako što vode primeren život (Psalmi 84,11), čime se odlikuju pravedni koji ulaze u Gospodnje svetilište (Psalmi 15,1.2). Gospod se naziva „suncem“, što pokazuje da se blagoslovi iz svetilišta, poput sunčevih zraka, pružaju do svih krajeva zemlje (Psalam 84,11). Dakle, oni koji verom prebivaju sa Bogom, primaju Njegovu blagodat, bez obzira gde se nalaze.

`Pročitajte stih Otkrivenje 21,3. Koja nam se nada tu otkriva, a koju vidimo i u zemaljskom svetilištu? Možemo li sada uopšte da zamislimo kako će to iskustvo izgledati?`