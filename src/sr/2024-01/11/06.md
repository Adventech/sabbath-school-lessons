---
title:  Nepomični poput gore Sion
date:  14/03/2024
---

`Pročitajte tekst Psalmi 125,1.2. Kako su tu opisani oni koji se uzdaju u Boga?`

Oni koji se uzdaju u Gospoda porede se sa gorom Sion, simbolom postojanosti i snage. Veličanstveni pogled na planine što okružuju grad Jerusalim pomogao je psalmisti da postane svestan sigurnosti koju pruža božanska zaštita (Psalmi 5,12; Psalmi 32,7.10). Za razliku od planina kojima vladaju zli, i koje se svaljuju u mora (Psalmi 46,2), impresivna izdržljivost planine na kojoj je izgrađen Jerusalim uliva duboko poverenje. Pouzdanje u Božju zaštitu zahteva još veću smelost pri suočavanju sa bolnom stvarnošću u kojoj se čini da zlo tako često preovlađuje. Ipak, čak i usred sveg tog zla, Božji narod može da ima nadu.

`Pročitajte tekst Psalmi 125,3-5. Šta predstavlja iskušenje za pravedne? Koja pouka se u tome nalazi za nas?`

Božja deca mogu biti obeshrabrena uspehom zlih i, možda čak, doći u iskušenje da slede njihove puteve (Psalmi 73,2-13; Psalmi 94,3). Čak ni vrhunska stabilnost planine Sion ne može da pruži sigurnost onima koji odlaze od Gospoda. Ljudima je i dalje data sloboda da pružaju „ruke svoje na bezakonje“ (Psalmi 125,3) i da „svrću na krive pute“ (Psalmi 125,5). Ali Gospod je pravedan i sudiće pojedincima koji  istrajavaju u pobuni zajedno sa ostalim nepokajanim grešnicima.

Tu nalazimo poziv Božjem narodu da ostane nepokolebljiv u veri i uzdanju u Gospoda, poput gore Sion koja je njihovo nepomično utočište. Dakle, i pored toga što ne razumemo sve što se dešava, još uvek možemo da se uzdamo u Božju dobrotu.

„Pojava greha u svetu, Hristovo utelovljenje, novorođenje, vaskrsenje i mnoge druge istine koje iznosi Biblija, predstavljaju preduboke tajne da bi ljudski um mogao da ih objasni i potpuno shvati. Međutim, i pored toga što ne možemo da razumemo tajne Njegovog proviđenja, nemamo nikakvog razloga da sumnjamo u Božju reč... Svuda oko sebe suočavamo se sa čudima koja prevazilaze našu sposobnost razumevanja. Zar se onda možemo iznenaditi, kada utvrdimo da i u duhovnom svetu postoje tajne koje ne možemo da dokučimo? Problem leži isključivo u slabosti i skučenosti ljudskog uma. Ali Bog nam je u Svetom pismu dao dovoljno dokaza o svom božanskom karakteru, i mi ne treba da sumnjamo u Njegovu reč  samo zato što nismo u stanju da shvatimo sve tajne Njegovog proviđenja.“ – Elen G. Vajt, *Put Hristu*, str. 106, 107 (original).