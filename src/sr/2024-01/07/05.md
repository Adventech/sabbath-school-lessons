---
title:  Slava uzvišenom i milostivom Bogu
date:  14/02/2024
---

`Pročitajte tekstove Psalmi 113 i Psalmi 123. Koja su dva različita aspekta Božjeg karaktera opisana u tim psalmima? `

Psalmi 113 i 123 slave Gospodnju uzvišenost kao i Njegovu milost. Gospodnja uzvišenost otkriva se putem slave Njegovog imena i uzdignutog položaja Njegovog prestola, koji je iznad svih naroda kao i iznad nebesa (Psalmi 113,4.5; Psalmi 123,1). Izjava „Ko je kao Gospod, Bog naš“ (Psalmi 113,5) – predstavlja izjavu vere u to da nijedna sila ni unutar ni izvan ovog sveta ne može da se suprotstavi Bogu Izraelovom. 

Nepristupačne visine na kojima Gospod boravi ilustrovane su činjenicom da je On spreman da se „ponizi“, i da se „sagiba da vidi što je na nebesima i na zemlji“ (videti Psalmi 113,6; italik dodat). Dakle, to što Bog obitava na visini, ne sprečava Ga da vidi šta se dešava ovde dole. Gospodnja milost se ogleda u Njegovoj blagodatnoj spremnosti da se umeša u stvari ovog sveta i da spase nevoljne i siromašne iz njihovih nedaća. Njegova velikodušna ruka očigledno nije skrivena od Njegovih slugu, iako je Njegovo prebivalište na dalekim nebesima.

Božja veličina i brižnost, koje se ne mogu potpuno sagledati u Božjoj čudesnoj transcendentnosti, postaju očigledne u Božjim delima milosrđa i saosećanja. Siromašni, potlačeni i svi kojima je potrebna pomoć mogu iz prve ruke da iskuse Božju suverenu moć, zahvaljujući izuzetnim preokretima koje je On u stanju da izvede u njihovu korist. Uzvišeni Bog ispoljava svoju veličinu tako što svoju moć koristi da bi podigao oborene. Ljudi su slobodni da pristupe Gospodu, jer Njegovo suvereno veličanstvo i nadmoć ne menjaju činjenicu da je On njihov milostivi Stvoritelj i Staratelj, i da su oni Njegove sluge, Njegova ljubljena deca.

Bogosluženje je, dakle, motivisano, ne samo Božjom veličanstvenošću već i Njegovom dobrotom. Slavljenje Boga nije ograničeno vremenom i prostorom (Psalam 113,2.3). Božja veličina i milosrđe najbolje se ogledaju u Isusu Hristu, koji je bio spreman da se spusti sa neba i da bude ponižen do same smrti na krstu da bi uzdigao palo čovečanstvo (Filibljanima 2,6-8). A tu, na krstu, nalazimo najjače moguće razloge za obožavanje i slavljenje Boga radi onoga što je učinio za nas.

`Zadržite se u mislima na krstu i onome što se tamo dogodilo vama lično. Od čega vas je Isus spasao? Zašto je toliko važno da krst uvek bude na prvom mestu u vašim mislima?`