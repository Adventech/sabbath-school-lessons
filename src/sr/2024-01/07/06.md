---
title:  Ne zaboravljaj nijednog dobra Njegovog
date:  15/02/2024
---

`Pročitajte tekst Psalmi 103. Kako je Božja milost tu oslikana?`

Psalam 103 nabraja mnogostruke Gospodnje blagoslove. Ti blagoslovi obuhvataju „sva dobročinstva njegova“ (Psalmi 103,2, NSP) potrebna za život blagostanja (Psalmi 103,3-6). Ti blagoslovi se temelje na Božjem blagodatnom karakteru i Njegovoj vernosti zavetu koji je uspostavio sa Izraelom (Psalmi 103,7-18). Gospod se „opominje“ ljudske slabosti i prolaznosti i oseća samilost prema svom narodu (videti Psalmi 103,13-17). 

To „opominjanje“ ili podsećanje je nešto više od samo kognitivne (misaone) aktivnosti. Ono podrazumeva privrženost koja se ispoljava u delima – Bog izbavlja i čuva svoj narod (Psalmi 103,3-13). Upečatljive slike u tekstu Psalmi 103,11-16 ilustruju neizmernu veličinu Božje blagodati, koja se može uporediti jedino sa beskrajnim prostranstvom nebesa (Isaija 55,9). 

Kako bi, onda, ljudi trebalo da uzvrate na toliku Božju dobrotu?

Na prvom mestu, tako što blagosiljaju Gospoda (Psalmi 103,1.2). 

Blagoslov se uglavnom shvata kao čin darivanja nekoga materijalnim i duhovnim dobrima (1. Mojsijeva 49,25; Psalmi 5,12). A s obzirom da je Bog izvor svih blagoslova, kako ljudska bića mogu da blagosiljaju Boga? Neko ko je na nižem položaju može svojom zahvalnošću i slavljenjem da blagosilja onoga ko je uzvišeniji (1. O carevima 8,66; Jov 29,13). Bog blagosilja ljude čineći im dobro, a ljudi blagosiljaju Boga slaveći Njegovu dobrotu, odnosno, pokazujući duboko poštovanje prema Njemu zbog Njegovog blagodatnog karaktera.

Na drugom mestu, tako što pamte Njegov zavet i sva dobra koja im je učinio (Psalmi 103,2.18-22), baš kao što se i Gospod podseća ljudskog stanja slabosti i zaveta koji je sklopio sa svojim narodom (Psalmi 103,3-13). Pamćenje ili podsećanje je ključni aspekt odnosa između Boga i Njegovog naroda. Baš kao što Bog pamti obećanja koja je dao svom narodu, tako je i narod dužan da se seća Božje vernosti i da Mu uzvrati ljubavlju i poslušnošću. 

Kada to imamo na umu, ove čuvene reči Elen G. Vajt zvuče tako prikladno: „Za nas bi bilo dobro da svakoga dana provedemo jedan sat u razmišljanju o Hristovom životu. Treba da ga proučavamo u svakoj pojedinosti i dopustimo svojoj mašti da obuhvati sve prizore, naročito one vezane za kraj Njegovog života. Dok se tako bavimo Njegovom velikom žrtvom za nas, naše poverenje u Njega postaće mnogo postojanije, naša ljubav će oživeti i dublje će nas prožimati Njegov duh. Ako želimo na kraju da budemo spaseni, moramo naučiti pouku o pokajanju i poniznosti u podnožju krsta.“  – *Čežnja vekova*, str. 83 (original).