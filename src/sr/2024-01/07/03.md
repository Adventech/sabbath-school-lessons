---
title:  Stvori u meni čisto srce 
date:  12/02/2024
---

`Pročitajte tekst Psalmi 51,1-5. Zašto se psalmista poziva na Božju milost?`

Car David izliva svoje srce pred Gospodom, tražeći oproštaj za greh u duhovno najmračnijim trenucima svog života (2. Samuilova 12). Opraštanje je izuzetan dar Božje blagodati, koji nam On daje „po velikoj dobroti svojoj“ (Psalmi 51,1). Car David moli Boga da ne postupa s njim onako kao što njegov greh zaslužuje (Psalmi 103,10), već u skladu sa svojim božanskim karakterom, odnosno svojim milosrđem, vernošću i saosećanjem (Psalmi 51,1; 2. Mojsijeva 34,6.7).

Pročitajte tekst Psalmi 51,6-19. Kako je praštanje greha tu prikazano? Šta je cilj božanskog praštanja?

Božanski oproštaj podrazumeva nešto više od čisto legalnog proglašenja nevinosti. On izaziva duboku promenu koja seže do najskrivenijih kutaka ljudskog bića (Psalmi 51,6; Jevrejima 4,12). On dovodi do pojave novog stvorenja (Psalmi 51,10; Jovan 3,3-8). Jevrejska reč bara’, prevedena kao  „stvori“, opisuje božansku stvaralačku silu (1. Mojsijeva 1,1). Samo Bog može da bara’. Samo Bog može da proizvede radikalnu i trajnu promenu u srcu pokajane osobe (2. Korinćanima 4,6).

David traži da bude očišćen isopom (3. Mojsijeva 14,2-8; Psalmi 51,7). On oseća da ga njegova krivica drži izvan Gospodnjeg prisustva, na isti način kao što je gubavcu zabranjen ulazak u zajednicu sve dok stanje njegove nečistote traje (Psalmi 51,11). On strahuje da žrtve ne mogu da ga očiste u potpunosti, zato što nije bilo te žrtve koja bi mogla da iskupi greh preljube i ubistva počinjen s predumišljajem (2. Mojsijeva 21,14; 3. Mojsijeva 20,10). 

Samo je bezuslovna božanska blagodat mogla da prihvati Davidovo „srce skrušeno i poništeno“ kao žrtvu, i da ponovo dovede Davida u sklad sa Bogom (Psalmi 51,16.17). Tražeći da bude očišćen isopom, on zapravo želi da se vrati u Božje prisustvo.

`Ako je Bog mogao Davidu da oprosti preljubu, prevaru i ubistvo, koliko nade ima za vas?`