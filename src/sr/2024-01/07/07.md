---
title:  Za dalje proučavanje
date:  16/02/2024
---

U knjizi Put Hristu od Elen G. Vajt, pročitajte poglavlje pod naslovom „Grešnikova potreba za Hristom“, str. 17-22 (original).

U Psalmima, glasovi Božjeg naroda združuju se u proslavljanju Božje večne ljubavi kroz jedan refren koji se stalno ponavlja: „Jer je dovijeka milost njegova“ (Psalmi 106,1; Psalmi 107,1; Psalmi 118,1-4.29; Psalmi 136). „Ne slaviti Boga značilo bi zaboraviti sva Njegova dobročinstva, ne ceniti Božje darove. Samo oni koji slave ne zaboravljaju. Razmišljanje i govorenje o Bogu još uvek nije proslavljanje. Slavljenje počinje kada neko prizna Božije veličanstvo i Njegova dela, i uzvrati na njih obožavanjem Njegove dobrote, milosti i mudrosti.“ – Hans LaRondelle, *Deliverance in the Psalms*, p. 178.

Značaj svečanog priznanja Božje postojane milosti poprima još dublji smisao kada se setimo da Božji khesed  – to jest, Njegova zavetna dobrota i vernost – ostaje čvrst i nepromenljiv usred ljudskog greha i pobune protiv Boga.

„Grešili smo protiv Njega i nismo zaslužili Njegovu naklonost; ipak On je sam na naše usne stavio najdivniju od svih molitava: ’Nemoj nas odvrći radi imena svojega; nemoj naružiti prijestola slave svoje, opomeni se zavjeta svojega s nama, nemoj ga ukinuti’ (Jeremija 14,21). Kada dođemo k Njemu priznajući svoju nedostojnost i greh, On se obavezao da će saslušati naše vapaje. Čast Njegovog prestola je zalog da će ispuniti obećanje koje nam je dao.“ – Elen G. Vajt, *Pouke velikog Učitelja*, str. 148 (original). 

To što je iskustveno spoznao koliko je Bog bio milostiv prema njemu (Psalmi 103,2) ohrabrilo je psalmistu da kaže: „Gospod tvori pravdu i sud svima kojima se krivo čini“ (Psalmi 103,6; italik dodat). Dakle, krajnji cilj ličnog svedočanstva psalmiste i slavljenja Božje milosti u njegovom životu jeste da uveri druge u Božju dobrotu, tako da i oni mogu da otvore srce Bogu, da prime Njegovu spasonosnu milost i da Ga slave (Psalmi 9,11.12; Psalmi 22,22-27; Psalmi 66,16).

**Pitanja za razgovor:**

`1.	Kakav praktičan značaj po ljudsko spasenje ima činjenica da je Božja milost večna? Zašto to ipak ne znači da čovek može slobodno nastaviti da greši zato što je Božja milost večna?`

`2.	Kako da pomirimo istinu o Božjem praštanju naših greha sa idejom o Božjem sudu nad grehom? `

`3.	Kako se izjave o Božjoj milosti u Novom zavetu slažu sa onim iz Psalama (Efescima 2,4.5; 1. Timotiju 1,16; Titu 3,5; Jevrejima 4,16)?`