---
title:  „Ako ćeš na bezakonje gledati, Gospode ...“
date:  13/02/2024
---

`Pročitajte tekst Psalmi 130. Kako je tu oslikana ozbiljnost greha i nada za grešnike?`

Velika nevolja koja je zadesila psalmistu povezana je sa njegovim gresima i gresima njegovog naroda (Psalmi 130,3.8). Gresi naroda toliko su teški da prete da ih zauvek odvoje od Boga (Psalam 130,3). Sveto pismo pominje izveštaje o gresima koji se čuvaju za Sudnji dan (Danilo 7,10; Otkrivenje 20,12), kao i uklanjanje imena grešnika iz knjige života (2. Mojsijeva 32,32; Psalmi 69,28; Otkrivenje 13,8). 

Psalmista se, dakle, moli za Božje oproštenje, na osnovu kog će biti izbrisani zapisi o gresima (Psalmi 51,1.9; Jeremija 31,34; Mihej 7,19). On zna da „Bog nije gnevljive prirode. Njegova ljubav je večna. Njegov ’gnev’ može biti izazvan samo čovekovim propustom da ceni Njegovu ljubav... Svrha Njegovog gneva nije da rani, već da isceli čoveka; ne da uništi nego da spase Njegov zavetni narod (videti Osija 6,1.2).“ – Hans K. LaRondelle, *Deliverance in the Psalms* (Berrien Springs, MI: First Impressions, 1983), pp. 180, 181. Što je posebno zanimljivo, upravo  je Božja spremnost da oprosti grehe, a ne da ih kazni, ono što izaziva najdublje poštovanje prema Njemu (Psalmi 130,4; Rimljanima 2,4). Istinsko obožavanje se, prema tome, zasniva na divljenju prema Božjem karakteru ljubavi, a ne na strahu od kazne.

Božja deca su pozvana da čekaju na Gospoda (Psalmi 27,14; Psalmi 37,34). Jevrejski izraz qawah, „čekati“, doslovno znači „rastegnuti“ i koren je jevrejske reči za „nadu“. Dakle, čekanje na Gospoda nije pasivno prepuštanje nesrećnim okolnostima, već pre „sezanje za“ ili željno iščekivanje Gospodnje intervencije. Nada psalmiste nije utemeljena na njegovom ličnom optimizmu, već na Božjoj Reči (Psalmi 130,5). Verno čekanje na Gospoda nikad nije uzaludno, jer posle mračne noći dolazi jutro božanskog izbavljenja.

Zapazite kako lična molitva psalmiste postaje molitva cele zajednice (Psalmi 130,7.8). Blagostanje pojedinca je neodvojivo od dobrobiti čitavog naroda. Dakle, ne treba se moliti samo za sebe nego i za svoju zajednicu. Kao vernici, mi smo deo zajednice, a ono što utiče na jedan deo zajednice utiče na sve.

`Razmislite o pitanju: „Ako ćeš na bezakonje gledati, Gospode: Gospode, ko će ostati?“ (Psalmi 130,3). Šta to znači za vas lično? Gde biste bili da je Gospod nastavio da gleda na vaša bezakonja?`