---
title:  Njegova milost traje doveka
date:  11/02/2024
---

`Pročitajte tekst Psalmi 136. Koja misao preovlađuje u ovom Psalmu? U čemu psalmista nalazi dokaze za svoju preovlađujuću tvrdnju?`

Psalam 136 poziva Božji narod da slavi Gospoda zbog Njegove milosti koja se otkrila u delima stvaranja (Psalmi 136,4-9) i u istoriji Izraela (Psalmi 136,10-22). „Milost“ (jevrejski khesed, „postojana ljubav“) prenosi ideju o Božjoj dobroti i vernosti prema Njegovim delima stvaranja i Njegovom zavetu sa Izraelom. Ovaj psalam pokazuje da su Božja neizmerna moć i veličanstvo utemeljeni  na Njegovoj postojanoj ljubavi. 

Gospod je „Bog nad bogovima“ i „Gospodar nad gospodarima“, što je jevrejski idiom (grupa reči sa posebnim značenjem) koji znači „najveći Bog“ (Psalmi 136,1-3), ne u smislu da postoje i drugi bogovi, već da je On jedini Bog.

Gospodnja najveća čuda, koja niko drugi ne može da ponovi, neosporni su pokazatelj Njegove vlasti (Psalmi 136,4). Bog je stvorio nebesa, zemlju i nebeska tela koja pagani obožavaju (5. Mojsijeva 4,19). Psalmi, međutim, oduzimaju autoritet paganskim bogovima, a u širem smislu i svim drugim ljudskim uzdanicama. To su samo proizvodi stvaranja. To je samo tvorevina, a ne Stvoritelj, što je ključna razlika.

Slika Gospodnje krepke ruke i podignute mišice (Psalmi 136,12) naglašava efikasnost Božje sile i dalekosežan uticaj Njegove milosti.

Božja milost pokazana tokom stvaranja i istorije trebalo bi da podstakne Božji narod da se uzda u Njega i da ostane veran Njegovom zavetu. Refren „jer je dovijeka milost njegova “ ponavlja se 26 puta u Psalmu 136, uveravajući tako Njegove poklonike da se Gospod ne menja i da će u svakom novom naraštaju ponoviti svoja dela milosti. Bog se seća svog naroda (Psalmi 136,23) i veran je svom zavetu blagodati. Verovanje u Gospodnju postojanu milost nalazi se u srži biblijske vere, što podrazumeva radosno obožavanje i poverenje, kao i uzdržanost i pokajanje. 

Psalam 136 (stihovi 23-25) završava se porukom o Božjoj sveobuhvatnoj brizi o ovom svetu. Božja milost se proteže ne samo na Izrael već na sva dela stvaranja. Ovaj psalam, dakle, govori o sveobuhvatnosti Božje spasonosne blagodati i podstiče ceo svet da se pridruži Izraelovom slavljenju Gospoda  (videti takođe: Luka 2,10; Jovan 3,16; Dela 15,17).  

`U kom smislu slika Isusa na krstu, koji umire kao Zamena za naše grehe, najsnažnije otkriva veliku istinu o Bogu, i o tome da „je dovijeka milost njegova“?`