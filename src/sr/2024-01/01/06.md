---
title:  Svet Psalama
date:  04/01/2024
---

`Pročitajte sledeće tekstove: Psalmi 16,8; Psalmi 44,8; Psalmi 46,1; Psalmi 47,1.7; Psalmi 57,2; Psalmi 62,8; Psalmi 82,8 i Psalmi 121,7. Koje je mesto Bog zauzimao u životu psalmista?`

Svet Psalama usredsređen je u potpunosti na Boga – on nastoji da, kroz molitvu i slavopoj, sva životna iskustva podredi Bogu. Bog je suvereni Stvoritelj, Car i Sudija cele zemlje. On obezbeđuje sve što je Njegovoj deci potrebno. Prema tome, Njemu se može verovati u svakom trenutku. Čak i Božji neprijatelji pitaju: „Gdje ti je Bog?“, kada Božji narod naizgled doživljava neuspeh (Psalmi 42,10). Kao što je Gospod uvek prisutan i nikad ne izneverava svoj narod, tako i Božji narod uvek ima Boga u vidu. U krajnjoj liniji, Psalmi predviđaju da će doći vreme kada će svi narodi i ceo stvoreni svet obožavati Boga (Psalmi 47,1; Psalmi 64,9). 

Središnje mesto koje Bog ima u životu vernika dovodi do toga da i bogosluženje ima središnje mesto u njihovom iskustvu. Bogosluženje tokom kojeg su korišćeni Psalmi, suštinski se razlikovalo od bogosluženja prema shvatanjima mnogih ljudi danas, jer je bogosluženje u biblijskoj kulturi bilo prirodno i neosporno središte života cele zajednice. Dakle, sve što se dešavalo u životu Božjeg naroda, i dobro i loše, neizbežno je nalazilo svoj izraz tokom bogosluženja. Bog čuje psalmistu, gde god da se on nalazi, i odgovara mu u najbolje vreme koje sam odredi (Psalmi 3,4; Psalmi 18,6; Psalmi 20,6). 

Psalmista je svestan da se Božje prebivalište nalazi na nebu, ali u isto vreme, Bog boravi i na Sionu, u svetilištu među svojim narodom. Bog je, dakle, u isto vreme blizu i daleko, svuda, i u svom hramu (Psalmi 11,4), i skriven (Psalmi 10,1) i otkriven (Psalmi 41,12). U Psalmima su objedinjene te Božje osobine koje se naizgled uzajmno isključuju. Psalmisti su razumeli da su blizina i udaljenost neodvojive unutar istinskog Božjeg bića (Psalmi 24,7-10). Razumeli su dinamiku te duhovne tenzije. Njihova svest o Božjoj dobroti i prisustvu, usred svega što su iskusili, bila je to što je jačalo njihovu nadu dok su čekali da Bog interveniše, kako god i kad god On to poželi.

`Kako nam Psalmi mogu pomoći da shvatimo da Boga ne možemo ograničiti samo na određene aspekte našeg postojanja? U kojim oblastima svog života eventualno pokušavate da držite Gospoda na odstojanju?`