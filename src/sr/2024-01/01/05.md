---
title:  Nadahnute molitve 
date:  03/01/2024
---

`Pročitajte sledeće tekstove: 2. Samuilova 23,1.2 i Rimljanima 8,26.27. Čemu nas ti tekstovi uče u vezi sa molitvom?`

Psalmi su nadahnute molitve i slavopoji Izraela, tako da se u njima Božji glas meša sa glasom Njegovog naroda. Psalmi, dakle, pretpostavljaju dinamiku živog odnosa sa Bogom. 

Psalmisti se Bogu obraćaju lično, rečima: „Bože moj“, „Gospode“, i „care moj“ (Psalmi 5,2; Psalmi 84,3). Oni često preklinju Boga: „Čuj“ (Psalmi 5,1), „slušaj molitvu moju“ (Psalmi 39,12), „vidi“ (Psalmi 25,18), „usliši me“ (Psalmi 102,2), i „izbavi dušu moju“ (Psalmi 6,4). To su očigledno reči nekoga ko se moli Bogu.

Izuzetna lepota psalama kao molitava i slavopoja leži u činjenici da su oni zapravo Božja Reč izražena u vidu pobožnih molitava i slavopoja vernika. Psalmi, otuda, pružaju Božjoj deci trenutke posebne bliskosti, kao što je opisano u tekstu Rimljanima 8,26.27: „A tako i Duh pomaže nam u našijem slabostima: jer ne znamo za što ćemo se moliti kao što treba, nego sam Duh moli se za nas uzdisanjem neiskazanijem. A onaj što ispituje srca zna što je misao Duha, jer po volji Božijoj moli se za svete.“ 

I Isus je takođe citirao psalme, kao što vidimo u tekstu Luka 20,42.43, gde On direktno navodi tekst Psalmi 110,1: „Sam David govori u psaltiru: reče Gospod Gospodu mojemu: sjedi meni s desne strane, dok položim neprijatelje tvoje za podnožje nogama tvojima.“

Mada su neki psalmi ponikli na temelju konkretnih istorijskih događaja, iskustava samih psalmista, kao i doživljaja Izraela kao naroda – ili se pozivaju na njih – ipak, duhovna dubina psalama pokriva mnoštvo životnih prilika i prevazilazi sve kulturne, verske, etničke i polne granice. Drugim rečima, kad čitate psalme, vidite da oni izražavaju nadu, zahvalnost, strah, gnev, tugu i žaljenje – sve ono sa čim su se ljudi suočavali svugde u svetu, u svako vreme, bez obzira na njihove životne okolnosti. Oni se obraćaju svima nama, jezikom našeg ličnog iskustva. 

`Šta nam činjenica da je Isus citirao psalme govori o važnosti koju bi oni mogli da imaju u našem ličnom verskom iskustvu?`