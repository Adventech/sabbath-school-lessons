---
title:  Upoznajmo psalmiste
date:  01/01/2024
---

Car David, čije se ime pojavljuje u naslovu većine psalama, aktivno je učestvovao u organizovanju liturgije izraelskog bogosluženja. On je opisan kao „ljubak u pjesmama Izrailjevim“ (2. Samuilova 23,1). Novi zavet potvrđuje da je David autor raznih psalama (Matej 22,43-45; Dela 2,25-29.34.35; Dela 4,25; Rimljanima 4,6-8). Osim toga, brojni psalmi su sastavljeni i od strane hramskih muzičara, inače levita – na primer, 50. Psalam i Psalme 73-83 sastavio je Asaf; 42. Psalam, Psalme 44-49, Psalme 84-85 i Psalme 87-88 sinovi Korejevi; 88. Psalam takođe i Eman od doma Zarina; a 89. Psalam Etan od doma Zarina. A osim njih, psalme su pisali i Solomon (72. i 127. Psalam) i Mojsije (90. Psalam).

`Pročitajte sledeće tekstove: Psalmi 25,1-5; Psalmi 42,1; Psalmi 75,1; Psalmi 77,1; Psalmi 84,1.2; Psalmi 88,1-3 i Psalmi 89,1. Šta nam ti psalmi otkrivaju o iskustvima kroz koja su prolazili njihovi autori?`

Sveti Duh je nadahnjivao psalmiste i koristio njihove talente u službi Bogu i njihovoj zajednici vere. Psalmisti su bili ljudi iskrenog posvećenja i duboke vere, a opet skloni da se obeshrabre i padnu u iskušenje kao i svi mi. Mada su napisani pre mnogo vremena, psalmi svakako odražavaju i nešto od onoga što mi danas doživljavamo.   

„Nek izađe preda te molitva moja, prigni uho svoje k jauku mojemu; jer je duša moja puna jada, i život se moj primače paklu“ (Psalmi 88,2.3). To je vapaj neke duše iz dvadeset prvog veka u istoj meri kao i neke od pre 3.000 godina.

Neki psalmi pominju teškoće, neki se usredsređuju na radosti. Psalmisti su prizivali Boga da ih spase, ali su doživljavali i Njegovu nezasluženu naklonost. Slavili su Boga zbog Njegove vernosti i ljubavi, i zaklinjali Mu se na bespogovornu odanost. Psalmi su, prema tome, svedočenja o božanskom iskupljenju i znamenja Božje blagodati i nade. Psalmi prenose božansko obećanje svima koji verom prihvate Božji dar oproštenja i novog života. Ipak, u isto vreme, oni ne pokušavaju da zabašure, prikriju ili omalovaže teškoće i patnje koje preovlađuju u ovom palom svetu.

`Kako možemo crpeti nadu i utehu iz saznanja da su se čak i ver­ni ljudi, poput psalmista, borili sa nečim od onoga sa čim se i mi danas borimo?`