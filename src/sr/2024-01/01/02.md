---
title:  Psalmi u bogosluženju drevnog Izraela
date:  31/12/2023
---

`Pročitajte sledeće tekstove: 1. Dnevnika 16,7; Nemija 12,8; Psalmi 18,1; Psalmi 30,1; Psalmi 92,1; Psalmi 95,2; Psalmi 105,2; Kološanima 3,16 i Jakov 5,13. Koje su okolnosti dovele do pisanja pojedinih psalama? Kada je Božji narod koristio Psalme?`

Psalmi su sastavljani za upotrebu prilikom ličnog ili zajedničkog bogosluženja. Pevani su kao himne tokom bogosluženja u hramu, kao što sugerišu muzičke napomene u vezi sa instrumentima (Psalmi 61,1), melodijom (Psalmi 9,1) i horovođama (Psalmi 8,1). 

Naslov Knjige psalama u jevrejskoj Bibliji, tehilim, „pohvale“, odražava njenu glavnu svrhu, a to je da hvali Boga. Naslov Knjige psalama na našem jeziku potiče od grčke reči psalmoi, koja se pominje u Septuaginti, ranom prevodu jevrejske Biblije na grčki jezik (iz drugog i trećeg veka pre n. e.).

Psalmi su bili neizostavni deo izraelskog bogosluženja. Na primer, korišćeni su prilikom posvećenja hrama, verskih praznika, procesija i donošenja kovčega zaveta u Jerusalim. 

„Pesme za penjanje“ (Psalmi 120-134), takođe poznate i kao hodočasničke pesme, tradicionalno su pevane prilikom putovanja u Jerusalim na tri glavna godišnja praznika (2. Mojsijeva 23,14-17). „Egipatski halel“ (Psalmi 113-118) i „veliki halel“ (Psalmi 136) pevani su tokom tri glavna godišnja praznika, kao i prilikom praznika Mladine i posvećenja hrama. Egipatski halel zauzima značajno mesto u pashalnoj ceremoniji. Psalmi 113 i 114 pevani su na početku pashalnog obroka, a Psalmi 115-118 na kraju (Matej 26,30). „Dnevni halel“ (Psalmi 145-150) bio je sastavni deo svakodnevnih molitava prilikom jutarnje službe u sinagogi. 

Psalmi nisu samo pratili bogosluženje naroda već su ga i poučavali kako da slavi Boga u svetilištu. Isus se molio rečima 22. Psalma (Matej 27,46). Psalmi su takođe imali značajno mesto u životu rane crkve (Kološanima 3,16; Efescima 5,19). 

`Mada mi, naravno, ne slavimo Boga u nekom zemaljskom svetilištu kakav je bio izraelski hram, kako možemo koristiti Psalme u sopstvenom bogosluženju, bilo u privatnom ili društvenom okruženju?`