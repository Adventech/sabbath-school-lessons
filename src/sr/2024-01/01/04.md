---
title:  Pesma za svaku priliku 
date:  02/01/2024
---

`Pročitajte sledeće tekstove: Psalmi 3; Psalmi 33,1-3 i Psalmi 109,6-15. O kojim različitim aspektima ljudskog iskustva ti psalmi govore?`

Psalmi čine zajednicu vernih svesnom punog opsega ljudskog iskustva, i pokazuju da verni mogu da slave Boga u svakoj životnoj prilici. U njima vidimo sledeće:

(1) Himne koje veličaju Boga zbog Njegovog veličanstva i sile pokazane prilikom stvaranja. (2) Psalme zahvalnosti koji izražavaju duboku zahvalnost za Božje izobilne blagoslove. (3) Žalopojke koje predstavljaju svesrdne vapaje Bogu za izbavljenje iz nevolje. (4) Psalme mudrosti koji pružaju praktične smernice za pravedan život. (5) Carske psalme koji ukazuju na Hrista – suverenog Cara i Izbavitelja Božjeg naroda. (6) Istorijske psalme koji podsećaju na prošlost Izraela i ističu Božju vernost i nevernost Izraela, kako bi poučili buduće generacije da ne ponavljaju greške svojih predaka, već da se uzdaju u Boga i ostanu verni Njegovom zavetu.

Poezija Psalama pokazuje izrazitu moć da privuče pažnju čitalaca. Mada se neke od tih poetskih figura izgube u prevodu, još uvek možemo, i na svom maternjem jeziku, da sagledamo mnoge od njih.

1.	Paralelizam podrazumeva kombinovanje simetrično sastavljenih reči, fraza ili misli, što doprinosi boljem razumevanju odgovarajućih izraza. Na primer: „Blagosiljaj, dušo moja, Gospoda, i sve što je u meni sveto ime njegovo“ (Psalmi 103,1). U ovom paralelizmu, izraz „dušo moja“ odgovara izrazu „sve što je u meni“, dakle, odnosi se na čitavo čovekovo biće. 

2.	Slikoviti jezik koristi figurativno izražavanje da bi ostavio snažan utisak na fizička čula čitaoca (na primer, Božji zaklon se poredi sa „sjenom krila /Njegovih/“ (Psalmi 17,8). 

3.	Merizam dočarava celinu koristeći par suprotstavljenih pojmova. Izraz „danju vičem i noću pred tobom“ označava plakanje (vikanje) bez prestanka (Psalmi 88,1, italik dodat). 

4.	Igre reči koriste pojedine izraze koji slično zvuče da bi istakle određenu duhovnu poruku. U tekstu Psalmi 96,4.5 od jevrejskih izraza *’elohim*, „bogovi“, i *’elilim*, „idol“, stvara se igra reči, koja prenosi poruku da su bogovi okolnih naroda samo prividno *’elohim*, „bogovi“, a u stvari su samo *’elilim*, „idoli“. 

`Konačno, reč „selah“ označava kratak prekid (interludijum), bilo kao poziv da se zastane i razmisli o poruci određenog odeljka psalma, ili da se promeni muzička pratnja (Psalmi 61,4).`