---
title:  Za dalje proučavanje
date:  05/01/2024
---

U knjigama Elen G. Vajt pročitajte sledeća poglavlja: „Hram i njegovo posvećenje“, *Istorija proroka i careva*, str. 35-50 (original) i „Blagoslovi muzike“, *Poruka mladima*, str. 291, 292 (original).

Biblijski Psaltir sastoji se od 150 psalama, koji su grupisani u pet knjiga: Knjiga I (Psalmi 1-41), Knjiga II (Psalmi 42-72), Knjiga III (Psalmi 73-89), Knjiga IV (Psalmi 90-106) i Knjiga V (Psalmi 107-150). Ta podela potiče iz rane jevrejske tradicije i odgovara podeli Petoknjižja. 

Knjiga Psalama pruža dokaz i o nekim već postojećim zbirkama Psalama: zbirka Korejevih sinova (Psalmi 42-49, 84, 85, 87, 88), zbirka Asafovih sinova (Psalmi 73-83), Pesme za penjanje (Psalmi 120-134), i Aleluja psalmi (Psalmi 111-118.146-150). Tekst Psalmi 72,20 svedoči i o manjoj zbirci Davidovh psalama. 

Mada je većina psalama povezana sa vremenom cara Davida i rane monarhije (deseti vek pre n.e.), zbirka je nastavila da raste i tokom narednih vekova: u vreme podele carstva, u izgnanstvu i u postvavilonskom periodu. Moguće je da su jevrejski pisari pod vođstvom Jezdre spojili postojeće manje zbirke psalama u jednu knjigu kada su radili na uspostavljanju službi u novom hramu.

Međutim, činjenica da su pisari objedinili knjigu Psalama ničim ne umanjuje njeno božansko nadahnuće. Ti pisari su, kao i psalmisti, bili odane Božje sluge, i Bog je upravljao njihovim delom (Jezdra 7,6.10 ). Božansko-ljudska priroda psalama može se uporediti sa sjedinjenjem božanskog i ljudskog prilikom utelovljenja Gospoda Isusa Hrista. „Ali Biblija, sa svojim od Boga danim istinama, koje su izražene ljudskim jezikom, predstavlja sjedinjenje božanskog i ljudskog. Takvo sjedinjenje postojalo je u prirodi Isusa Hrista, koji je bio Božji Sin i Sin čovečiji. Tako se i na Bibliju odnosi isto ono što se odnosilo na Hrista, da ’riječ postade tijelo i useli se u nas’.“ – Elen G. Vajt, *Velika borba*, str. 8 (original).

**Pitanja za razgovor:**

`1.	Šta znači to da su psalmi božansko-ljudske molitve i himne? Kako nam ta ideja, koliko god bila teška za razumevanje, pomaže da sagledamo bliskost kakvu Bog želi da ima sa svojim narodom? Kako nam to, na svojevrstan način, otkriva koliko je Bog blizak ljudskom rodu, i svakom od nas pojedinačno?`

`2.	Razgovarajte u razredu o trenutku kad ste u Psalmima našli nešto što se odnosilo konkretno na vašu tadašnju situaciju. Kakvu vam je utehu i nadu to pružilo?`