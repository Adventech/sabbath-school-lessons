---
title:  Čekanje u Božjem subotnom počivanju
date:  27/03/2024
---

`Pročitajte tekst Psalmi 92. Koja su dva aspekta subotnog dana naglašena u ovoj pesmi za subotu?`

Hvaljenje Boga zbog velikih dela Njegovih ruku (Psalmi 92,4.5) i slika pravednih koja asocira na Edem (Psalmi 92,12-14) jasno upućuju na Stvaranje, prvo što subota obeležava. Psalam takođe veliča Gospoda kao Boga pravde, zbog Njegove pobede nad neprijateljima (Psalmi 92,7-15), i time naglašava drugu temu u vezi sa subotom – iskupljenje od zla (5. Mojsijeva 5,12-15). Dakle, Psalam 92 veliča Boga zato što je On stvorio svet u prošlosti i zato što ga održava u sadašnjosti, što nam daje nadu da će i na kraju  vremena večni božanski red i mir biti uspostavljeni.

Ljudi mogu da uživaju u subotnom odmoru jer je Bog „Višnji“ (Psalmi 92,1), i jer Mu Njegov nadmoćan i uzvišen položaj daje neuporedivu prednost nad njihovim neprijateljima.

A opet, iako je Svevišnji, Gospod spremno poseže nadole da izbavi one koji Ga prizivaju. Gospodnje delo stvaranja, a posebno iskupljenje Njegovih stvorenja, trebalo bi da nadahne ljude da slave Boga i da Ga vole. Na kraju krajeva, život u palom svetu, bez nade u iskupljenje, nije nešto što bi ikoga moglo posebno da oduševi. U takvom svetu, mi volimo, patimo, umiremo – i to bez ikakve nade. Zato slavimo Gospoda, ne samo kao svog Stvoritelja već i kao svog Iskupitelja.

„Novo ulje“ ukazuje na obnovljenu rešenost psalmiste da Bogu služi kao Njegov iznova posvećeni sluga (Psalmi 92,10). Pomazanje uljem vršeno je radi posvećenja odabranih ljudi poput sveštenika i careva (2. Mojsijeva 40,15; 1. Samuilova 10,1). Međutim, da bi opi­sao svoje pomazanje, psalmista bira neobičnu jevrejsku reč, balal, koja uglavnom ne oslikava pomazanje Božjih slugu, već označava „mešanje“ ulja sa drugim delovima žrtve (2. Mojsijeva 29,2; 3. Mojsijeva 2,4.5). Ta jedinstvena upotreba reči balal od strane psalmiste podrazumeva da on želi sebe da predstavi kao živu žrtvu Gospodu, i da celog sebe posveti Bogu (Rimljanima 12,1).

Nije nikakvo čudo pronaći misli o posvećenju u psalmu koji se bavi subotom, jer je subota znak da Gospod posvećuje svoj narod (2. Mojsijeva 31,13). Slika palmi (finik) i kedara na Livanu predstavlja Božji narod koji raste u veri i istinskom uvažavanju Božje ljubavi i Njegovih dubokih pomisli. Subota je znak Gospodnjeg večnog zaveta s Njegovim narodom (Jezekilj 20,20). Zato je subotni odmor od suštinskog značaja za pripadnike Božjeg naroda, jer ih osposobljava da s poverenjem čekaju na to da Gospod ispuni sva svoja zavetna obećanja (Jevrejima 4,1-10).

`Ponovo pročitajte ceo tekst Psalmi 92. Kakva nam se velika nada tu nudi i kako možemo, čak i sada, da se utešimo onim što tu piše?`