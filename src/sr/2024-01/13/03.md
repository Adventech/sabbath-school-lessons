---
title:  Čekanje deteta odviknutog od sisanja
date:  25/03/2024
---

`Pročitajte tekst Psalmi 131. Čemu nas taj psalam uči kad je reč o odnosu sa Bogom?`

Božji narod živi u svetu koji žalosti verne, svetu punom iskušenja i teškoća skoro za svakoga. Ali  obnovljeno ubeđenje da je on Božje dete i da za svoj život zavisi od Boga, teši psalmistu i navodi ga na priznanje da njegova gordost ne vredi ništa. Obmanjivost gordosti ogleda se u tome što ona navodi ljude da postanu egocentrični i nesposobni da gledaju dalje od sebe. Na taj način, gordi bivaju zaslepljeni za Božju uzvišeniju stvarnost.

Nasuprot tome, pravedni podižu svoje oči ka Bogu (Psalmi 123,1.2). Spoznaja Božje veličine čini ih poniznim i slobodnim od sebičnosti i taštih ambicija. Psalmista javno priznaje da ne teži ničemu „velikom“ niti onome „što je više od mene“ (Psalmi 131,1). Ti izrazi se odnose na Božja dela u ovom svetu koja premašuju ljudsku sposobnost razumevanja. A opet, savremena nauka otkriva da čak i nešto „najjednostavnije“ može da bude neverovatno složeno i daleko iznad naše moći poimanja, bar za sada. U tome, zapravo, postoji velika ironija – što više saznajemo o fizičkom svetu, to se veće zagonetke pojavljuju pred nama.

S druge strane, metafora upotrebljena u stihu Psalmi 131,2, „kao odojče kod majke svoje“ (NSP) predstavlja upečatljivu sliku nekoga ko nalazi smirenje i utihnuće u Božjem zagrljaju. Ona upućuje na odnos ljubavi koji dete uspostavlja sa svojom majkom u različitim fazama svog ranog detinjstva.

Odvikavajući nas od beznačajnih ambicija i gordosti, Bog nam postepeno uvodi „čvrstu hranu“, sve dok ne budemo u stanju da kažemo: „Jelo je moje da izvršim volju onoga koji me je poslao, i da svršim njegov posao“ (Jovan 4,34; takođe Jevrejima 5,12-14). Detinje poverenje u Psalmu 131 zapravo je slika zrele vere koja je okušana i oprobana životnim teškoćama, i koja se temelji na spoznaji da je Bog istinit i veran svojoj Reči.

Na kraju, psalmista usmerava pažnju na dobrobit Božjeg naroda. U krajnjoj liniji, mi smo pozvani da svoje iskustvo sa Bogom iskoristimo kako bi ojačali Njegovu crkvu. To jest, ono što smo lično saznali o Božjoj vernosti i dobroti, možemo da delimo sa drugima koji se, iz ovog ili onog razloga, još uvek bore u svojoj veri. Možemo da svedočimo o Hristu čak i u samoj crkvi, gde mnogi tek treba lično da Ga upoznaju.

`„Zaista vam kažem, ako se ne povratite i ne budete kao djeca, nećete ući u carstvo nebesko“ (Matej 18,3). Šta nam Isus tu kaže? Šta ta ideja podrazumeva?`