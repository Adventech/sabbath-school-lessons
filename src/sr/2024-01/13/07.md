---
title:  Za dalje proučavanje
date:  29/03/2024
---

U knjizi *Put Hristu* od Elen G. Vajt, pročitajte poglavlje pod naslovom „Rastenje u Hristu“, str. 67-75 (original).

Psalmi nam upućuju usrdne pozive da čekamo na Gospoda. „Osloni se na Gospoda, i čekaj ga“ (Psalmi 37,7). A kad nam čekanje postane teško, kad nas obuzme osećaj neizvesnosti i usamljenosti, treba da se setimo učenika na dan Isusovog vaznesenja na nebo (Dela 1,4-11). Isus se vazneo na nebo pred njihovim očima, dok su oni bili ostavljeni da čekaju na Njegov povratak nekog nepoznatog dana u budućnosti. Ko je ikada okusio snažniju čežnju da odmah primi Božji blagoslov od učenika tog dana? Oni su sigurno žudeli da kažu: „Gospode, povedi nas odmah sa sobom“. Ipak, rečeno im je da čekaju na Očevo obećanje i na Isusov povratak. A ako bismo pomislili da su oni zbog toga bili očajni i razočarani, iznenadili bismo se. Učenici su se vratili u Jerusalim i uradili tačno ono što im je Isus rekao – čekali su na dar Svetog Duha, a onda su sa velikom silom propovedali evanđelje po svetu (Dela 1,12-14; Dela 2). 

Zapovest našeg Gospoda da čekamo na Njega postaje nemoguća ako On ne izvrši svoje delo u nama posredstvom Svetog Duha. Nikakva količina ljudskog entuzijazma ne bi mogla da izdrži pritisak koji čekanje može da nametne našem krhkom „ja“. Jedino što nam može pomoći da podnesemo to opterećenje je prebivanje u Isusu Hristu, naime, lični odnos sa Njim. „Ako Hristos bude boravio u našem srcu, On će delovati u nama ’da hoćemo i učinimo kao što Mu je ugodno’ (Filibljanima 2,13). Tada ćemo raditi kao što je On radio, i pokazivaćemo isti duh. Na taj način, u ljubavi prema Njemu i prebivajući u Njemu, mi ćemo ’uzrasti u onome koji je glava, Hristos’ (Efescima 4,15).“ – Elen G. Vajt, *Put Hristu*, str. 75 (original). Dok nastavljamo da čekamo na Gospoda, možemo naći mir i zadovoljstvo u psalmima. Naše pesme i molitve su mesto svakodnevnog susreta Božjeg srca s našim srcem.

**Pitanja za razgovor:**

`1.	Zašto je čekanje značajno u našem duhovnom životu? Razgovarajte o iskustvu čekanja nekih biblijskih heroja vere. Kako je čekanje pročistilo i ojačalo njihovu veru? (Rimljanima 4,19-22; Jevrejima 11).` 

`2.	Čime će se naše čekanje završiti? (Psalmi 37,34-40). Odnosno, šta nam je obećano da će se desiti kada, konačno, sve bude bilo rešeno? Kakvu nadu nalazimo u tim tekstovima kada je reč, na primer, o pravdi koja nam je tako dugo nedostajala u ovom životu?`	

`3.	Što se mrtvih tiče, zašto je za njih, sa aspekta njihovog ličnog iskustva (Propovednik 9,5), čekanje na Isusa praktično završeno? Kakvu nadu možemo naći u odgovoru na to pitanje?`