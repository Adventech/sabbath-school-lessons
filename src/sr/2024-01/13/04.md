---
title:  Unošenje snopova
date:  26/03/2024
---

`Pročitajte tekst Psalmi 126. Šta je to što Božjem narodu daje snagu i hrabrost? Šta je tu rečeno, u tom kontekstu, što mi možemo da primenimo na svoj život danas?`

Gospodnja čudesna izbavljenja u prošlosti predstavljaju nepresušan izvor nadahnuća za Božji narod, kao i izvor njihove nade za budućnost. Izbavljenje u prošlosti bilo je tako veliko da se moglo opisati kao ostvarenje sna (Isaija 29,7.8). Zapazite da se generacija koja u Psalmu 126 hvali Gospoda zbog izbavljenja Njegovog naroda iz ropstva u prošlosti (Psalmi 126,1), trenutno i sama nalazi u ropstvu (Psalmi 126,4).

Međutim, radost i olakšanje doživljeni u prošlosti ponovo se oživljavaju kroz pesme, i usvajaju kao sadašnje iskustvo. Nove generacije održavaju biblijsku istoriju živom, smatrajući sebe prisutnim među onima koji su te događaje posmatrali iz prve ruke. Dakle, živa vera gleda na velika dela koja je Bog učinio za svoj narod u prošlosti, kao na nešto što je učinio i za nas, a ne samo za njih (prošle generacije vernika).

Zapravo, sećanje na prošlost podstiče obnavljanje nade u sadašnjosti. Slika vraćanja potoka „na sasušenu zemlju“ (Psalmi 126,4) predstavlja moćnu metaforu Božjeg iznenadnog i silnog delovanja u korist svog naroda. Krajnji jug Judeje bio je sušna pustinjska oblast. Ali nakon obilnih padavina tokom  kišne sezone, potoci bi se naglo obrazovali i potekle bi bujice vode. Rane i pozne kiše imale su presudnu ulogu za uspeh poljoprivredne godine (5. Mojsijeva 11,14; 5. Mojsijeva 28,12). Slično tome, slika sejanja sa suzama i žetve s radošću (Psalmi 126,5.6) predstavlja snažno obećanje o božanskom vođstvu iz teške sadašnjosti u srećnu budućnost. 

Završetak žetve bio je vreme kada su učesnici drevnih jevrejskih hodočašća donosili sezonske plodove u Božji hram u Jerusalimu (2. Mojsijeva 34,22.26). Motiv žetve pružao je snažnu duhovnu pouku ljudima tog vremena. Kao što se trud oko setve i briga o njivama, voćnjacima i vinogradima nagrađuju radošću obilne žetve, tako će sadašnja iskušenja Božjeg naroda biti ovenčana radošću spasenja na kraju vremena. Slika velike žetve ukazuje na Božje obnavljanje Njegovog carstva na zemlji prilikom Hristovog drugog dolaska (Amos 9,13-15; Matej 9,37). I tu se, međutim, nameće tema čekanja. Kao i u slučaju žetve, moramo sačekati da bismo videli plodove i rezultate svog truda.

`Zadržite se u mislima na nekim trenucima kada ste jasno i nepogrešivo videli kako Gospod deluje u vašem ili u životu drugih ljudi. Kako možete iz tih iskustava crpeti nadu za ono kroz šta sada prolazite?`