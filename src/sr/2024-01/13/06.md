---
title:  Radost dolazi izjutra
date:  28/03/2024
---

`Pročitajte sledeće tekstove: Psalmi 5,3; Psalmi 30,5; Psalmi 49,14; Psalmi 59,16; Psalmi 92,2; Psalmi 119,147; 2. Petrova 1,19 i Otkrivenje 22,16. Koje doba dana je simbolično prikazano kao vreme božanskog iskupljenja i zašto?`

U psalmima, obično je jutro to vreme kada se očekuje Božje iskupljenje. Jutro otkriva Božju milost, čime se završava duga noć brige i očaja (Psalmi 130,5.6). U Psalmu 143, Božje oslobođenje će sadašnju tamu smrti (Psalmi 143,3) preokrenuti u svetlost novog jutra (Psalmi 143,8), a boravak u grobnoj jami (Psalmi 143,7) u boravak na „zemlji ravnoj“ (Psalam 143,10, NSP).

`Pročitajte tekst Marko 16,1-8. Šta se dogodilo tog jutra o kom se ovde govori i zašto je to toliko važno za nas?`

Jutro vaskrsenja Isusa Hrista omogućilo je dolazak večnog jutra Božjeg spasenja za sve koji veruju u Njegovo ime. Kada su sreli vaskrslog Gospoda, Isusovi učenici su iskusili punu snagu obećanja iz stiha Psalmi 30,5: „Večerom dolazi plač, a jutrom radost.“ Samo zahvaljujući Božjoj milosti i bezuslovnoj ljubavi naš plač se pretvara u radost (Psalmi 30,5.7).

Kao što zvezda Danica najavljuje svitanje novog dana, tako vera najavljuje novu stvarnost večnog života u svakodnevici Božje dece (2. Petrova 1,19). Isus se naziva sjajnom zvezdom Danicom (Otkrivenje 22,16), kao Onaj  kojeg željno iščekujemo i koji će doći da uspostavi svoje carstvo u kom više neće biti noći, zla i smrti (Otkrivenje 21,1-8.25). Na kraju krajeva, to je ono što, više od ičega drugog, očekujemo kad govorimo o čekanju na Gospoda. A to je, svakako, vredno čekanja.

„Nad razvaljenom Josifovom grobnicom, Hristos je pobedonosno obznanio: ’Ja sam Vaskrsenje i Život.’ Ove reči moglo je da izgovori samo Božanstvo. Sva stvorena bića žive Božjom voljom i silom. Ona su zavisni primaoci života od Boga. Od najuzvišenijeg serafima do najskromnijeg živog bića, svi iznova primaju silu sa Izvora života. Samo Onaj koji je jedno sa Bogom može reći: Imam vlast položiti svoj život i imam vlast uzeti ga opet. U svojoj božanskoj prirodi, Hristos je posedovao silu kojom je mogao da slomi okove smrti.“ – Elen G. Vajt, Čežnja vekova, str. 785 (original).

`Smrt je, kaže se, ucrtana u naše ćelije od samog rođenja. Mada je to tačno, bar u slučaju nas palih bića, šta nam Isusovo vaskrsenje obećava kad je reč o privremenom karakteru smrti? Zašto nikad ne smemo smetnuti s uma da je smrt za nas samo privremeno stanje?`