---
title:  Poziv da čekamo
date:  24/03/2024
---

`Pročitajte sledeće tekstove: Psalmi 27,14; Psalmi 37,7.9.34; Psalmi 39,7; Psalmi 40,1; Psalmi 69,6; Galatima 5,5 i Rimljanima 8,18-25. Na šta ti tekstovi usrdno pozivaju Božji narod?`

Jedan od najvećih stresova u životu verovatno je stres povezan sa čekanjem. Ko god mi bili, gde god živeli, koji god položaj u životu zauzimali, svi smo ponekad prinuđeni da čekamo na nešto. Od čekanja u redu u prodavnici do čekanja da čujemo lekarsku dijagnozu, svi mi nešto čekamo – što nam se i ne dopada baš uvek, zar ne?

A šta je, onda, sa čekanjem na Boga? Pojam čekanja na Gospoda ne nalazimo samo u Psalmima već i na mnogim drugim mestima u Bibliji. U svim tim slučajevima, operativna reč je istrajnost. Istrajnost je  naša čvrsta rešenost da se odupremo strahu da ćemo biti razočarani, i da Bog iz nekog razloga neće uspeti da dopre do nas. Odana Božja deca čekaju, znajući pouzdano da je Bog veran, i da oni koji Ga čekaju, ako su Mu prepustili da reši njihovu situaciju, mogu biti sigurni da će On delovati u njihovom najboljem interesu, čak i ako u datom trenutku to tako ne izgleda. 

Čekanje na Gospoda je nešto više od običnog čekanja. To je duboka čežnja za Bogom koja se može uporediti sa jakom žeđi u sušnoj zemlji (Psalmi 63,1). Psalmista čeka na mnoge blagoslove od Boga, ali njegova žudnja da bude u Božjoj blizini prevazilazi svaku drugu želju i potrebu u njegovom životu. 

Kao što čitamo kod Pavla, u tom čudesnom stihu iz Poslanice Rimljanima, Bog i sva dela stvaranja čekaju na obnovljenje ovog sveta i blaženi susret Boga i Njegovog naroda na kraju vremena. On piše: „Jer čekanje tvari čeka da se jave sinovi Božiji“ (Rimljanima 8,19). 

Kakvo predivno obećanje!

Međutim, dok čekamo na konačno spasenje i ponovno ujedinjenje sa Bogom, i dok „sve što je stvoreno... uzdiše i muči se u porođajnim bolovima“ (Rimljanima 8,22, SSP), Gospod još uvek, posredstvom Svetog Duha, boravi među svojim narodom. 

U međuvremenu, pozvani smo da svedočimo (Dela 1,4-8) o planu spasenja, koji će svoj vrhunac dostići prilikom novog stvaranja. To novo stvaranje je, u krajnjoj liniji, ono što čekamo – konačno ispunjenje naših nada kao adventističkih hrišćana, čije samo ime, adventisti, sadrži ideju o onome čemu se nadamo. Mi čekamo, ali znamo da to nije uzalud. Hristova smrt i vaskrsenje, prilikom prvog dolaska, najbolje su jemstvo Njegovog drugog dolaska.

`Šta trenutno čekate od Boga? Kako da naučimo da čekamo s verom i uzdanjem, posebno kada ono za šta se molimo nikako da dođe?`