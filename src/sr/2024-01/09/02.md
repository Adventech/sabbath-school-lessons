---
title:  božanski samopožrtvovani Pastir
date:  25/02/2024
---

`Pročitajte sledeće tekstove: Psalmi 23; Psalmi 28,9; Psalmi 80,1; Psalmi 78,52.53; Psalmi 79,13 i Psalmi 100,3. Kako je odnos između Gospoda i Njegovog naroda oslikan u ovim tekstovima?`

Slika Gospoda kao Pastira i Božjeg naroda kao ovaca paše Njegove naglašava Božje vođstvo, Njegovu brigu o narodu i zavisnost ljudi od Boga da zadovolji sve njihove potrebe. Ta slika dočarava bliskost između Boga i Njegovog naroda, jer su pastiri živeli sa svojim stadom i brinuli se za svaku ovcu ponaosob. Ta pastoralna slika takođe naglašava Božje vlasništvo nad Njegovim stadom, garantovano dvema jakim „obveznicama“, a to su: stvaranje (Psalmi 95,6.7; Psalmi 100,3) i zavet (Psalmi 28,9; Jevrejima 13,20). 

Slika božanskog Pastira koji vodi sinove Josifove kao stado (Psalmi 80,1) verovatno aludira na Jakovljevo blagosiljanje Josifa, čime psalmista predstavlja Boga kao pastira Izraela, i poziva se na to veliko obećanje i blagoslov (1. Mojsijeva 49,24). 

Carevi su smatrani pastirima svog naroda (2. Samuilova 5,2). Ipak, samo Bog zaista zaslužuje tu titulu zato što većina ljudskih careva nije bila dorasla tom pozivu. Samo je Isus živeo prema zahtevima tog poziva, zbog čega je i poznat kao Dobri Pastir. 

`Pročitajte tekst Jovan 10,11-15. Šta je Isus rekao o sebi kao Dobrom Pastiru?`

Bliska veza između božanskog Pastira i Njegovog stada ogleda se u tome što stado nepogrešivo prepoznaje Pastirov glas (Jovan 10,4.27). Do današnjeg dana, bliskoistočni pastiri uspevaju da razdvoje stada koja su se pomešala, tako što pozivaju svoje ovce, koje prepoznaju i slede glas svog pastira. 

Međutim, Božje stado povremeno trpi razne nevolje koje ljudi shvataju kao znak Božjeg negodovanja i napuštanja. A zapravo Dobri pastir nikad ne napušta svoje zalutale ovce, već nastoji da ih spase. To je moćna slika Božjeg odnosa prema Njegovom narodu. On je spreman da umre za svoje ovce (Jovan 10,11.15) i, paradoksalno, da postane žrtveno jagnje umesto njih (Jovan 1,29). Osim toga, Isus je potvrdio da će svoje ovce pozvati i iz drugih stada i da će ih ujediniti u jedno stado (Jovan 10,16).

`Kako možemo na svakodnevnom i praktičnom nivou uživati u onome što nam je obećano na osnovu toga što je Isus naš Dobri Pastir?`