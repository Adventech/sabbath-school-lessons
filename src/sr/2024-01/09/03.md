---
title:  Božanski samopožrtvovani pastir
date:  26/02/2024
---

`Pročitajte sledeće tekstove: Psalmi 22 i Psalmi 118,22. Kako su se prema Mesiji poneli oni koje je On došao da spase?`

Mnogi psalmi izražavaju bolni osećaj krajnje napuštenosti Mesije koji pati (na primer: Psalmi 42, Psalmi 88, Psalmi 102). Psalam 22 je direktno mesijansko proročanstvo, jer se mnogi detalji u njemu  ne mogu istorijski povezati sa carem Davidom, ali savršeno odgovaraju okolnostima Hristove smrti. Isus se na krstu molio rečima iz stiha Psalmi 22,1 (Matej 27,46). 

Muka Hristovog odvajanja od Oca, izazvana time što je nosio grehe celog sveta, može se meriti samo snagom njihove uzajamne bliskosti, odnosno njihovog neuporedivog jedinstva (Jovan 1,1.2; Jovan 10,30). Ali čak ni dubine te nesagledive patnje nisu mogle da slome jedinstvo između Oca i Sina. U svojoj potpunoj napuštenosti, Hristos se bezuslovno poverio Ocu, uprkos krajnjoj dubini očaja s kojim se suočio.

„Na Hrista kao našu zamenu i jemstvo položeno je bezakonje svih nas. On se ubrojio u prestupnike, da bi nas iskupio od osude zakona. Krivica svakog Adamovog potomka opterećivala je Njegovo srce. Božji gnev prema grehu, strašni izraz Njegovog nezadovoljstva zbog nepravde, ispunjavali su užasom dušu Njegovog Sina.“ – Elen G. Vajt, *Čežnja vekova*, str. 753 (original).

Preteće slike životinja, poput snažnih bikova, lavova koji riču i pasa, naglašavaju okrutnost i neprijateljstvo ljudi s kojima se Hristos, koga porede sa bezopasnim i bespomoćnim crvom, suočio u svojim poslednjim časovima. Sa neverovatnom tačnošću, Psalam 22 prenosi otrovne opaske gomile koja se rugala Isusu rečima koje je On sam upućivao Ocu (Psalmi 22,1.8; Matej 27,43), i vojnika koji su delili Njegovu odeću (Psalmi 22,18; Matej 27,35). Oni tada nisu ni pomišljali da bi taj „crv“ kog su želeli da zgaze mogao da postane glavni „ugaoni kamen“ Hrama koji će trajno učvrstiti njegov temelj (Psalmi 118,22).

Međutim, odbačeni Mesija je, nakon svog vaskrsenja iz mrtvih, postao Izvor spasenja za Božji narod (Matej 21,42; Dela 4,10-12). Hristos je pretrpeo odbacivanje od ljudi, ali Bog je proslavio svog Sina učinivši ga glavnim kamenom „od ugla“ Božjeg duhovnog Hrama (Efescima 2,20-22; 1. Petrova 2,4-8). A za one koji odbace taj Kamen, odnosno, Božji put spasenja, On će postati izvršitelj suda (Isaija 8,14; Matej 21,44).

`Isus je na krstu preuzeo na sebe i platio kaznu za svaki greh koji ste ikada počinili. Kako bi činjenica da je On postradao radi vas trebalo da utiče na to kako sada živite, odnosno, zašto bi greh trebalo da vam postane krajnje mrzak?`