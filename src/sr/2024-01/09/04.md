---
title:  Zauvek veran svom zavetu
date:  27/02/2024
---

`Pročitajte sledeće tekstove: Psalmi 89,27-32.38-46 i Psalmi 132,10-12. Šta je suština davidovskog zaveta? Šta je naizgled moglo da ga ugrozi?`

Davidovski zavet sadrži Božje obećanje o večnoj podršci Davidovoj lozi i blagostanju Božjeg naroda (2. Samuilova 7,5-16; Psalmi 89,1-4.19-37; Psalmi 132,12-18). Večno trajanje tog zaveta zasnovano je na Božjoj svečanoj zakletvi i carevoj vernosti Bogu. Međutim, čak ni odani carevi, kao što je bio car David, nisu uvek bili verni Gospodu. Psalam 89 jadikuje nad surovom stvarnošću koja kao da nagoveštava da su slavna obećanja davidovskog zaveta izgubljena. Da li je Izrael bio beznadežno napušten od Boga? Odgovor je, naravno – ne!

Ali – da, Božji gnev jeste izraz božanskog suda (Psalmi 38,1; Psalmi 74,1). Ipak, on ne traje večno, zato što Bog, u svojoj večnoj ljubavi, prašta ljudima grehe kada se pokaju. Međutim, dok traje, Božje nezadovoljstvo Njegovim grešnim narodom može biti veoma ozbiljno. Ljudi osećaju gorke posledice svoje neposlušnosti i uviđaju težinu svojih greha (Psalmi 89,38-46). Pa ipak pitaju: „Dokle ćeš?“, pozivajući se na prolazan karakter Božjeg gneva (Psalmi 89,46). Obnovljena nada izvire iz novog uverenja da će se Bog, koji im je veran, „opomenuti“, setiti svoje blagodati (Psalmi 89,47.50). 

Ukratko, mada je ljudska strana izneverila zavet, ljudi mogu da počivaju u obećanju o Božjim nepromenljivim planovima u vezi sa Mesijom, koji utelovljuje svu pravednost i spasenje Izraela i celog sveta. Drugim rečima, Bog će na kraju pobediti i Njegovo večno carstvo biće uspostavljeno zauvek – ali  samo zahvaljujući Isusu, a ne Božjem narodu.

Isus Hristos je sin Davidov i Mesija (Matej 1,1; Jevrejima 1,8). Za Njega se kaže da je „rođen prije svake tvari“ (Kološanima 1,15), čime se aludira na stih Psalmi 89,27, gde se David, koji je bio tip Hrista, naziva Božjim prvencem. „I ja ću ga učiniti prvencem, višim od careva zemaljskih.“

Jasno je da naziv „prvenac“ ne označava Davidov biološki status, jer je on bio osmo dete svojih roditelja (1. Samuilova 16,10.11). Isto je i sa Isusom. Taj naziv ukazuje na posebnu čast koja Mu pripada i na Njegov vrhovni autoritet (Kološanima 1,16.20-22). Kada Ga je podigao iz mrtvih, Bog je Isusa učinio suverenim Carem nad celim svetom (Dela 2,30.31). 

`Pročitajte Kološanima 1,16.20-22. Čemu nas ti stihovi uče u pogledu toga ko je Isus i šta je On učinio za nas? Koje obećanje iz tog teksta možete da prisvojite za sebe?`