---
title:  Večni Car neuporedive moći
date:  28/02/2024
---

`Pročitajte sledeće tekstove: Psalmi 2; Psalmi 110,1-3; Psalmi 89,4.13-17 i Psalmi 110,5.6. Čemu nas ti tekstovi uče o Hristu kao Caru?`

Opisivanje Boga kao Oca Mesije upućuje na krunisanje cara, kada je car priman u zavetni odnos sa Bogom (Psalmi 2,7; Psalmi 89,26-28). Stih Psalmi 2,7 predviđa Hristovo vaskrsenje i ustoličenje kao rađanje novog večnog zaveta i Hristovog carskog sveštenstva (Dela 13,33-39; Jevrejima 1,5; Jevrejima 5,5). Mesija seda Bogu s desne strane kao Neko ko poseduje čast i autoritet bez presedana (Psalmi 110,1; Dela 7,55.56). „Štaviše, odnos između Gospoda i ’pomazanika’ (Mesije) čak ukazuje na nameru da se taj davidovski Mesija poistoveti sa samim Gospodom...  Ako je Gospod onaj koji sedi sa desne strane, onda je Gospod Mesija, pošto i ovaj drugi sedi sa desne strane [videti Psalmi 110,1.5].“ – Jacques Doukhan, On the Way to Emmaus (Clarksville, MD: Lederer Books, 2012), pp. 26, 27.

Na kraju, Hristos će zadobiti apsolutnu pobedu nad svojim neprijateljima. Načiniti od neprijatelja „podnožje“ je slika koja podseća na običaj drevnih bliskoistočnih vladara da stave nogu na vrat svojih poraženih neprijatelja, kako bi pokazali potpunu prevlast nad njima. Međutim, Hristova palica nije oruđe terora (Psalmi 2,9; Psalmi 110,2). 

Palicu („štap/skiptar“) prvobitno su nosile plemenske starešine kao simbol svog plemena (4. Mojsijeva 17,2-10). Hristova palica potiče sa Siona jer On predstavlja narod Siona. Njegova palica je simbol božanskog suda, kojim se okončava vladavina zla i uvodi suverena vladavina Isusa Hrista (Otkrivenje 2,27; Otkrivenje 12,5). Pri tom se čak i zlim carevima pruža prilika da se pokaju i pokore Mesiji (Psalmi 2,10-12). 

Slikovit opis Hristove konačne pobede nalazimo u preadventnom prizoru iz teksta Danilo 7, koji pokazuje da, pošto je sud „doneo presudu u korist svetaca Svevišnjega“ (Danilo 7,22, NSP), Njegovo carstvo biva uspostavljeno, a „njegovo će carstvo biti vječno carstvo“ (Danilo 7,27). Zahvaljujući krstu, to obećanje o carstvu je osigurano.

Blagoslov je obećan svima koji se uzdaju u tog Cara, i narod se raduje Mesijinoj suverenoj i pravednoj vladavini (Psalmi 2,12; Psalmi 89,15-17).

`Kako je lepo znati da će, na kraju, zaista, dobro pobediti zlo, da će pravda biti izvršena, a bol i patnja zauvek savladani. U kom smislu bi ta istina trebalo da nam pruži utehu sada, kada, iz ljudske perspektive, izgleda da zlo napreduje?`