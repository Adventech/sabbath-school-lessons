---
title:  Večni Sveštenik po redu Melhisedekovu
date:  29/02/2024
---

`Pročitajte tekst Psalmi 110,4-7. Po čemu je Hristovo sveštenstvo jedinstveno, i koju veliku nadu možemo naći u Njegovom nebeskom sveštenstvu?`

Bog je obdario Mesiju večnim carstvom (Psalmi 110,1-3) i sveštenstvom uzvišenijeg reda, reda Melhisedekovog (Psalmi 110,4-7). Gospod je zapečatio svoju reč svečanom zakletvom (Jevrejima 6,18). Božja zakletva da se neće pokolebati u nameri da nam da savršenog Sveštenika, znak je Njegove blagodati. Ljudski gresi i otvorene pobune neprestano provociraju Boga da napusti svoj narod, ali Božja zakletva je nepromenljiva. Ona garantuje da će se Božja blagodat pokazati kroz opoziv Njegove osude nad onima koji se budu pokajali (2. Mojsijeva 32,14; Psalmi 106,45). 

Ta božanska zakletva uvodi jedan novi element u davidovski zavet, objavljujući da je mesijanski Car istovremeno i Sveštenik (Psalmi 110,4). Izraelski carevi nisu smeli da vrše službu kao levitski sveštenici (4. Mojsijeva 8,19; 2. Dnevnika 26,16-21). Kad se u Svetom pismu pominje da su carevi i narod prinosili žrtve, podrazumeva se da su oni svoje žrtve donosili sveštenicima, koji su ih onda prinosili Bogu. Psalam 110 odvaja mesijanskog Cara od ostalih izraelskih careva i sveštenika. Hristovo večno sveštenstvo potiče od Melhisedeka, koji je bio istovremeno car Salima (Jerusalima) i „sveštenik Boga višnjega“ (1. Mojsijeva 14,18-20). U Starom zavetu se nigde ne govori o tome da je car David, ili bilo koji drugi izraelski car, bio sveštenik po redu Melhisedekovu, osim u Psalmu 110. Jasno je, dakle, da taj psalam govori o jedinstvenom caru-svešteniku u istoriji Izraela.

`Pročitajte tekst Jevrejima 7,20-28. Šta je sve povezano sa Hristovim uzvišenijim sveštenstvom?`

Budući da je On i božanski Car i večni Sveštenik, Hristos je nepojmljivo uzvišeniji od ljudskih sveštenika i careva – dakle, ima nade za nas. Hristos je nosilac uzvišenijeg zaveta, koji je zasnovan na Božjoj zakletvi, a ne na ljudskim obećanjima. On vrši službu u nebeskom svetilištu. Njegovo sveštenstvo nije podložno grehu ni smrti, kao što je slučaj sa ljudskim sveštenicima, te stoga, On može uvek da se zalaže za svoj narod i da ga zauvek spase. Delo pomirenja koje je Hristos ostvario kao savršeni i saosećajni Sveštenik, pruža Njegovom narodu trajnu sigurnost u to da će boraviti u samom Božjem prisustvu (Jevrejima 6,19.20). Hristovo carsko sveštenstvo ukinuće vladavinu zla, ne samo u ljudskom srcu već i u svetu. On će održati obećanje iz 2. Psalma, da će svaki narod i vladar biti podvrgnut carskom sudu Hrista Isusa (Psalmi 2,6-9; Psalmi 110,1.2.5.6). Isus, kao naš divni carski sveštenik, apsolutno polaže pravo na našu poslušnost i poverenje.