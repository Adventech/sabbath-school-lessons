---
title:  Blažen koji ide u ime Gospodnje
date:  01/03/2024
---

### PRVI DEO – OPŠTI PREGLED

**Ključni tekst:** Psalam 118,22.23

Ove sedmice proučavaćemo najuzvišeniju temu u celom Pismu: o našem Gospodu i Spasitelju, Isusu Hristu. Isusovo središnje mesto u celoj Bibliji je od ogromne važnosti za naše razumevanje Pisma, i u tom pogledu Psaltir nije izuzetak. U različitim pesmama hvale, opraštanja, pravde i kazne, Isus je prikazan kao Pastir, Mesija koji pati, Sin Davidov, Večni Car i Nebeski Sveštenik. Ovi opisi nam pomažu da bolje shvatimo Njegov istaknut položaj u planu iskupljenja i Njegovu ljubav prema svakome od nas.

Knjiga Psalama daje nam širu sliku o Isusovoj službi na Nebu i Njegovom drugom dolasku. Ove sedmice, razmotrićemo u Psaltiru neke od ovih gledišta o Isusu i Njegovom delu.

### DRUGI DEO – KOMENTAR

Pisci Novog zaveta smatrali su Knjigu Psalama važnim izvorom za razumevanje Hristovog života i rada. Novi zavet upućuje na mnoge tekstove iz Psaltira da pokaže kako Isus ispunjava starozavetna proročanstva. Neke od ovih referenci su „navodi“ (odnosno, doslovni citati) dok su druge „aluzije“ (indirektno upućivanje na starozavetni tekst i njegove misli, nasuprot doslovnom navodu).

U Psaltiru mnogi tekstovi upućuju na Hristovo božanstvo i Njegovu službu na zemlji. Ove reference otkrivaju nameru psalmista, kroz vođstvo Svetog Duha, da najave Isusov rad i stave ga u prvi plan. Imajući ovaj opšti pregled na umu, usmerimo svoju pažnju na stihove Psaltira koje novozavetni pisci primenjuju na Isusa. 

**Isus je Gospod Starog zaveta – On je Bog!**

*Proročanstvo:* Isusu se treba klanjati.

*Psalam:* Psalam 97,7

*Primena u Novom zavetu:* Jevrejima 1,6

*Proročanstvo:* Isus, kao Bog, prima čast.

*Psalam:* Psalam 45,6.7

*Primena u Novom zavetu:* Jevrejima 1,8.9

*Proročanstvo:* Isus je večni Stvoritelj.

*Psalam:* Psalam 102,25-27

*Primena u Novom zavetu:* Jevrejima 1,10-12

*Proročanstvo:* Isus je Božji Sin.

*Psalam:* Psalam 2,7

*Primena u Novom zavetu:* Dela 13,33; Jevrejima 1,5;  Jevrejima 5,5

Isusovo božanstvo je važna tema za novozavetne pisce, kao što bi trebalo da bude i za nas. U prethodnoj tabeli možemo videti tekstove iz Psalama koji se odnose na Gospodnje božanstvo, koje Pavle i Luka primenjuju na Isusa. Isusovo božanstvo čini Njegovu žrtvu i jedinstvenom i moćnom; odnosno, Onaj koji je umro na krstu da nas otkupi bio je sam Stvoritelj. Kakva duboka misao! Nikada nećemo potpuno shvatiti njene uzvišene dubine u svim njenim dimenzijama, sada ili kroz beskrajne vekove večnosti, mada će nastojanje da razmišljamo o njenim predivnim istinama i njihovo usvajanje, ipak, preobraziti naša srca. 

**Isusov život i služba**

*Proročanstvo:* Isusovo utelovljenje i potpuna žrtva.

*Psalam:* Psalam 40,6-10

*Primena u Novom zavetu:* Jevrejima 10,5-7

*Proročanstvo:* Revnost za kuću Božju jede Isusa.

*Psalam:* Psalam 69,9

*Primena u Novom zavetu:* Jovan 2,17

*Proročanstvo:* Isus otvara za priču usta svoja.

*Psalam:* Psalam 78,2

*Primena u Novom zavetu:* Matej 13,35

*Proročanstvo:* Isus će nahraniti narod hlebom života.

*Psalam:* Psalam 78,24

*Primena u Novom zavetu:* Jovan 6,31

*Proročanstvo:* Isus je glava od ugla.

*Psalam:* Psalam 118,22

*Primena u Novom zavetu:* Matej 21,42; Marko 12,10.11; Luka 20,17

*Proročanstvo:* Deca će slaviti Isusova dela u Hramu.

*Psalam:* Psalam 8,2

*Primena u Novom zavetu:* Matej 21,16

Pisci Jevanđelja i Novog zaveta shvatili su da pojedini tekstovi iz Starog zaveta, kao što su određeni psalmi, ukazuju na Isusovu službu. Na osnovu brojnih navoda iz Psaltira u Novom zavetu, neko bi argumentovano mogao da kaže da su Psalmi omiljena knjiga među novozavetnim autorima. Novozavetni pisci koristili su Psalme da potvrde da su proroci prorekli značajne događaje vezane za Isusovu službu na zemlji, kao što je istaknuto pomoću šest događaja u tabeli iznad.

**Isusova patnja i stradanje**



*Proročanstvo:* Isusa su izdali bliski saradnici.

*Psalam:* Psalam 41,9

*Primena u Novom zavetu:* Jovan 13,18

*Proročanstvo:* Njegovi neprijatelji su Mu dali da pije žuč i sirće kada je bio žedan.

*Psalam:* Psalam 69,21

*Primena u Novom zavetu:* Matej 27,34.48

*Proročanstvo:* Zaboravljen je od strane Boga.

*Psalam:* Psalam 22,1

*Primena u Novom zavetu:* Matej 27,46; Marko 15,34

*Proročanstvo:* Isusu se rugaju.

*Psalam:* Psalam 22,7

*Primena u Novom zavetu:* Matej 27,39; Luka 23,35

*Proročanstvo:* Njegovi neprijatelji mašu glavama.

*Psalam:* Psalam 109,25

*Primena u Novom zavetu:* Matej 27,39

*Proročanstvo:* Oni prkose Isusovoj veri.

*Psalam:* Psalam 22,8

*Primena u Novom zavetu:* Matej 27,43

*Proročanstvo:* Oni dele Njegove haljine.

*Psalam:* Psalam 22,18

*Primena u Novom zavetu:* Matej 27,35; Marko 15,24

*Proročanstvo:* Isus postaje sramota svojim prijateljima.

*Psalam:* Psalam 88,8

*Primena u Novom zavetu:* Luka 23,49

*Proročanstvo:* Isus izgovara svoje poslednje reči.

*Psalam:* Psalam 31,5

*Primena u Novom zavetu:* Luka 23,46

*Proročanstvo:* Njegove kosti nisu slomljene.

*Psalam:* Psalam 34,20

*Primena u Novom zavetu:* Jovan 19,36

*Proročanstvo:* Njegovo telo neće istrunuti u grobu.

*Psalam:* Psalam 16,8-11

*Primena u Novom zavetu:* Dela 2,25-28; Dela 13,35

Apostoli su nastojali da pruže biblijske dokaze u prilog Isusove patnje i smrti, kao događaju koji je detaljno predviđen u Starom zavetu. (Imajte na umu da se ovde bavimo biblijskim dokazima uzetim samo iz Psaltira. Naravno, mnogo više dokaza u prilog Hristove patnje možemo pronaći u Starom zavetu, naročito u Knjizi proroka Isaije).

Mnoštvo biblijskih dokaza iz Psalama potvrđuje istinitost Isusove patnje, smrti i vaskrsenja. Isusovo raspeće i vaskrsenje su vrhunac istorije spasenja između pada i Drugog dolaska, kao i središnja tačka plana otkupljenja. 

**Isusovo veličanje nakon vaskrsenja**

*Proročanstvo:* Mesija sedi s desne strane Gospodu.

*Psalam:* Psalam 110,1

*Primena u Novom zavetu:* Matej 22,34; Marko 12,36; Luka 20,42; Dela 2,34

*Proročanstvo:* Davidov potomak biće na Davidovom prestolu.

*Psalam:* Psalam 132,11

*Primena u Novom zavetu:* Dela 2,30

*Proročanstvo:* Isus vlada narodima.

*Psalam:* Psalam 2,1.2

*Primena u Novom zavetu:* Dela 4,25.26

*Proročanstvo:* Isus je sveštenik po redu Melhisedekovom.

*Psalam:* Psalam 110,1

*Primena u Novom zavetu:* Jevrejima 5,6.10; Jevrejima 6,20; Jevrejima 7,17.21

*Proročanstvo:* Isus je poveo roblje.

*Psalam:* Psalam 68,18

*Primena u Novom zavetu:* Efescima 4,7.8

Isusova služba pomirenja na nebu nije ništa manje važna od pomiriteljske žrtve koju je podneo na Golgoti. Prema tome, nije slučaajno što je, među novozavetnim piscima, Psalam 110 najcitiraniji tekst iz Starog zaveta, ili se na njega najviše aludira. Na primer: Psalam 110,1 koristi se mnogo puta u Novom zavetu: Matej 22,44; Marko 12,36; Marko 16,19; Luka 20,42.43; Luka 22,69; Dela 2,34.35; 1. Korinćanima 15,25; Efescima 1,20; Kološanima 3,1; Jevrejima 1,3.13; Jevrejima 8,1; Jevrejima 10,12.13; Jevrejima 12,2; dok je Psalam 110,4 citiran ukupno četiri puta: Jevrejima 5,6; Jevrejima 6,20; Jevrejima 7,17.21. 

Isusova nebeska služba, i naše razumevanje Njegovog dela za nas, u središtu je našeg svakodnevnog duhovnog iskustva kao hrišćana. Jevrejima poslanica kazuje, sa sigurnošću: „Za nadu koja nam je data, koji imamo kao tvrd i pouzdan lenger duše, koji ulazi iza najdalje zavjese, gdje Isus uđe naprijed za nas, postavši Poglavar sveštenički dovijeka po redu Melhisedekovu.“ (Jevrejima 6,18-20, gde se navodi kraj teksta Psalam 110,4).

**Osobine Božjeg karaktera u Psalmima primenjene na Isusa u Novom zavetu**

Da bismo dalje razumeli kako se mesijanske odlike date u Psalmima odnose na Isusa, istražimo sledeće primere iz Psaltira i njihovu primenu u Novom zavetu:

Gospodnja dobrota može se lično „ispitati“ ili iskusiti: Psalam 34,8 (1. Petrova 2,3).

Isus oprašta grehe: Psalam 103,2.3 (Luka 5,21.24).

On je Život: Psalam 36,9 (Jovan 1,4).

On je Stena: Psalam 18,2; Psalam 95,1 (1. Petrova 2,6; 1. Korinćanima 10,4).

On je pravedan: Psalam 129,4; Psalam 145,17 (1. Jovanova 1,9; 1. Jovanova 2,1)

On je sveprisutan: Psalam 139,8 (Efescima 1,23; Matej 18,20).

Njegovo carstvo je večno: Psalam 145,13 (Danilo 7,14, Sin čovečiji).

Njegova Reč stanuje u verniku: Psalam 119,11 (Kološanima 3,16).

Kao što ovi primeri pokazuju, Bog iz Psalama je Mesija otkriven u Novom zavetu. Prema tome, Bog Starog zaveta nije neko drugo božanstvo u odnosu na Božanstvo otkriveno u Novom zavetu.

**Mesijanski ton Psalma 24**

Pojedini psalmi upućuju na određene mesijanske događaje ili slike. Psalam 24 je jedan od takvih psalama. Prvi stihovi (1-6) povezani su sa Psalmom 15, s obzirom na njihovu tematsku sličnost. Psalam 24 takođe pruža uvid u identitet onih kojima je dozvoljeno da uđu u Svetinju, ili Božju svetu goru. 

Od 7. do 10. stiha, psalam poprima mesijanski ton. On opisuje kako Gospod ulazi u sveti grad. Mnogi komentatori, među kojima je i Elen Vajt, primenjuju ovaj deo na Isusovo vaznesenje na nebo (videti Early Writings, str. 190-192). Ovi stihovi su radostan opis Isusovog ulaska u nebesko carstvo, usred pevanja anđela, koji ga proglašavaju „Carem slave“ i „Gospodom krepkim i silnim, Gospodom silnim u boju“ (Psalam 24,8). Ovaj prizor je prikaz velikog budućeg događaja u malom kada će svi otkupljeni ući kroz kapiju u Sveti grad. 

### TREĆI DEO – PRIMENA U ŽIVOTU

U zaključku razmotrimo razloge zašto je lekcija za ovu sedmicu važna za naš duhovni život. Prvo, ona potvrđuje božansko poreklo proročke Reči. Kako bismo drugačije objasnili mnoštvo izjava biblijskih pisaca, od 10. do 5. veka pre Hrista, koji su sa nepogrešivom tačnošću prorekli ključne događaje u životu budućeg Mesije? Kako bi drugačije Isus, s druge strane, ispunio sve pojedinosti ovih proročanstava, ako ne vođstvom Duha, pod čijim nadahnućem su proroci predskazali dolazak Spasitelja? Danas su radna mesta, ešaloni akademija i nauka, i različite platforme društvenih medija pune podsmeha i prezira sumnjičavih umova koji ismevaju Pismo. Suočeni sa takvim stepenom skepticizma, naša je iskrena nada da će lekcija za ovu sedmicu osnažiti veru vaših učenika u Pomazanika i Njegovu reč. 

Ako ništa drugo, lekcija za ovu sedmicu otkriva jedinstvo Biblije. Iako je spolja gledano zbirka spisa različitih autora, zabeleženih na različitim mestima i u različitim kulturama tokom razdoblja od 16 vekova, ovi spisi zajedno čine kohezivnu celinu. Biblijske misli i teme pažljivo su isprepletane, otkrivajući da je Duh nadahnuo misli proroka i apostola koji su ih zabeležili. Krajni rezultat je stvaranje najvećeg remek-dela ikada zapisanog u ljudskoj istoriji. Naša vera i dela treba da se temelje na ovoj čvrstoj steni. 

Na kraju, naše poređenje Psaltira sa Novim zavetom pružilo nam je nove uvide u Isusovu ličnost i karakter. Pismo je poput kovčega sa blagom u kome možemo otkriti dragocene bisere istine o našem zadivljujućem Bogu.