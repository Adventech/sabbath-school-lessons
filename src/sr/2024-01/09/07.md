---
title:  Za dalje proučavanje
date:  01/03/2024
---

U knjizi *Čežnja vekova* od Elen G. Vajt pročitajte poglavlje pod naslovom „S nama Bog“, str. 19-26 (original).

S obzirom da su to istovremeno Hristove molitve i molitve o Hristu, Psalmi pružaju jedinstveno otkrivenje Hristove ličnosti i iskupiteljske službe, koju On vrši kao Onaj koji je „s nama Bog“ (Matej 1,23). Isus je „s nama Bog“ dok se u molitvi borimo sa osećajem napuštenosti i duboke patnje. On je „s nama Bog“ kad vapimo za pravdom i izbavljenjem. Isus je „s nama Bog“, jer nas ne prepušta našoj izgubljenosti i očajanju, već nam pokazuje put pobedničke vere. On nam je postao večni Sveštenik i Car, da bi nas spasao od večne propasti greha. U Hristu, savršenom davidovskom Caru, sva Božja svečana obećanja o spasenju nalaze svoje ispunjenje (2. Korinćanima 1,20).  

Elen G. Vajt pronicljivo opisuje Hristovo jedinstvo sa čovečanstvom: „Hristos je svojom ljudskom prirodom dodirnuo čovečanstvo; svojom božanskom prirodom bio je povezan sa Božjim prestolom. Kao Sin čovečji, dao nam je primer poslušnosti; kao Sin Božji, daje nam silu da poslušamo. Hristos se iz grma na brdu Horiv obratio Mojsiju govoreći: ’JA SAM ONAJ ŠTO JEST... tako ćeš kazati sinovima Izrailjevim koji JEST, On me posla k vama.’ (2. Mojsijeva 3,14). To je bio zalog Izrailjevog oslobođenja. I tako, kada je došao ’kao drugi ljudi’ (Filibljanima 2,7), On se predstavio kao JA SAM. Dete iz Vitlejema, krotki i ponizni Spasitelj je Bog koji se ’javi u telu’ (1. Timotiju 3,16). A nama kaže: ’JA SAM Pastir dobri.’ ’ JA SAM Hleb živi.’ ’JA SAM Put, Istina i Život.’ ’Dade mi se svaka vlast na nebu i na zemlji’ (Jovan 10,11; 6,51; 14,6; Matej 28,18). JA SAM garant svakog obećanja. JA SAM; ne plašite se.“ – *Čežnja vekova*, str. 24, 25 (original).

**Pitanja za razgovor:**

`1.	Kako je Bog pokazao nepokolebljivu vernost svom zavetu uprkos neverstvu naroda? Kakvu sigurnost to danas pruža Božjoj deci koja se bore? `

`2.	Na koji način Hristovo jedinstveno i uzvišeno sveštenstvo po redu Melhisedekovu jača izvesnost spasenja Božjeg naroda?`

`3.	Evanđelja otkrivaju da su se mnoga mesijanska obećanja iz Psalama ispunila u Isusu Hristu. Kako nam to dokazuje verodostojnost Božje Reči? Zašto moramo da se odupremo svakom stavu, mišljenju i osećaju koji slabi naše poverenje u Božju Reč?`

`4.	Koju veliku utehu možemo naći u Hristovim rečima: „Dade mi se svaka vlast na nebu i na zemlji“ (Matej 28,18)? Kako da to obećanje primenimo na svoje lično iskustvo?`