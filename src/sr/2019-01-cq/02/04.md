---
title:  Kritičan završetak
date:   08/01/2019
---

### Svedočanstvo (Otkrivenje 1,1-20)

»Hrišćanski vernici u vreme apostola bili su puni revnosti i oduševljenja. Neumorno su radili za svoga Učitelja tako da je za kratko vreme, uprkos surovom protivljenju, Jevanđelje o carstvu bilo odneseno u sve naseljene krajeve sveta. Revnost koju su u to doba pokazivali Isusovi sledbenici, nadahnuto pero je opisalo da bi hrabrilo vernike u sva vremena.«<sup>1</sup>

»Međutim, posle izvesnog vremena revnost vernika počela je da slabi, a počela je da nestaje i njihova ljubav prema Bogu i bližnjima. Hladnoća se uvukla u Crkvu. Neki su zaboravili uzvišen način na koji su sami primili istinu.<sup>2</sup>

»Neprijatelji istine su se nadali da će šaljući Jovana u progonstvo, zauvek utišati glas Božjeg vernog svedoka; međutim, na Patmosu ovaj učenik dobio je poruku, čiji će uticaj nastaviti da jača Crkvu sve do kraja vremena. Iako ih to nije oslobodilo odgovornosti za zlo koje su učinili, oni koji su poslali Jovana u progonstvo, postali su na taj način oruđa u Božjoj ruci koja su izvršila nebesku nameru; svojim naporom da ugase božansko videlo pružili su istini i Crkvi veliku pomoć.«<sup>3</sup>

»Ovo otkrivenje bilo je dato kao usmerenje i uteha Crkvi tokom svih vekova hrišćanstva... To je ’otkrivenje Isusa Hrista, koje dade njemu Bog da pokaže slugama svojim što će skoro biti’. Sam Gospod ovako izjavljuje: ’Blago onome koji čita i onima koji slušaju reči proroštva, i drže što je napisano u njemu, jer je vreme blizu’ (Otkrivenje 1,3).«<sup>4</sup>

»U Otkrivenju su opisane ’dubine Božje’. Već i samo ime ’Otkrivenje’, dato njegovim nadahnutim stranicama, suprotstavlja se tvrdnji da je to zapečaćena knjiga. Otkrivenje je nešto što je otkriveno. Sam Gospod je svome sluzi otkrio tajne koje sadrži ova knjiga, i On sam želi da one budu dostupne svima, da ih svi mogu proučavati. Njegove istine upućene su onima koji će živeti u poslednjim danima istorije ove Zemlje, ali i onima koji su živeli u vreme apostola Jovana.«<sup>5</sup>

**Odgovorite**

`1.	Koje sličnosti možete zapaziti između hrišćanskog sveta u Jovanovo vreme i u naše? `

`2.	Na koji ste način doživeli to da Bog loše situacije pretvara u blagoslove? `

`3.	Kad ste suočeni s teškim okolnostima, kakvu snagu i nadahnuće možete izvući iz Jovanovog iskustva i pisanja knjige Otkrivenje? `

*M. Lizet Harper, Lejk Taps, Vašington, SAD*
_________

<sup>1</sup>	Elen G. Vajt, Apostolska crkva – Hristovim tragom, str. 578 orig.
<sup>2</sup>	Isto, str. 580 orig.
<sup>3</sup>	Isto, str. 581 orig.
<sup>4</sup>	Isto, str. 583 orig.
<sup>5</sup>	Isto, str. 584 orig.
