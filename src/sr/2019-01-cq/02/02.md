---
title:  Sveto ostrvo Patmos
date:   06/01/2019
---

### Dokaz (Otkrivenje 1,9)

Danas, grčko ostrvo Patmos, smešteno na ostrvlju Dodekanez, predstavlja vrhunsku turističku destinaciju. Često nazivan »ostrvo Apokalipse«, Patmos je mesto na kom se nalazi arheološko nalazište pod imenom »Pećina apokalipse«. Smatra se da je tu boravio Jovan dok je bio zatočen na ostrvu. U 10. veku, na tom lokalitetu izgrađen je manastir koji je, još od tada, središte grčkog ortodoksnog obrazovanja. Svake godine, desetine hiljada hrišćanskih turista odaje počast istoriji i značaju tog mesta. Godine 1999. UNESCO je proglasio Pećinu apokalipse delom svetske kulturne baštine, priznajući joj i zvanično značaj koji su hrišćanski vernici prepoznavali vekovima.   

Nisu samo hrišćani ti koji putuju na Patmos radi hodočašća, kako bi posetili taj bitan biblijski lokalitet. Patmos takođe često posećuju i kruzeri puni turista željnih avanture i uživanja na netaknutim plažama. Restorani, prodavnice unikata, bazeni i hoteli velikim delom karakterišu turističku ponudu modernog Patmosa. Međutim, sve je to znatno drugačije od onog što se tu dešavalo pre dve hiljade godina.   

U Jovanovo vreme, Patmos je bio udaljeno ostrvo pod rimskom upravom. Bilo je to malo, stenovito, pusto ostrvo, ukupne površine nešto manje od 100 kvadratnih kilometara i skoro sasvim nenastanjeno. Za Rimljane je to bilo idealno mesto za čuvanje zatvorenika. Zato je baš na Patmos, Alkatraz starog sveta, Rimska imperija slala zatvorenike koje je htela da protera iz društva. Godine 95. posle Hrista, rimski imperator Tit Flavije Domicijan poslao je apostola Jovana na to ostrvo kako bi osujetio njegove evanđeoske napore. Grčko-rimski svet bio je izuzetno prijemčiv za tu novu poruku o Isusu Hristu, čak do te mere da se rimska elita osetila ugroženom od strane tog pokreta koji se brzo širio.  

Nakon Jovanovog vremena, to sićušno ostrvo napadali su i osvajali Turci, u više navrata pljačkali normanski gusari, kao sveto mesto bilo je na meti krstaša, a u novijoj istoriji, tokom Drugog svetskog rata, okupirali su ga najpre Italijani, a potom i nacisti. Nema sumnje da je to malo ostrvo izvršilo na ovaj svet uticaj nesrazmeran svojoj veličini. Prava je ironija istorije što je upravo to mesto, koje je trebalo da ućutka glas apostola Jovana, poslužilo kao odskočna daska za širenje poslednje Gospodnje poruke svetu.

*Kreg Metson, Lejk Taps, Vašington, SAD*
