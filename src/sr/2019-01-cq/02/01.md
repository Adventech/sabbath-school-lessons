---
title:  "Otkrivenje o…"
date:   05/01/2019
---

> <p>Tekst za pamćenje</p>
> »Pobedniku ću dati da sa mnom sedne na moj presto, kao što sam i ja pobedio i seo sa svojim Ocem na njegov presto.« (Otkrivenje 3,21)

### Uvod (Otkrivenje 1,9-3,22)

Volim da čitam dobre detektivske priče. Artur Konan Dojl, tvorac Šerloka Holmsa i doktora Votsona, napisao je više od 50 kratkih priča o avanturama čuvenog detektiva i njegovog nerazdvojnog druga. Šerlok Holms se prvi put pojavljuje 1887. u romanu Grimizna studija. Taj prvi roman govori o upoznavanju Holmsa sa doktorom Votsonom, koji je bio zapanjen Šerlokovim razumevanjem hemije, geologije i botanike, kao i njegovom sposobnošću da postavi hipotezu služeći se deduktivnim rezonovanjem. Uskoro će njih dvojica istraživati prvi od, kako se pokazalo, čitavog niza izmišljenih, tajanstvenih slučajeva ubistva koji uzbuđuju čitaoce već više od jednog veka. Prilikom istraživanja tog prvog ubistva, Holms kaže Votsonu: »Postoji grimizna nit ubistava što se proteže kroz bezbojno tkanje života, a naša je dužnost da je razmrsimo, izdvojimo i razotkrijemo svaki njen deo.«<sup>1</sup>

Dojlove priče o velikom Šerloku Holm­su izdržale su probu vremena zahvaljujući njegovom stilu pisanja, majstorskom pripovedačkom umeću, i tome što se ljudi povezuju sa sposobnošću tog detektiva da upotrebi svoj intelekt kako bi razrešio teške slučajeve. Ne mogu a da se ovde ne prisetim knjige Otkrivenje. Mnogi verni hrišćani koji čitaju Bibliju, zaziru od udubljivanja u Otkrivenje zbog njegovih tajanstvenih prizora i kompleksnih, uzajamno isprepletanih dešavanja. Mnogi vide tu knjigu kao »zapečaćenu«, punu tajni suviše komplikovanih za intelekt običnog čitaoca. Međutim, šta ako bismo, umesto što se plašimo njene složenosti, pristupili toj knjizi kao jednom velikom kosmičkom detektivskom romanu?  Elen Vajt je na tu knjigu gledala kao na štivo od suštinske važnosti za svakog čoveka. Ona kaže: »Otvorimo ljudima knjigu Otkrivenje. Mnogi su propovedali da je to zapečaćena knjiga; jeste, ali samo za one koji odbacuju svetlost i istinu.«<sup>2</sup> Zapravo, čak i u samom imenu – Otkrivenje – nešto od te misterije je otkriveno. Knjiga Otkrivenje je upravo to – otkrivenje Isusa Hrista i događaja koji predskazuju Njegov skori dolazak. Kakva uzbudljiva knjiga za čitanje, proučavanje, dešifrovanje i praćenje!  

Ove sedmice, dok budete proučavali prvih nekoliko poglavlja Otkrivenja, imajte na umu da to nije tek neka izmišljena zagonetna priča. To je uzbudljiv izveštaj o Isusovom planu za ovaj svet i za nebeski dom koji On priprema za nas. Sticanje dubljih uvida i razumevanje te knjige je mnogo zanimljivije od čitanja bilo kog istinitog romana. Ona okupira pažnju jer predstavlja realno, relevantno i životno važno štivo za današnji svet.

*Ema L. Harper, Enumklo, Vašington, SAD*
______
<sup>1</sup> A. Conan Doyle, A Study in Scarlet, p. 40.
<sup>2</sup> Elen G. Vajt, Evangelizam, str. 195 orig.
