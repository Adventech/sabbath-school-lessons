---
title:  Hrišćaninovo srce
date:   10/01/2019
---

### Mišljenje (Otkrivenje 1,9)

Da li ste ikad imali pravi doživljaj divljine i pustoši? Pri tom ne mislim na kampovanje ili prijatno pešačenje u prirodi, već na pravo, biblijsko iskustvo pustinje. Interesantno kako je mnogo biblijskih ličnosti prošlo kroz takvo duboko, egzistencijalno iskustvo. Josif je bio odbačen od svoje braće i završio u zatvoru. Mojsije je odveden u pustinju radi četrdesetogodišnje duhovne obuke. David je prošao kroz iskustvo pustinje kad ga je progonio car Saul. Čak je i Isusova služba obuhvatala ključno iskustvo pustinje u trajanju od 40 dana, nakon čega je kušan od sotone.

Jovanovo iskustvo pustinje na zatvorskom ostrvu Patmos obezbedilo je potrebno okruženje da bi se Bog svima nama otkrio kroz njegovo zatočeništvo. Ne znam da li je Jovan, pošto je zatočen, ikad došao u iskušenje da odustane od svega, ali da sam se ja našla u njegovoj koži, znam da bi to iskušenje bilo vrlo realno. Jovanovo iskustvo nije bilo tek neka mala smetnja. Nakon što je neumorno radio na širenju poruke o Isusu Hristu u rimskom svetu, našao se zatočen i izolovan od onih kojima je želeo da prenese tu radosnu vest. Kako je to bilo obeshrabrujuće! Međutim, Jovan je, i pored toga, bio srcem i dušom posvećen Gospodu. Kad je Bog govorio, njegovo srce je bilo otvoreno i on je mogao da čuje.   

Postoji jedna vrlo praktična pouka u Jovanovom iskustvu koju možemo primeniti na svoj život danas – nastavimo da se približavamo Isusu. Ono o čemu ovde govorim podrazumeva mnogo više od svakodnevne molitve i posvećenja. Sve to je presudno u životu hrišćanina, ali ima dana kad preskačemo ili u žurbi čitamo biblijske tekstove, i dana kad nam molitva izgleda kao neki prazan ritual. Život može postati veoma mračan, i svi kroz to prolazimo pre ili kasnije. Mislim da je Jovan prolazio baš kroz takve mračne trenutke kad je postao svestan realnosti svog progonstva i uvideo da će tamo gde ide biti malo mogućnosti za nastavak službe.    

U jednom trenutku, svi u svom životu dospevamo na neki metaforički Patmos. Iskustva kao što su finansijski krah, problemi u međuljudskim odnosima, teška iskušenja i životni neuspesi mogu nas navesti na pomisao da se odreknemo vere. Međutim, kao i Jovan, verni mogu biti sigurni da, i onda kad patimo, Bog ima jedan širi plan kojeg mi nismo svesni. Iako naše muke mogu biti teške, one su ipak privremene i sitne kad se uporede s večnošću koja nam je obećana.   

**Odgovorite**

`1.	Kojom se vrstom teških iskustava život obrušio na vas? Kad se osvrnete na ta iskustva, da li zapažate kako su ona doprinela vašoj sveukupnoj zrelosti i duhovnom razvoju?`

`2.	Postoji li neko u vašem životu ko prolazi kroz teške trenutke? Kako mu možete biti od koristi? `

*Megan N. Harper, Enumklo, Vašington, SAD*
