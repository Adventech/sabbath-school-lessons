---
title:  Otkrivenje danas
date:   09/01/2019
---

### Primena (Otkrivenje 1,9-18; 2,2-19)

Ponekad može biti teško izvući praktične, svakodnevne pouke iz kompleksnog narativa u knjizi Otkrivenje. Međutim, kao otkrivenje Isusa Hrista, ta knjiga iznosi svojim čitaocima neke vrlo jednostavne i praktične biblijske principe po kojima treba živeti.

*Sećaj se dana subotnog:* Tekst Otkrivenje 1,10 otkriva nam da se Gospod javio Jovanu u Subotu, »u dan Gospodnji«. O značaju Subote se govori u čitavom Svetom pismu, a njena relevantnost je ponovo naglašena ovde, u Jovanovom iskustvu. Nastojte da vam Subota bude poseban dan, jedinstveno iskustvo, dan istinskog odmora i osveženja u Hristu. Uspostavite subotne običaje. Sastavite listu pesama koje se slušaju samo subotom i stvorite atmosferu kod kuće koja će biti karakteristična za Subotu, sa posebnim mirisima i obrocima. 

*Nastojte da gradite duboke odnose:* U knjizi Otkrivenje, kad Bog navodi karakteristike svojih crkava, On svakoj od njih kaže: »Znam te.« Bog poznaje svakog od nas pojedinačno i u potpunosti, i On nam to saopštava preko knjige Otkrivenje. Dok predstavljamo Hrista i nastojimo da budemo što više nalik Njemu u svom svakodnevnom životu, potrebno je da težimo dubljim i značajnijim odnosima sa onima koji su oko nas.   

*Volite svoju crkvu:* Knjiga Otkrivenje može biti zbunjujuća na trenutke, ali jedna istina je van svake sumnje – Isus voli crkvu i stalo Mu je do njene dobrobiti. Prema novozavetnoj definiciji, crkva je Hristovo telo, narod koji prihvata Isusovu poruku i odlučuje da živi po Njegovoj Reči. Vi ste deo crkve o kojoj se diskutuje u Otkrivenju, koja je Bogu dragocena. To bi trebalo da vam izmami duboku privrženost crkvenom telu kao javni izraz vaše vere.    

*Slušajte:* U drugom poglavlju Otkrivenja, Gospod poručuje crkvi u Efesu: »’Ko ima uho, neka čuje šta Duh govori crkvama’« (Otkrivenje 2,7, SSP). Svakodnevnim posvećenjem i predanim životom molitve, mi počinjemo da se usklađujemo s glasom Svetog Duha u svom životu. Hrišćaninu je potrebno svesno i dosledno predanje da bi čuo Gospoda i odgovorio Mu. Božja poruka iz Otkrivenja je direktna i praktična za svakodnevnu primenu.   

*Kevin Henderson, Oburn, Vašington, SAD*
