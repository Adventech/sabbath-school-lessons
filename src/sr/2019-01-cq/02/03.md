---
title:  Otkrivanje Isusa u Otkrivenju
date:   07/01/2019
---

### Logos (Danilo 1,1-21; Otkrivenje 1,9-11)

U uvodnim prizorima knjige Otkrivenje zatičemo vernog učenika Jovana zarobljenog na ostrvu Patmos. Tu sudbinu je doživeo zbog svog uspeha u objavljivanju evanđelja širom rimskog sveta. Iskustvo zatočeništva na Patmosu trebalo je da ućutka njegovu moćnu poruku. Međutim, rimske vlasti nisu mogle biti u većoj zabludi.

Uvodni tekstovi u Otkrivenju upadljivo su slični uvodnim tekstovima u Knjizi proroka Danila. Prvo poglavlje Danilove knjige počinje opsadom Jerusalima. Car Navuhodonosor odvodi zarobljenike među kojima je i Danilo. Uprkos svom zatočeništvu, Danilo ostaje veran Gospodu.  

Tokom opsade Jerusalima, Danilo je verovatno bio uplašen za svoj život, a možda i zbunjen. Slično tome, Jovanov um mora da je bio izuzetno napregnut tokom suđenja, izricanja kazne, a onda i transportovanja do ostrva gde će biti zatočen. Ali i pored svih teškoća, Bog nam je preko njih dao ta izuzetna dela puna nade – Knjigu proroka Danila i knjigu Otkrivenje koje se međusobno dopunjuju.

U tome pronalazimo veoma snažnu poruku o hrišćanskom iskustvu, o tome kako treba ostati veran Gospodu i uzdati se da će On naše mračne trenutke preokrenuti u uzvišene i večne pouke. Tu vidimo kako se Isus otkriva kao lični Bog pun ljubavi koji je uvek s nama, i koji nas nosi čak i kroz mračne doline života.

**Gospodnji dan** (2. Mojsijeva 31,13; Isaija 58,13; Matej 12,8; Otkrivenje 1,10)

Kad teolozi raspravljaju o eshatologiji, oni u stvari govore o onom delu teologije koji se bavi smrću, sudom, i događajima povezanim s vremenom kraja. Otkrivenje i prateća Knjiga proroka Danila predstavljaju eshatološke knjige koje grade jednu upečatljivu sliku, služeći se motivima poslednjeg vremena.  

Upravo je eshatološka priroda tih knjiga ono što je naučnike navelo da raspravljaju o izrazu »dan Gospodnji« (»dan nedjeljni« – Karadžić) upotrebljenom u tekstu Otkrivenje 1,10. Da li se taj izraz odnosi na Subotu? Ili on unapred ukazuje na veliki dan drugog dolaska Isusa Hrista? Koju god stranu da zauzmete u toj teološkoj raspravi, ono što je posebno lepo jeste činjenica da oba  argumenta predstavljaju otkrivenje Isusa Hrista u našem životu. Prvi argument – Subota predstavlja sedmično otkrivenje Isusa Hrista u našem životu. Dan koji je Bog izdvojio, čoveka radi, od samog početka stvaranja ovog sveta. Drugi argument – Isusov drugi dolazak predstavlja konačno i najdramatičnije otkrivenje Isusa Hrista. Dan kada će se sinovi i kćeri sa ove zemlje konačno ponovo sjediniti sa svojim nebeskim Ocem.

**Otkriveni Isus** (Otkrivenje 1,12-17)

Koliko god da je debata u vezi s danom Gospodnjim zanimljiva, ono što se Jovanu potom dogodilo skoro je nemoguće opisati. Teško mi je da zamislim kako je to izgledalo. Znamo da je on posmatrao Isusa. Ali Isus iz moje mašte obično nema stopala od užarene bronze i glas koji podseća na huk mnogih voda, niti dvosekli mač koji izlazi iz Njegovih usta. Izgleda da je Jovanu bilo zaista teško da jasno prenese ono što je video. U vezi s tim živopisnim slikama često se koriste reči »poput« i »kao« da bi se ono što je on video povezalo s nečim što je ljudima opipljivo, ali i da bi se predočilo da viziju Gospoda koju je on ugledao nije moguće opisati rečima. Kakvo predivno otkrivenje Isusa Hrista u Njegovoj slavi nakon vaskrsenja!

Mesto na kom se Isus nalazi takođe je od ključnog značaja. On stoji među svećnjacima. Tekst Otkrivenje 1,20 otkriva tajnu tih svećnjaka – oni predstavljaju sedam crkava. Dakle, kad se Jovan okrenuo i ugledao Isusa, On je doslovno stajao među svojim narodom iz tih crkava. To je jedno od najdragocenijih otkrivenja Isusa Hrista. Isus je obećao da će biti s nama, i On jeste s nama. Dalje istraživanje Otkrivenja pokazuje da te crkve nisu samo sedam drevnih hrišćanskih crkava iz Male Azije. One su takođe tip hrišćanskih crkava kakve su postojale kroz čitavu istoriju, sve do danas. Prema tome, kad Jovan kaže da je video Sina čovečjeg među svećnjacima, to nam u stvari sam Isus poručuje da je On ovde, s nama, u našoj crkvi, upravo danas.

**Isus i Njegove crkve** (Jeremija 2,2; Otkrivenje 2,1-7)

Kad se čita drugo poglavlje Otkrivenja, važno je imati na umu da »imena sedam crkava simbolički predstavljaju Crkvu u različitim razdobljima hrišćanske ere. Broj sedam ukazuje na savršenstvo i  simbolički naglašava činjenicu da će Jevanđelje biti propovedano sve do kraja vremena. Ostali simboli otkrivaju stanje Crkve u različitim razdobljima istorije sveta.«<sup>1</sup>

Jovan počinje drugo poglavlje Otkrivenja direktnim pozivom crkvama. Prvi poziv, upućen crkvi u Efesu, počinje otkrivanjem samo jednog dela pune vizije Hrista date u tekstu Otkrivenje 1,12-16: »’Ovo govori Onaj koji drži sedam zvezda u svojoj desnici i koji hoda između sedam svećnjaka’« (Otkrivenje 2,1). Čekajte, a šta je sa stopalima od užarene bronze i dvoseklim mačem?

Kako se drugo poglavlje Otkrivenja odvija, Jovan, kad se obraća crkvama, pominje samo neke segmente pune vizije Hrista. To je strateški potez pun duboke simbolike, koji ukazuje da nas Hristos sreće upravo tamo gde se nalazimo. Svaka crkva ima sopstvene izazove i zato je potrebno da joj se Hristos predstavi na malo drugačiji način. Dok se hvatamo u koštac sa životom, možemo biti uvereni da je Isus uvek s nama, među narodom iz svoje crkve, i da je spreman da se s nama sastane tamo gde se nalazimo. Tako je Isus otkriven u Otkrivenju.  

**Odgovorite**

`1.	Na koje još načine primećujete da se Isus otkriva u uvodna tri poglavlja Otkrivenja? Koji su aspekti Hrista otkriveni ostalim crkvama? Zašto?`

`2.	Primenite Jovanovo iskustvo s Patmosa na sopstveni život. Kakve sličnosti možete izvući kad je reč o pouzdanju u Gospoda tokom mračnih iskustava? `

*Danijel Perez, Oklahoma Siti, Oklahoma, SAD*

_________
<sup>1</sup>	Elen G. Vajt, Apostolska crkva – Hristovim tragom, str. 585 orig.
