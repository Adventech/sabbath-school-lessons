---
title:  "Spremni za pečat?"
date:   02/02/2019
---

> <p>Tekst za pamćenje</p>
> »To su oni što su došli od velike nevolje i Jagnjetovom krvlju oprali i izbelili svoje ogrtače.« (Otkrivenje 7,14)

### Uvod (2. Petrova 3,13)

Izveštaj o Hristovom povratku provlači se kroz čitavu Bibliju – i Stari i Novi zavet. To je buduća, blažena nada u kojoj svaki iskreni hrišćanin živi. Naše viđenje budućnosti treba da odredi na koji ćemo način živeti danas. Dakle, iščekivanje Hristovog povratka dolazi sa odgovornošću koju imamo u ovom životu.  

Po Njegovom povratku, svaka osoba će stati pred Gospoda da podnese izveštaj o tome kako je živela svoj život. Mi smo upravitelji kojima su povereni darovi, imovina i odgovornost da ih upotrebimo za napredovanje Hristovog carstva. Imamo vreme, novac, talente i druge prednosti koje su nam darovane da bismo ih upotrebili u Njegovom delu. I premda ne znamo tačno vreme Njegovog povratka, možemo biti sigurni da će On zaista doći i da ćemo svi podneti izveštaj o tome kako smo upotrebili ono što nam je Hristos poverio. Prema tome, pitanje koje treba da postavljamo glasi: »Da li smo spremni za Njegov povratak?« Hristos nas podstiče da budemo spremni za Njegov povratak jer će On svima suditi u skladu s tim.  

Mnogi hrišćani su postali nestrpljivi u vezi s Hristovim drugim dolaskom. Neki su zanemarili svoje obaveze i promenili životne planove, jer je prošao rok koji su sami postavili. Međutim, kao što Biblija upozorava, »Gospod ne odugovlači da ispuni obećanje«. Petar pruža pravi odgovor u vezi sa onim što mnogi smatraju Božjim odugovlačenjem kad je reč o ispunjenju obećanja. Gospod je  »strpljiv prema vama, pošto ne želi da iko propadne, nego da se svi pokaju« (2. Petrova 3,9, SSP). To gledište potvrđuje i tekst Otkrivenje 7,1-3.

Biblija navodi razlog iz kog je Hristos naizgled odužio sa svojim povratkom. On svakome daje priliku da se pokaje i pridruži onima koji će nositi Njegov pečat. U svojoj beskrajnoj milosti i ljubavi, Hristos štedi bezbožne ljude, pružajući im više vremena da prime blagodat kako bi mogli da se odreknu svojih greha i nađu spasenje na osnovu Jagnjetove krvi.   

Dakle, šta moramo raditi da bismo se pripremili za primanje pečata? Uslov za primanje Božjeg pečata zavisi od naše sposobnosti da hodamo u svetlosti, kao što je sam Bog u svetlosti. Petar piše: »Stoga, dragi moji, pošto to iščekujete, potrudite se da vas naš Gospod zatekne u miru, bez ljage i besprekorne« (2. Petrova 3,14, SSP).

Dok iščekujemo Hristov drugi dolazak, imamo dužnost da sebe čuvamo čistim i bez mane, kao korak prema primanju pečata.

*Džulijus Njerere, Ngong’, Najrobi, Kenija*
