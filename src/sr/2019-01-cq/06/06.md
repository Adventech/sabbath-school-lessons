---
title:  Blagoslovi zapečaćenih
date:   07/02/2019
---

### Mišljenje (Otkrivenje 7,9-14)

Jovan opisuje veliko mnoštvo koje stoji na nebu pred prestolom Božjim i Jagnjetovim (Otkrivenje 7,9-14). To mnoštvo predstavlja spasene – iskupljene i zapečaćene da bi nasledili Božje carstvo.  

Stajati pred nebeskim prestolom je velika čast. Jovan opisuje to mnoštvo kao one koji nose bele ogrtače – nešto što je rezervisano za svete (Otkrivenje 6,11). Beli ogrtači predstavljaju onaj nivo čistote koji se očekuje od Božjeg naroda. S palmovim granama u rukama, oni ispoljavaju duh pobede, proslavljanja i izbavljenja (videti 3. Mojsijeva 23,40).

Pokazujući solidarnost, mnoštvo uzvikuje gromkim glasom: »Spasenje pripada našem Bogu... i Jagnjetu« (Otkrivenje 7,10, SSP). Njihove reči svedoče da oni uživaju u istini i da je spasenje jedino u Bogu i Jagnjetu (videti Jovan 14,6; Dela 4,12). Naša dužnost kao stvorenih bića i kao crkve jeste da hvalimo i slavimo Boga kroz čitavu večnost. Na nebu, naša glavna uloga biće da odajemo slavu i čast Bogu i Jagnjetu.

Ali kakve će prednosti uživati izabrani Božji? Prvi blagoslov je to što će imati priliku da se pojave pred Božjim prestolom. To je daleko veća čast nego boraviti u predsedničkoj rezidenciji na ovom svetu. Drugo, Bog lično štiti zapečaćene. Biblija kaže: »Reč je postala telo i nastanila se među nama« (Jovan 1,14, SSP). U potpunoj prisutnosti Oca i Jagnjeta, izabrani će uživati u čudesnoj bliskosti, slobodni od svakog oblika pustošenja i patnje. Tamo nema gladi, žeđi i sunca koje prži.

Iznad svega, Jagnje lično je njihov pastir (Jovan 10,11). Hristos, sa svom vlašću koju Mu je dao Otac, vodiće zapečaćene na izvore žive vode. Oni neće više plakati jer će Bog obrisati njihove suze. To je veliki podsticaj za svete koji su stradali za Njegovo delo tokom svog života na ovom svetu. Odluka da ostanu na Božjoj strani dolazi s velikom odgovornošću – ali i nagradom. Ako se nadamo da ćemo naslediti Božje carstvo, moramo se pripremiti za rat sa đavolom. Ali, blagoslovi i konačna nagrada za naše trpljenje nadilazi borbu, bol i muke koje doživljavamo na ovom svetu.

Blagoslovi zapečaćenih mogu biti i naši. Ono što moramo da učinimo jeste da se držimo Jagnjeta do kraja vremena.

**Odgovorite**

`1.	Šta je to što bi moglo da nas spreči da budemo zapečaćeni?`

`2.	Koju ulogu možemo imati kao crkva da bismo primili Božji pečat?`

*Doroti Odhiambo, Homa-Bej, Kenija*
  
