---
title:  Osobine zapečaćenih
date:   06/02/2019
---

### Primena (Otkrivenje 14,1-5)

Naše proučavanje ove sedmice odnosi se na Božji zapečaćeni narod. Prema tome, od nas se zahteva da odvojimo vreme i analiziramo šta je to što moramo da uradimo da bismo dobili taj pečat. U doslovnom značenju, pečat je sprava koja ostavlja otisak kojim se potvrđuje vlasništvo, saglasnost, ili verodostojnost. U drevna vremena, pečati su pravljeni od kamena, komada slonovače, ili drveta sa ugraviranim slovima ili crtežima (2. Mojsijeva 28,11; Nemija 9,38). Pečat podrazumeva znak verodostojnosti ili vlasništva.

Otkrivenje 14 počinje s konačnom pobedom Hrista i Njegovog zapečaćenog naroda. Jovan dočarava sliku događaja koji prethode konačnom uništenju zlog sveta. U svojoj viziji, Jovan uverava hrišćane da će Jagnje konačno trijumfovati zajedno sa svojim izabranim sledbenicima. Prizor na početku sedmog poglavlja prikazuje Hrista u njegovom zvaničnom svojstvu žrtvenog Jagnjeta, sa 144.000 zapečaćenih sledbenika.

Ti zapečaćeni sledbenici imaju posebne karakteristike, a jedna od njih je Očevo ime zapisano na njihovim čelima. To je javno priznanje da su oni Božja deca na osnovu vere u Hrista Isusa. Ono što je važno za nas u ovoj generaciji jeste karakter kakav moramo razviti da bismo bili ubrojani među zapečaćene Božje.

Čednost i čistota: Svet nudi mnogo toga što hrišćane može da zavede s njihove duhovne staze. U ovoj viziji, Jovan govori o mnoštvu koje stoji s Jagnjetom kao o narodu koji se nije oskvrnio ni u kom smislu. Da bismo stajali sa Hristom kad se navrši vreme, moramo se kloniti greha i svih njegovih korena (Galatima 5,19-23).

Apsolutna odanost Hristu: Najvažnija dužnost zapečaćenih jeste da slave Hrista i drže se Njegovih principa. Kao Hristovi sledbenici, dužni smo da se povinujemo vođstvu Njegove Reči, Duha i proviđenja. Moramo prepustiti Hristu da nas vodi kud god i kako god Mu se svidi.  

Spasenje: »Dok smo još bili grešnici, Hristos je umro za nas« (Rimljanima 5,8, SSP). Da bismo primili Božji pečat, moramo se odreći svog starog »ja« i prihvatiti novi život sa Hristom. Svojom spasonosnom milošću, Hristos će odvojiti izabrane od ostatka sveta.

**Odgovorite**

`1.	Kako možemo prepoznati narod sa Božjim pečatom? Da li je to nešto vidljivo, što svi mogu da zapaze?`

`2.	Da li je moguće da osoba koja je u prošlosti vodila grešan život postane čista?`

*Polin Otjeno, Kisumu, Kenija*
