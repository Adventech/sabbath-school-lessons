---
title:  Pečat živog Boga
date:   04/02/2019
---

### Logos (Otkrivenje 7,1-3; 7,4-8; 14,1-4; 14,5)

**Zauzdavanje vetrova (Otkrivenje 7,1-3)**

Jedno od značajnih pitanja koja treba da postavimo u vezi sa 7. poglavljem Otkrivenja glasi: »Zašto je važno da se zauzdaju vetrovi?« Na drugim mestima u Bibliji, reč »vetrovi« se koristi da označi period nesreća koje obuhvataju smrtne bolesti i glad (Jezekilj 5,12). Slika vetra u 7. poglavlju Otkrivenja predstavlja metaforu za Božji gnev koji će doći na ovaj svet neposredno pred Hristov drugi dolazak. Taj gnev podrazumeva sve vrste muka: ratove, neizlečive bolesti, politička neslaganja, tinejdžerske trudnoće, droge, i još mnogo toga.

Pre nego što izlije svoj gnev na neposlušne na zemlji, On se uzdržava jedno vreme kako bi svakom svom sinu i kćeri pružio priliku da budu s Njim u završnici ovog sveta. U tekstu 2. Petrova 3,9, saznajemo nešto o Božjem karakteru – da nas On »trpi«. Bog želi da Mu se vratimo u pokajanju. Važno je znati da živimo u vreme zapečaćenja Božjeg naroda. Dakle, hoćemo li odlučiti da primimo pečat?

**Božji zapečaćen narod (Otkrivenje 7,4-8)**

Biblija je jasna u vezi s tim ko će primiti pečat – s njihovim brojem i njihovim plemenima. Od Judinog do Venijaminovog plemena, po dvanaest hiljada zapečaćeno je iz svakog od njih. Jovan  koristi tu sliku da bi predstavio čitavu jednu generaciju Božjeg naroda, one koji će se držati Hrista do kraja. Jedno je zvati se hrišćaninom, a sasvim je nešto drugo podržavati principe istinskog hrišćanstva. Broj  144.000 predstavlja one koji će istrajati do kraja. On je izveden iz dvanaest Izrelovih plemena, iz kojih potiče Hristos Spasitelj.  

**Veliko mnoštvo (Otkrivenje 7,9-14)**

U tekstu Otkrivenje 7,9, Jovan vidi veliko mnoštvo koje niko ne može prebrojati. On takođe vidi pripadnike svih naroda, plemena i jezika koji su se okupili pred Jagnjetom. Evanđelje o spasenju je kao gorušičino seme, koje nakon što se posadi, izraste u moćno drvo što pruža zaklon i hlad svim vrstama životinja, ljudi i ptica. Svako ko prihvata Hrista kao svog ličnog Spasitelja imaće priliku da slavi s Njim na kraju.

Božji zapečaćeni narod je plod semena evanđelja o spasenju. Ako hoćemo da stojimo s Jagnjetom na gori Sion kad dođe kraj sveta, moramo prihvatiti poruku o spasenju koju su nam doneli Hristos i Njegovi predstavnici iz celog sveta.

**Oni koji idu za Jagnjetom (Otkrivenje 14,1-5)**

Ranije u Bibliji, Hristos je prepoznat kao »jagnje Božije koje uze na se grijehe svijeta« (Jovan 1,29). U Otkrivenju, Jovan vidi Jagnje i one koji idu za Njim. Dakle, ko su sledbenici Jagnjeta? Za početak, broj 144.000 označava zapečaćen narod iz svih krajeva sveta.  

U toj viziji, pisac Otkrivenja zapaža osobine zapečaćenih ljudi – Jagnjetovih sledbenika. Jedna osobina koja se naročito ističe jeste da se oni »drže Božijih zapovesti i vere u Isusa« (Otkrivenje 14,12, SSP). Što je posebno važno, Hristos se ovde pojavljuje kao pravo Jagnje, koje svoje sledbenike i crkvu pokriva sopstvenom krvlju prolivenom na krstu, da bi ih učinio pobednicima čak i usred stradanja.  

Još jedna karakteristika Jagnjetovih sledbenika je znak raspoznavanja koji svako od njih nosi – Božje ime na svojim čelima. To potvrđuje da su oni hrabro i otvoreno priznali svoju veru u Boga i Hrista, što su i pokazali na rečima i na delu.

Osim toga, Jagnjetovi izabrani znaju samo za jednu dužnost – da odaju slavu i čast Bogu i Hristu na jeziku koji samo iskupljeni mogu razumeti. Kao hrišćani koji žive u danima neposredno pre kraja vremena, mi treba da napravimo izbor: ili da se pridružimo taboru onih koji slede Jagnje, ili da ostanemo u svetu i suočimo se s Božjim gnevom.  

**Spasenje Bogu i Jagnjetu (Otkrivenje 14,5)**

U tekstu Otkrivenje 14,5, Jovan dalje naglašava karakter i osobine onih koji slede Jagnje. Prvo, oni su čedni i neporočni – ostali su čisti (»djevstvenici« – Karadžić). Oni su neokaljani. Sledbenici Jagnjeta ne smeju da se »opogane« ni telesnom ni duhovnom preljubom. Moraju da se čuvaju greha antihristove generacije.  

Drugo, sledbenici Jagnjeta ostaju privrženi i nepokolebljivo odani Bogu. Oni drže prvu zapovest koja glasi: »Nemoj imati drugih Bogova uza me« (2. Mojsijeva 20,3).

»Gospod, večni, samopostojeći, nestvoreni Bog, koji je sam Izvor i Održavalac svega, Jedini ima pravo na najviše poštovanje i obožavanje. Čoveku nije dozvoljeno da bilo kome ili čemu drugom dodeli prvo mesto u svojoj ljubavi ili u svojoj službi. Ako bilo šta, što cenimo, umanjuje našu ljubav prema Bogu ili se sukobljava sa službom koju Mu dugujemo, od toga stvaramo sebi boga.«<sup>1</sup>

A iznad svega, sledbenici Jagnjeta su jedan srećan ostatak koji uvek slavi Hrista. Pečat živog Boga rezervisan je za ljude koji imaju te osobine.  

**Odgovorite**

`1.	Šta mislite, koliko dugo će Bog obuzdavati vetrove?`

`2.	Koje još uslove za primanje Božjeg pečata možete dodati ovima koji su pomenuti?`

*Toni Filip Orezo, Najrobi, Kenija*
_________
<sup>1</sup>	Elen G. Vajt, Stvaranje, patrijarsi i proroci, str. 303 orig.
