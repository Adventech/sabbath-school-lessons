---
title:  "Čemu nas uči simbol zveri?"
date:   28/02/2019
---

### Mišljenje (Otkrivenje 13,1-18)

Kad proučavamo biblijska proročanstva, lako se možemo zapetljati u datume, vremena i likove, te izgubiti iz vida poruku proročanstva. Otkrivenje 13 zapravo opisuje dve zveri višestrukih karakteristika. Dakle, šta Bog želi da naučimo iz opisa tih zveri?

Jedna od pouka koju nam Bog daje preko tog proročanstva je činjenica da postoji ispravan i pogrešan način bogosluženja. Mada znamo da prva zver predstavlja papstvo, pitanje bogosluženja zadire mnogo dublje od toga u kojoj se crkvi čuvaju podaci o našem članstvu. To proročanstvo nas uči da, koliko god da smo iskreni, postoje izvesni oblici bogosluženja koje Bog ne može da prihvati. Taj princip se naročito ogleda u iskustvima Kaina i Avelja (1. Mojsijeva 4,1-7), Valovih sveštenika i proroka Ilije na gori Karmil (1. O carevima 18,20-39), ali i neposredno, poslovicama kao što je ova: »Neki se put čini čovjeku prav, a kraj mu je put k smrti« (Priče14,12; Priče 16,25). Otkrivenje 13 usredsređuje se na pitanje bogosluženja i poziva nas da se preispitamo da li služimo Bogu na ispravan način.

Sukob oko pravog i lažnog bogosluženja u prethodno navedenim tekstovima takođe predočava da će na kraju postojati samo dve strane – klanjaćemo se ili Bogu ili zveri. Na kraju neće biti neutralnog terena. Zapravo, moglo bi se reći da je već sada tako. Tekst Matej 6,24 podseća nas da  »niko ne može da služi dvojici gospodara« (SSP). Bog želi svesrdno predanje. Ako nismo u potpunosti posvećeni Bogu, nismo posvećeni uopšte. S druge strane, Otkrivenje 13,16 kaže nam da zver prihvata i delimično posvećenje. Simbolika čela i ruke odnosi se na misli i dela. Zver je zadovoljna jednim od to dvoje – ne morate zaista biti ubeđeni da je njen put ispravan, sve dok živite kao da ste u to ubeđeni.  

Opomene iz 13. poglavlja Otkrivenja praćene su odgovarajućim porukama u sledećem poglavlju.  Otkrivenje 14 ponavlja mnoga od upozorenja iz 13. poglavlja i proširuje ih govoreći o posledicama naših odluka. Međutim, ono nas takođe podseća da je moguće voditi  život istinskog posvećenja i vere. Neka nam Bog pomogne da budemo ubrojani među verne.  

**Odgovorite**

`1.	Otkrivenje 13 otkriva da bogosluženju možemo pristupiti iz različitih pobuda. Šta je osnova istinskog bogosluženja i kako možemo biti sigurni da naš stav prema onome što je duhovno nije zasnovan na tradiciji, ponosu, strahu, ili prinudi?`

`2.	Postoji sklonost da se jednostavno ponosimo svojim ispravnim verovanjima. Na koje praktične načine bi naše verovanje trebalo da se ispolji u svakodnevnom životu?`

*Daniela Pusic, Kin, Teksas, SAD*
