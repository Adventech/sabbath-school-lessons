---
title:  Bog pobeđuje
date:   23/02/2019
---

> <p>Tekst za pamćenje</p>
> »Aždaja se razgnevi na ženu, pa ode i povede rat protiv ostalih njenih potomaka – onih koji se drže Božijih zapovesti i imaju Isusovo svedočanstvo.«  (Otkrivenje 12,17, SSP)

### Uvod (Otkrivenje 13,8)

U svetu u kom danas živimo, možemo biti prosto preplavljeni grehom i zlom koje srećemo na svakom koraku. Lako možemo pomisliti da nema načina na koji bi istina mogla da nadjača sve te zablude koje se svakodnevno propagiraju širom sveta. A kad se okrenemo Svetom pismu, kao da pronalazimo i potvrdu za to.

U 13. poglavlju Otkrivenja, vidimo zver koja izlazi iz mora (Otkrivenje 13,1), ovlašćenu od strane aždaje, sotone (videti Otkrivenje 12,9), da huli na Boga i sve za šta se On zauzima (Otkrivenje 13,5). Što je još gore, toj zveri je data vlast i da progoni Božji veran narod (Otkrivenje 13,7). Tu zver, oruđe samog sotone na zemlji, stanovnici ovog sveta ne samo da prihvataju već i obožavaju – i to čitav svet (Otkrivenje 13,3.4). Kakvu nadu ima Božji narod da će ostati veran usred takve katastrofe? Da li je zlo već prevazišlo tačku posle koje više nema povratka? Da li je Bog nemoćan da obuzda plimu ljudske pobune?

Predivan odgovor pronalazimo u tekstu Otkrivenje 13,8, gde nam Pismo kaže da će se celo čovečanstvo pokloniti pred zveri – svi ljudi, kao što vidimo, osim onih čija su imena »upisana u Knjigu života zaklanog Jagnjeta« (SSP). Kakvo prelepo obećanje – sotona nikad neće potčiniti one koji su iskupljeni Hristovom krvlju.

Da, sotona je nesumnjivo aktivan u našem svetu danas. Da, sile zla i tame mogu s vremena na vreme delovati nadmoćno. Da, često može izgledati da istina ne uspeva da pobedi. Međutim, predivna i ohrabrujuća istina koju nalazimo u Pismu jeste da oni koji se uzdaju u Boga nemaju razloga za očajanje jer će ih Bog sačuvati.

Zapravo, kad se vratimo unazad jedno poglavlje, i pročitamo Otkrivenje 12, saznajemo da je Bog već izvojevao pobedu nad sotonom (Otkrivenje 12,7.8). Baš to biće koje izaziva takvo pustošenje u našem svetu danas, koje nas navodi na pomisao da će zlo sigurno trijumfovati – zapravo je pobeđeni neprijatelj! I baš zato što je pobeđen, zato što zna da mu vreme ističe, on se toliko trudi da prevari i uništi čovečanstvo (Otkrivenje 12,12). On pokušava da nas povuče sa sobom.

Bitka povremeno može delovati poražavajuće, ali na osnovu Pisma znamo ko će pobediti. Bog je već zadobio pobedu. Jedini izbor koji imamo jeste da ostanemo verni Pobedniku, ili da se prepustimo očajanju i pridružimo gubitničkoj strani. Dok budemo proučavali priču o velikoj borbi koja se odvija između Hrista i sotone, odlučimo da ostanemo verni Onome koji je žrtvovao sve da bi nas odveo u pobedu.

*Set D. Roberts, Vala Vala, SAD*
