---
title:  Aždaja uzvraća udarac
date:   24/02/2019
---

### Logos  (Otkrivenje 12,17; Otkrivenje 13,1-18)

**Pregled (Otkrivenje 12,17)**

Otkrivenje 12 opisuje sukob između aždaje (sotone) i Isusovih sledbenika od Hristovog vremena do isteka perioda od 1260 godina. U završnom stihu tog poglavlja, otkrivamo da se aždaja »razgnevila« na ženu i pripremila da udari na Isusove sledbenike. Otkrivenje 13 u širokim obrisima ocrtava ogroman zamah tog završnog napada.

Otkrivenje 13 takođe govori o značajnoj promeni u sotoninoj strategiji. Do tog trenutka, sotonina prvenstvena taktika bila je prinuda. »Možemo zapaziti da se reč ’obmanuti’ uopšte ne pojavljuje u istorijskom delu Otkrivenja (Otkrivenje 4–11). Međutim, ona se redovno koristi u eshatološkom delu (Otkrivenje 12–20) da bi se opisale sotonine aktivnosti poslednjeg vremena u pripremi za konačnu krizu.«<sup>1</sup> Ono što nije mogao da osvoji primenom brutalne sile, sotona sad nastoji da zadobije dvoličnošću. On to čini tako što angažuje dve velike sile u vidu zveri. Zajedno, oni obrazuju moćnu trostruku alijansu – neku vrstu lažnog trojstva – kako bi pokušali da jednom zauvek iskorene Božji narod. Sada ćemo pogledati svaku od te tri sile pojedinačno.

**Aždaja (Otkrivenje 12,3.4.7-9; Otkrivenje 13,2.4)**

Aždaja se izričito povezuje sa sotonom, koji potiče sa neba (Otkrivenje 12,7-9). Međutim, na drugim mestima u 12. poglavlju Otkrivenja vidimo da on takođe deluje preko ljudskih sila. Na primer, pokušao je da ubije bebu Isusa (Otkrivenje 12,4) koristeći pagansko Rimsko carstvo (videti Matej 2,13.16). Šta aždaja želi? Bogosluženje je jedna od ključnih tema u Otkrivenju, a u tekstu Otkrivenje 13,4 vidimo da je deo aždajinog plana da čitav svet navede da je obožava.

Međutim, da bi zadobio to obožavanje, sotona mora da se posluži lukavstvom. Malo njih bi svesno i dobrovoljno obožavalo sotonu. Zato on silu, presto i vlast daje svom predstavniku, zveri koja izlazi iz mora, i prima obožavanje u njegovo ime (Otkrivenje 13,2.4). Da bi izdejstvovao da se svet klanja toj zveri (a samim tim i njemu), sotona koristi i drugu silu, zver iz zemlje (Otkrivenje 13,11.12). Obe te zveri predstavljaju moćne figure, ali one su samo oruđe koje sotona koristi u svojoj prevari. Mada se aždaja povlači u senku i retko se otvoreno pokazuje, u 13. poglavlju Otkrivenja vidimo da ona i dalje predstavlja »mozak operacije«, delujući iza scene preko te dve sile.

**Zver iz mora (Otkrivenje 13,1-10)**

Druga sila u okviru sotoninog trojstva je zver iz mora. Ona svoju silu, presto i vlast prima od aždaje, pa čak i podseća na nju (Otkrivenje 12,3; Otkrivenje 13,1). I baš kao što je aplaudiranje dece lutkarskoj predstavi zapravo namenjeno onome koji povlači konce iza scene, tako i obožavanje zveri iz mora u stvari predstavlja obožavanje aždaje.

Dela zveri iz mora obuhvataju hulu na Boga i progonstvo svetih, što odgovara tekstu Danilo 7,24.25. Ta zver predstavlja istu silu koju Pavle opisuje u 2. Solunjanima 2,3.4. Jedna od ključnih odlika zveri iz mora je da ona progoni svete 42 meseca – što je isti vremenski period kao i 1260 dana, koliko je bila progonjena žena o kojoj je reč u tekstu Otkrivenje 12,6. Ta zver iz mora, koja deluje kao predstavnik aždaje, jeste otpala Rimska crkva. Tokom 1260 godina – od 538. godine posle Hrista, kad je papstvo uspostavljeno kao vrhovna crkvena vlast, do zarobljavanja pape 1798 – vladao je papski Rim.

U tekstu Otkrivenje 13,3 zapažamo da je crkva zadobila smrtnu ranu. Ali kako će ta rana da zaceli i šta će se dalje dešavati? Odgovor je tesno povezan sa sledećom silom, o kojoj se govori u ostatku 13. poglavlja Otkrivenja.

**Zver iz zemlje (Otkrivenje 13,11-17)**

Treći član lažnog trojstva je zver iz zemlje. Ta zver se razlikuje od prve na više načina. Prvo, ona izlazi iz zemlje a ne iz mora, što ukazuje da potiče iz potpuno različitog područja u odnosu na papski Rim. Drugo, ona se javlja otprilike u isto vreme u koje prva zver zadobija svoju smrtnu ranu, 1798. godine. Dok je prva zver imala dugu istoriju, ta druga zver je nova. I na kraju, dok je prva zver bila zastrašujućeg izgleda, druga zver podseća na jagnje i deluje bezopasno. Jedina nacija koja odgovara tom opisu su Sjedinjene Države koje su uspostavljene na premisi religiozne slobode. Međutim, iako izgleda kao jagnje, ta zver progovara kao aždaja – drugim rečima, ona na kraju postaje glasnogovornik aždaje i oruđe u njegovom planu.  

Zver iz zemlje poseduje istu vlast kao i zver iz mora – vlast koja potiče od aždaje. Konačno, druga zver je pokretačka sila koja će navesti svet da obožava prvu zver, a po analogiji i aždaju lično. Osim toga, zver iz zemlje ubediće svet da napravi »ikonu« prve zveri navodeći sve da prime žig zveri, pri čemu to prvo podrazumeva obnovu religioznog sistema srednjovekovne crkve, dok se drugo odnosi na lažnu subotu.

**Praktična primena**

Sotonina mržnja prema Isusu, opisana u 12. poglavlju Otkrivenja, pokreće ga da napadne Njegove sledbenike koristeći prevaru i lažno hrišćanstvo. Sotonina moć obmane prilično je impresivna – skoro čitav svet podleći će njegovom lukavom planu. Međutim, Isus je vekovima unapred razotkrio taj đavolji plan, čime je pokazao da Njegova sila nadmašuje čak i najuspešnije sotonine intrige. Slava Bogu – sotona ne može da iznenadi Isusa! Glavna pouka Otkrivenja 13 je da već danas moramo izabrati Hrista, da se moramo osloniti na Njegovu mudrost i silu da bismo opstali u vreme te završne obmane.

**Odgovorite**

`1.	Zašto sotona menja taktiku u pripremi za svoj završni napad? Čemu nas to uči u vezi sa onim što možemo da očekujemo kad je reč o njegovom delovanju u svetu danas?`

`2.	U svetu u kom sotona manipuliše velikim silama da bi postigao sopstvene ciljeve, da li je od presudne važnosti imati u vidu da Bog još uvek drži sve pod kontrolom? Na koja biblijska obećanja se možete pozvati da bi vam ulila mir i snagu u teškim vremenima? (Na primer: Danilo 2,20-22)`

`3.	Na koji način bi to znanje o budućim događajima trebalo da utiče na vaš svakodnevni život? Da li to treba da nas navede da drugačije živimo? Setite se nekih specifičnih primera.`

*Tener Martin, Berien Springs, Mičigen, SAD*

_________
<sup>1</sup>	Ranko Stefanovich, Plain Revelation (Berrien Springs, MI: Andrews University Press, 2013), p. 149.
