---
title:  Pomor
date:   25/02/2019
---

### Svedočanstvo (Otkrivenje 13,1-4)

»U 13. poglavlju, u stihovima 1-10, opisana je druga zver ’kao ris’, kojoj je aždaha predala ’silu svoju, i presto svoj, i oblast veliku’. Ovaj simbol, kao što većina protestanata veruje, predstavlja papstvo, koje je nasledilo silu, presto i vlast nekadašnje Rimske imperije...

’I dana joj bi oblast da čini četrdeset i dva meseca.’ A onda, kaže prorok, ’videh jednu od glava njezinih kao ranjenu na smrt’. I ponovo: ’Ko u ropstvo vodi, biće u ropstvo odveden; ko nožem ubije, valja da on nožem bude ubijen.’ Četrdeset i dva meseca su isto što i ’vreme, vremena i pola vremena’, tri i po godine ili 1260 dana iz Knjige proroka Danila, 7. poglavlja – vreme u kome će papska sila tlačiti Božji narod. To razdoblje, kao što je rečeno u prethodnim poglavljima, počinje uspostavljanjem papske supremacije 538. godine posle Hrista i završava se 1798. godine. U to vreme francuska vojska odvela je papu u zarobljeništvo, papska sila zadobila je smrtonosnu ranu, i ispunilo se proročanstvo: ’Ko u ropstvo vodi, biće u ropstvo odveden.’«<sup>1</sup>

U prvih nekoliko stihova iz 13. poglavlja Otkrivenja sadržano je puno toga. Kod onih koji su živeli krajem 1700-ih i početkom 1800-ih, nakon što je Francuska zarobila papu, on je izgubio svaku naklonost koju je ranije uživao. Činilo se nemogućim da će se Rim ikad oporaviti. Pa ipak, malo-pomalo, tako sporo da se može reći gotovo neosetno – odnosi su obnovljeni.

Kako i mi danas često donosimo sitne odluke i pravimo kompromise koji naizgled ne znače mnogo, ali pre nego što postanemo svesni, bivamo do guše upleteni u neku lošu naviku ili nesmotreno prijateljstvo? Važno je da se potrudimo, naročito kad je reč o životnim sitnicama, da se čvrsto držimo Božje Reči i onoga što nam je On rekao. Važno je da se pripremimo za ono što će doći, ali i da sprečimo đavola i greh da se ušunjaju u naš život i preobraze nas od Hristovog u sotonino obličje.  

**Odgovorite**

`1.	Setite se nekog trenutka kad ste se samo malčice prepustili grehu. Da li ste se dobro osećali? Da li ste pomislili da to i nije tako loše, i da biste ponovo zgrešili samo u toj jednoj oblasti ako bi vam se prilika još koji put ukazala? Da li ste, zbog tog pokliznuća, došli do zaključka da je u redu pomalo grešiti i u nekoj drugoj oblasti?  `

*Set Šefer, Koledždejl, Tenesi, SAD*
_________
<sup>1</sup>	Elen G. Vajt, Velika borba, str. 439 orig.
