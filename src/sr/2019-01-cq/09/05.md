---
title:  Ljubav prema istini
date:   27/02/2019
---

### Primena (2. Solunjanima 2,9-11; Otkrivenje 13,11-14 )

U trinaestom poglavlju Otkrivenja, Jovan vidi dve vrlo različite zveri – jednu koja izlazi iz mora, i drugu koja izlazi iz zemlje. Druga zver je predstavljena kao sila koja obmanjuje i kontroliše, čiji uticaj dovodi do toga da se mnogi poklone prvoj zveri. Na kraju poglavlja Jovan zapaža da će svako koga druga zver prevari primiti žig – ili na desnu ruku ili na čelo.  

Mada verovatno niko ne želi da primi žig zveri, većina ljudi ne zna kako da se zaštiti od prevare. Na kraju krajeva, ako je neko prevaren, da li je to zaista njegova krivica? Kako čovek da izbegne da bude uvučen u laži? Evo nekoliko praktičnih ideja:

Negujte ljubav prema istini: Tekst 2. Solunjanima 2,9-11 objašnjava zašto će tako mnogo njih biti obmanuto od strane zveri iz Otkrivenja 13. Pavle jasno tvrdi da Bog dopušta da ljudi budu prevareni ako odbiju da zavole istinu kad im se na nju ukaže. Ako ne volimo istinu, jedina druga mogućnost je da volimo laž.

Odgovorite na ubeđujuću moć istine: Da li ste ikad osetili da nešto treba da uradite, ali ste iz ovog ili onog razloga propustili da postupite u skladu s tim? Tekst 1. Korinćanima 6,9.10 ukazuje da ključnu oblast prevare predstavlja verovanje da možemo nastaviti sa grešnim životom, a ipak doživeti spasenje. Istina će nas posvetiti samo ako smo spremni da odgovorimo na njenu ubedljivost (Jovan 17,17).

Pokažite veru i uzdanje u Isusa: Isus je rekao da je On put, istina i život (Jovan 14,6). Propuštanje da zavolimo istinu i odgovorimo na nju jeste propuštanje da zavolimo Isusa lično i da Mu odgovorimo. Jedino On je u stanju da preobrazi naš život i pokrije nas svojom pravednošću. Kad volimo Isusa i verujemo u Njega, On nas uverava da ćemo doživeti večni život (Jovan 11,26).

Iskusite sigurnost spasenja svakoga dana: Pavle tvrdi da Sveti Duh može da nas uveri da smo Božja deca (Rimljanima 8,16). Ako nastavimo da volimo istinu koja je u stvari Isus, i da odgovaramo na nju, mi zadržavamo svoj položaj kao naslednici nebeskog carstva. Da bismo doneli rod koji svedoči o hrišćanskom životu, Isus nas ohrabruje da prebivamo i ostanemo u Njemu (Jovan 15,4). Spasenje je iskustvo koje će nas čuvati od prevare samo dotle dok ga se budemo držali.   

**Odgovorite**

`1.	Zašto po vašem mišljenju prevara predstavlja ključan aspekat žiga zveri iz Otkrivenja 13?`

`2.	Ako su ljudi prevareni tako da prime žig zveri, zbog čega je to njihova krivica?`

*Ester Louv, Berien Springs, Mičigen, SAD*
