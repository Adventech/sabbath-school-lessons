---
title:  Dvojnici – sotonin falsifikat
date:   26/02/2019
---

### Dokaz (Danilo 7)

Kao što smo saznali u odseku »Logos«, 13. poglavlje Isusovog Otkrivenja bitan je deo te knjige. Ono razotkriva sotonsku trijadu. To poglavlje pokazuje da sotona, stara zmija, ili aždaja, nastoji da imitira delovanje nebeskog trija. Ono se usredsređuje najpre na karakter i delovanje zveri iz mora. Neki od faktora prepoznavanja te zveri su 1260 dana, smrtna rana i zahtev za obožavanjem. Jasno je da ona pokušava da bude Hristov dvojnik – neka vrsta duplikata.

Važno je zapaziti sličnost između ove zveri i roga iz sedmog poglavlja Knjige proroka Danila. Oni su identični kad je reč o vremenskom okviru, ciljevima i drskom hvalisanju. Kad analizirate osobine te zveri, možete je prepoznati kao otpalu crkvu iz perioda od 538. do 1798. godine posle Hrista. Ona pokušava da bude duplikat Hrista kao izvora autoriteta i sile (za tumačenje Svetog pisma), ubeđuje druge da je ona jedini put ka nebu (indulgencije), progoni svete i govori hvalisavo o sebi. Dakle, ispunjenje te vizije moguće je sagledati kroz istoriju.    

Sledeći saučesnik opisan je u tekstu Otkrivenje 13,11-18. Ta zver predstavlja drugu silu. Slično prvoj, ta druga zver pokušava da oponaša delovanje jednog od članova Trojstva – Svetog Duha. Ona najpre upućuje na prvu zver (lažnog Hrista) i uzdiže je. Štaviše, ona poseduje silu i ne okleva da je ispolji u pokušaju da imitira čuda kakva izvodi jedna od Ličnosti Božanstva. Takođe, ona žigoše ljude koji se klanjaju zveri, slično kao što Sveti Duh zapečaćava one koji drže Božje zapovesti i imaju Isusovu veru.

Zver iz zemlje može se prepoznati kao još jedan entitet u istoriji – Sjedinjene Američke Države – zemlja koja izgleda kao jagnje, ali progovara kao aždaja. S obzirom na proklamovanje takozvane verske slobode, saradnju sa ekumenskim pokretima i pluralitet, Sjedinjene Države predstavljaju odgovarajućeg kandidata koji će odigrati važnu ulogu na završetku velike borbe. Njihova uloga i uticaj skrenuće pažnju na zver iz mora i njene ciljeve u budućnosti.

Sve u svemu, Otkrivenje 13 govori o izvesnim dvojnicima koji pokušavaju da oponašaju Hrista i Svetog Duha. Otuda je neophodno da dobro poznajemo Božanstvo, da imamo puno znanja o Njemu, kako bismo prepoznali lukavstva i laži neprijatelja i njegovih saradnika.

**Odgovorite**

`1. Kako možemo učiti o službi Svetog Duha na konkretniji način?`

`2. Kog člana Božanstva đavo imitira? Na koji način? `

*Hose N. Briones, Berien Springs, Mičigen, SAD*
