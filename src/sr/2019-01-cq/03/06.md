---
title:  Bog koji pruža drugu šansu
date:   17/01/2019
---

### Mišljenje (Isaija 40,28; Galatima 6,9)

Jeste li ikad pomislili da je akcenat, kad je reč o sedam crkava iz Otkrivenja, isključivo na onom negativnom? Pa ipak, evanđelje se krije upravo u stihovima koji navode duhovne nedostatke tih crkava.  

Efes je odstupio od svoje prve ljubavi, ali pre toga je bio strpljiv, mrzeo je dela lažnih učitelja, i nije odustajao. Pergam se čvrsto držao svoje vere u Isusa i jedno vreme se nije odricao vere.

Tijatira je imala ljubav, veru, strpljenje i dobra dela. U Sardu, neokaljani vernici bili su jaki u veri. Međutim, vernici u Laodikiji nisu primili nikakvu pohvalu. Suviše zatvoreni u sopstveni svet, izgleda da nisu čak ni primetili da su duhovno siromašni, slepi i goli. Vernici u Smirni i Filadelfiji suočili su se s progonstvom i svedočili drugima. Iako im nije upućen nijedan prekor, savetuje im se da ostanu verni sve do smrti i da se čvrsto drže svoje vere.  

Pet od sedam crkava bilo je ukoreno jer su se odvratile od onog što su bile pozvane da čine – da ostanu verne Isusu i objavljuju priču o Njemu. Pa ipak, Bog ih nije sasvim odbacio. On ih savetuje kako da Mu se vrate. Uz taj povratak vezano je obećanje o obnovljenom odnosu koji može trajati večno ako vernici tako odluče.

Savet je obuhvatao poziv na pokajanje, na vernost i po cenu smrti, na odlučno pristajanje uz veru, na stalnu budnost i revnost. Obećana nagrada koja podrazumeva venac života, belu odeću, imena zapisana u knjizi života, sedenje s Hristom na Njegovom prestolu i obedovanje s Njim, trebalo bi da učini to pokajanje i vernost privlačnim.

Da li ste se i vi umorili u svom hodanju sa Hristom? Da li vam je svet odvukao pažnju svojom neprestanom larmom? Da li ste izgubili onu prvu ljubav doživljenu kad ste primili Isusa u svoj život i srce? Da li se zbog svojih verovanja suočavate sa podsmevanjem od strane porodice i prijatelja? Imajte na umu da su i pre vas postojali neki koji su se sa svim tim već suočili.

Svet u kom živimo postaje sve više zao. Ponekad izgleda kao da đavo pobeđuje na sve strane. Međutim, ne smemo izgubiti iz vida da je pobeda u tom ratu već zadobijena, iako izgleda kao da će se nebesa srušiti. Naša duhovna snaga zasniva se na našoj povezanosti sa Hristom.

Crkve kojima je upućen ukor dopustile su da budu odvraćene od svoje usredsređenosti na Hrista. Pa ipak, pružena im je šansa da se vrate. To je dobra vest! Bog kome mi služimo daje drugu, treću, četvrtu šansu, pa i više od toga. Pošto nas voli, On ne odustaje od nas.

**Odgovorite**

`1.	Na koji način bi vaša revnost mogla da zamre kako vreme prolazi i vi ste sve dalje od svog krštenja? `

`2.	Zašto nam uključenost u evangelizam pomaže da budemo jaki u svojoj veri?`

*Dina Bartel-Vagner, Koledždejl, Tenesi*
