---
title:  Poruka njima je i poruka meni
date:   16/01/2019
---

### Primena (Matej 10,22; Efescima 3,16.17; Kološanima 3,17; Otkrivenje 2;3)

Svaka od sedam crkava iz Otkrivenja ima poruku i za nas danas. Premda je, od njih sedam, pet bilo ukoreno, Bog ih je takođe i pohvalio zbog njihovog ranijeg ispoljavanja vere. Bog je želeo da vernici znaju da za njih ima nade ukoliko se promene. To važi i za nas.

Filadelfija je imala ljubav – odraz Božjeg karaktera. Naša ljubav prema drugima omogućava nam da otkrijemo Božji pravi karakter onima koji Ga možda još ne poznaju.  

Isus je upozorio svoje sledbenike da će biti omraženi zbog svoje ljubavi prema Njemu. Ako sledimo savet dat Smirni, nećemo se plašiti onog od čega možemo postradati. Budemo li ostali verni čak i kad se suočimo sa smrću, primićemo život.

Efes je zaboravio svoju prvu ljubav i revnost za širenje evanđelja. Da li ste i vi zapali u isto mentalno stanje? Posvećivanje vremena redovnom proučavanju Biblije i molitvi predstavlja put za obnovu odnosa i ushićenja koje ste doživeli na početku svog hrišćanskog puta.

Pergam se, u prvo vreme, čvrsto držao svog verovanja u Isusa i nije se odrekao svoje vere. Pošto je ohrabren da se pokaje, obećano mu je da će primiti skrivenu manu. Koju skrivenu manu Bog čeka da iznese pred vas, u vašem životu?

Tijatira je pokazivala ljubav, veru, strpljenje i imala dobra dela. Da li uživate u službi koja vam je data – da govorite drugima o Isusu? Da li razmišljate o strpljenju koje pokazujete i dobrim delima koja činite?  

Da li dešavanja u vašem životu uzimaju svoj danak? Da li to slabi vašu veru? Usvojite savet dat Sardu, budno pazite i ojačajte ono malo što vam je ostalo. Radujte se trenutku kad ćete se obući u belu odeću.

Laodikija nije primila nikakvu pohvalu. Bog je primetio da je ona duhovno siromašna, slepa i gola. Ali i pored tako stroge kritike, Bog joj nudi savet i nadu. Pod uslovom da se pokajemo i prihvatimo Božju spasonosnu silu, i mi možemo biti opravdani verom. Koliko god daleko da smo odlutali od Boga, On čeka da Mu priđemo i primimo Njegov dar.

Usvojite najbolje osobine svake od tih sedam crkava, i stajaćete rame uz rame sa Isusom dok budete jeli s drveta života, noseći zlatnu krunu napravljenu specijalno za vas.

**Odgovorite**

`1.	Koja od tih sedam crkava po vašem mišljenju najbolje predstavlja vaše današnje duhovno stanje? Koji od datih saveta treba da sprovedete u svom životu?`

`2.	Crkve iz Otkrivenja pokazuju kako ljudi napuštaju Boga. Kako možemo primeniti savet o reformi dat u 2. i 3. poglavlju Otkrivenja, a da to ne deluje legalistički?`

*Rendolf Farli, Kotonvud, Kanzas, SAD*
