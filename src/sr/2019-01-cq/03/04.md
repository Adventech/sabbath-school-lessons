---
title:  Upoznavanje sa gradovima
date:   15/01/2019
---

### Dokaz (Isaija 43,1.2)

Sedam crkava iz Otkrivenja bilo je smešteno u Maloj Aziji, u oblasti koja se na severu graničila sa Crnim, na zapadu sa Egejskim, a na jugu sa Sredozemnim morem. Danas se ta oblast nalazi na teritoriji savremene Turske.

Ti gradovi nekada su bili veoma živa, napredna mesta u kojima su ljudi stanovali, radili i odgajali porodice. Bliže upoznavanje s njihovom istorijom pomaže nam da razumemo zašto se njihovi duhovni problemi, kao i rešenja za njih, naglašavaju u knjizi Otkrivenje.

Smešten na raskršću trgovačkih puteva, Efes je bio poznat po hramu posvećenom boginji Artemidi (Dijani). Pavle je posetio taj grad prilikom svog drugog misionarskog putovanja (Dela 18,8), a vratio se u njega tokom trećeg putovanja, kad je tu proveo pune dve godine (Dela 19). Akila, Priskila, i Apolo služili su u tom gradu (Dela 18,24-28). Tamošnji vernici započeli su svoje hrišćansko putovanje spaljivanjem svih magijskih knjiga (Dela 19,17.18), i bili su blagosloveni odgovornim vođstvom (Dela 20,28).

Smirna, uspešna trgovačka luka, bila je smeštena oko 65 kilometara severno od Efesa. Taj grad (današnji Izmir) bio je čuven po svojoj kulturi, umetnosti i religiji. Međutim, neki od njegovih stanovnika, a posebno hrišćani, trpeli su siromaštvo i ugnjetavanje (Otkrivenje 2,9.10).

Pergam se nalazio nešto više od 60 kilometara severno od Smirne i bio je oko 30 kilometara udaljen od mora. Danas se taj grad naziva Bergama. Bio je to glavni grad Pergamske kraljevine u vreme vladavine dinastije Atalida.

Tijatira, mali grad smešten na pola puta između Pergama i Sarda bio je poznat po proizvodnji porfire – tkanine purpurne (ljubičastocrvene) boje. Lidija, koja se pominje u 16. poglavlju Dela apostola, poticala je iz tog grada.  

Sard, smešten 85 kilometara istočno od Smirne, smatrao se zaštićenim od bilo kakve invazije. Godine 546. pre Hrista, Kir je izabrao Sard za prestonicu Persijske satrapije. Međutim, preterani osećaj sigurnosti i nedostatak odgovarajućeg obezbeđenja oslabili su odbranu grada. Tako su ga Atinjani spalili 499. godine pre Hrista. Aleksandar Veliki ga je osvojio 334. godine pre Hrista, a Antioh Veliki je 214. pre Hrista izvršio invaziju na taj grad.  

Filadelfiju je izgradio Atal II Filadelf 45 kilometara jugoistočno od Sarda. Smešten u dolini Herm u podnožju planine Tmol, grad je danas poznat pod imenom Alašehr (na turskom – »Božji grad« ili »prelepi grad«). Ostaci njegovih zidina, hramova i građevina postoje i danas.  

Laodikija, smeštena 90 kilometara jugoistočno od Smirne, bila je glavni trgovinski i poslovni centar tog regiona. Bila je poznata po odeći od fine crne vune koju je proizvodilo lokalno stanovništvo, a u gradu se nalazila i medicinska škola specijalizovana za lečenje oftalmije, ozbiljnog zapaljenja očiju.

**Odgovorite**

`1.	Zašto je važno razumeti sa čim su se stanovnici svakog od tih gradova suočavali u svom svakodnevnom životu, i kako je to moglo da utiče na njihovo prihvatanje ili odbacivanje priče o Isusu?`

`2.	Zamislite neko vreme u budućnosti (500 ili više godina od danas). Šta bi posmatrači rekli o tome kako su pojedini događaji i drugi društveni uticaji delovali na današnje hrišćane?`

*Kali Nil, Mur, Kanzas, SAD*
