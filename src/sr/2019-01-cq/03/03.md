---
title:  Hristos koji govori
date:   14/01/2019
---

### Svedočanstvo (Otkrivenje 2,1)

»Imena sedam crkava simbolički predstavljaju Crkvu u različitim razdobljima hrišćanske ere. Broj sedam ukazuje na savršenstvo i simbolički naglašava činjenicu da će Jevanđelje biti propovedano sve do kraja vremena. Ostali simboli otkrivaju stanje Crkve u različitim razdobljima istorije sveta.

Hristos je opisan kako hoda usred zlatnih svećnjaka. Time je simbolički prikazan Njegov odnos prema crkvama. On održava stalnu vezu sa svojim narodom. On zna njegovo pravo stanje. On prati njegovo ponašanje, njegovu pobožnost, njegovu odanost. Iako je Prvosveštenik i Posrednik u nebeskom Svetilištu, predstavljen je kako hoda usred svojih Crkava na Zemlji. Neumornom budnošću i neprestanom revnošću, On prati hoće li svetlost bilo kojega od Njegovih stražara blistavo sijati, ili će početi da se gasi. Kada bi svećnjaci bili prepušteni samo ljudskoj brizi, lelujavi plamen počeo bi da slabi i da se gasi; On je pravi Stražar u Gospodnjem domu, pravi Čuvar tremova Hrama. Njegovo stalno staranje i okrepljujuća blagodat za Crkvu izvor su života i svetlosti.

Hristos je predstavljen kako u svojoj desnoj ruci drži sedam zvezda. To nas uverava da se nijedna Crkva, verna svojoj dužnosti, ničega ne mora plašiti, jer se nijedna zvezda, koja se nalazi pod zaštitom Svemogućega, ne može uzeti iz Hristove ruke.

’Govori Onaj što drži sedam zvezda u desnici svojoj’ (Otkrivenje 2,1). Ove reči upućene su učiteljima u Crkvi – onima kojima je Bog poverio velike odgovornosti. Prijatni uticaji koji se u obilnoj meri moraju osećati u Crkvi, povezani su sa Božjim slugama koji uvek treba da pokazuju Hristovu ljubav. Zvezde na nebu su pod Njegovom upravom. On ih ispunjava svetlošću. On usmerava i vodi njihove pokrete. Kada On to ne bi činio, one bi se pretvorile u pale zvezde. Tako je i sa Njegovim slugama. Oni su samo oruđa u Njegovoj ruci i sve dobro koje čine učinjeno je Njegovom snagom. Preko njih treba da blista Njegova svetlost. Spasitelj treba da bude njihova snaga. Ako budu gledali na Njega kao što je On gledao na svoga Oca, biće osposobljeni da obavljaju Njegov posao. Kada se budu u potpunosti oslonili na Boga, On će im pomoći da Njegovu svetlost prenesu svetu.«<sup>1</sup>

**Odgovorite**

`1.	Mi ne možemo da vidimo Isusa licem k licu, pa ipak verujemo da se Hristos i danas obraća onima koji veruju u Njega. Kako biste to objasnili nekom prijatelju koji ne veruje? `

`2.	Koja od crkava iz Otkrivenja najviše podseća na vaš duhovni put danas? Da li treba nešto da promenite? Šta biste mogli da učinite da biste promenili put kojim idete?`

*Džordan Vagner, Čatanuga, Tenesi, SAD*

_________
<sup>1</sup>	Elen G. Vajt,  Apostolska crkva – Hristovim tragom, str. 585–587 orig.
