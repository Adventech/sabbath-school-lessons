---
title:  "Da li želim to da slušam?"
date:   12/01/2019
---

> <p>Tekst za pamćenje</p>
> »Ko ima uho, neka čuje šta Duh govori crkvama.« (Otkrivenje 3,22)

### Uvod (Otkrivenje 3,19)

»Govorim ti to samo zato što mi je stalo...« Ne mogu da nabrojim koliko puta su tim ili sličnim rečima ljudi pokušali da ublaže neku kritiku ili savet koji me je povredio, neki put i šokirao, ali često (nevoljno to priznajem) uputio u boljem pravcu.  

Budimo iskreni, jedini ljudi koji imaju pravo da vam drže tu vrstu govora koja obuhvata gore navedene reči su oni s kojima imate odnos pun poverenja. Ja sam ih slušala od mojih roditelja, od učitelja koji su od mene očekivali više, od lekara koji su shvatali da je menjanje navika u početku bolje od plaćanja ceha kasnije, i od svog muža.

A šta je s vama? Da li ste čuli takve reči od nekog koga volite i kome verujete?

Ne bi trebalo da nas iznenadi što se Isus služio tim istim metodom kad se obraćao crkvama Jovanovog vremena. Na kraju krajeva, to je isti Isus koji je Božji odnos s Njegovim sledbenicima poredio upravo sa onim odnosima koje sam i ja ranije navela – On Ga naziva našim Ocem, našim velikim lekarom, učiteljem, mladoženjom. U tekstu Otkrivenje 3,19, u svojoj poruci Laodikiji, Isus izgovara reči koje smo svi već imali prilike da čujemo u svom životu: »Ja prekorevam i stegom vaspitavam one koje volim. Stoga, budi revnostan i pokaj se.« (SSP).

Teške teme iz knjige Otkrivenje, naravno, nisu baš idealne kao nešto što može samo da se preleti tokom kratkog jutarnjeg bogosluženja. Ni Hristove poruke crkvama nisu izuzetak. Osude zlodela, greha i nemorala dovode se u vezu sa opasnošću po život i pretnjom smrću bez mogućnosti spasenja. U poređenju s tim, obećanja o pobedi i dostojnosti izgledaju kao daleki ciljevi.

Ali, upravo jednostavni izrazi ljubavi usred te kritike, nabrajanja greha i prekora, bacaju svetlost na pravu Hristovu prirodu u tim porukama. Razlog što On želi da se crkva odvrati od svoje mlakosti i svetovnog blaga nije Njegova lična dobit ili sujeta. On bi želeo da oni dožive sve što život ima da ponudi pod uslovom da Ga u potpunosti slede. Isus bi želeo da oni budu uz Njega u Njegovom carstvu i da s Njim dele presto! Baš kao u slučaju roditelja, učitelja, lekara i supružnika – ljubav je razlog što On želi nešto više od njih.  

Da li želite da doživite ono najbolje? I Isus to želi za nas! Imajte to na umu kad proučavate Pismo – tražite baš te poruke koje vam se obraćaju oštro i reči koje vas izbacuju iz ravnoteže. Pozivam vas da ponovo razmotrite te tekstove, znajući da Isus ukorava one koje voli. Tada ćete možda i vi, kao i ja, iskreno žudeti da činite ono što je pravo, što će zaista promeniti vaše srce i život.

*Ešli Ajzel, Silver Spring, Merilend, SAD*
