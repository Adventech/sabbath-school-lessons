---
title:  "Crkvene tajne izvučene »ispod tepiha«"
date:   13/01/2019
---

### Logos (Danilo 2,27.28.47; Matej 13,35; Otkrivenje 3,6; Otkrivenje 22,16)

**Tajne otkrivene u Starom zavetu (Danilo 2,27.28.47)**

Već znamo da je knjiga Otkrivenje Isusa Hrista napisana sa svrhom da otkrije ko je Isus i šta će On učiniti. U tom smislu, ona ima istu ulogu kao i ostala proročanstva. I Danilo i Navuhodonosor su to objavljivali. »Tajne koje car ište ne mogu kazati caru mudraci... Nego ima Bog na nebu koji otkriva tajne...« »Doista, vaš je Bog Bog nad bogovima i gospodar nad carevima, i koji objavljuje tajne « (Danilo 2,27.28.47). Knjiga proroka Danila bila je zapečaćena do poslednjeg vremena.

**Isus otkriva ono što je bilo skriveno od postanka sveta (Matej 13,35)**

Govoreći u parabolama, Isus je počeo da otkriva neke od Božjih tajni. Apostolima je rekao: »Svoja usta ću otvoriti u pričama, objaviću ono što je od postanka sveta sakriveno« (Matej 13,35, SSP). »Vama je dato da saznate tajne Carstva nebeskog« (Matej 13,11, SSP). Takođe je rekao da »nema ništa skriveno što se neće otkriti, i ništa tajno što se neće saznati i izaći na videlo. Zato pazite kako slušate« (Luka 8,17.18, SSP). Interesantno je što nas On upozorava da pazimo kako slušamo.  

**Slušanje tajni nije uvek ogovaranje (Otkrivenje 3,6)**

Mada ima sedam različitih poruka za sedam različitih crkava, svaka poruka je, pored toga, namenjena i svakoj crkvi. Svaka od njih uključuje opomenu: »Ko ima uho, neka čuje šta Duh govori crkvama« (Otkrivenje 3,6, SSP). Nije trebalo da vernici slušaju samo ono što je rečeno njihovoj crkvi, već svim crkvama. Mi smo, kao i oni, blagosloveni upozorenjem, izraženim snažnim rečnikom poslednjeg vremena, kakve zamke je zli postavio pred nas.  

Mnogima u crkvi primanje tih pisama sigurno je palo veoma teško. Uviđanje da su njihovi tajni gresi poznati Bogu u toj meri da se njima pozabavio na takav način mora da je delovalo zastrašujuće. Mnogi su se verovatno jednostavno povukli uvidevši da je njihov život otvorena knjiga. Međutim, drugi su ta upozorenja primili k srcu.  

Kad analiziramo te poruke, shvatamo da je Isus bio u stanju da zadovolji potrebe svake crkve bez obzira na njenu situaciju. Nesumnjivo, On je isto tako u stanju da zadovolji i naše potrebe danas. On kaže da bi želeo da mi budemo na nebu. Međutim, ne smemo se zadovoljiti nebom kakvim ga mi zamišljamo. Dopustite Njemu da čak i vašu dobrotu promeni tako da odgovara Njegovoj slici u vama.

Ta pisma crkvama napisana su, na prvom mestu, da bi sve izašlo na videlo. Vernici su dovedeni u situaciju ili da sve priznaju i predaju se Njemu, ili da se drže svojih greha rizikujući da izgube večnost. Drugo, trebalo je da crkvama tokom čitave istorije stavljaju do znanja da ih Bog veoma dobro poznaje. On je svestan njihovih nedostataka, a ipak ih dovoljno voli i čezne da ih spase.

Kulture u kojima su nastajale te crkve razlikovale su se jedna od druge. Isus je ukazao na svoju sposobnost da se suoči sa njihovim različitim teškoćama i okolnostima. Način na koji se On sam predstavio govori nam o pojedinim Njegovim osobinama koje Mu omogućavaju da reši probleme s kojima se suočavamo. Isus daje svoju procenu stanja crkve, a zatim je savetuje kako da prevaziđe svoje probleme. Konačno, svaka poruka se završava pozivom da slušamo Duha i obećanjem onima koji pobede.

**Po poslednji put: Slušajte (Otkrivenje 22,16)**

Pripadnicima svake crkve upućena je pouka koju Bog želi da shvatimo lično. Ne treba da se zadovoljimo dobrotom koju smatamo da posedujemo, ili drugi misle da posedujemo. Bog nas bolje poznaje. On je u stanju da pronikne u srce i pobude. Odrecite se svega što vam je vredno, čak i onog što je dobro u Božjim očima ali vas sprečava da napredujete, jer vam daje osećaj da ste dovoljno postigli. Odrecite se svega toga da biste mogli da primite ono što je zaista spasonosno i što samo Isus može da vam da.  

Problemi i rešenja o kojima je ovde reč nemaju obavezno cilj da pripadnike crkava poštede patnji. Umesto toga, oni treba da znaju da je Bog svestan njihovih patnji iako dopušta da se one nastave, i da je obećao spasenje svima koji izdrže do kraja. Ta poruka je data na sedam različitih načina. Ako budemo slušali, svako od nas naći će bar jednu poruku koja se odnosi konkretno na njega. U tekstu Otkrivenje 22,16 pronalazimo Isusov poslednji poziv. On kaže: »Ja, Isus, poslao sam svoga anđela sa ovim svedočanstvom za crkve« (SSP). Moramo slušati poruke koje su upućene svim tim crkvama.  

**Odgovorite**

`1.	Pokušajte da sagledate sebe onako kako vas Bog vidi. Koja bi od tih poruka crkvama mogla biti upućena direktno vama? Kako ćete upotrebiti recept dat u toj poruci da biste dopustili Isusu da vas pripremi za nebo?`

`2.	S obzirom da je tolika pažnja posvećena načinu na koji slušamo, analizirajte kako vi slušate ono što Bog govori. Da li slušate na osnovu iskustva i kulture vaše lokalne ili nacionalne crkve? Šta treba da preduzmete da biste bili sigurni da imate ličnu vezu sa Bogom?`

*Gari R. Vagner, Junion Springs, Njujork, SAD*
