---
title:  On će obrisati svaku suzu
date:   27/03/2019
---

### Primena (Psalmi 34,19; 2. Korinćanima 4,17; Otkrivenje 21,4)

U tekstu Otkrivenje 21,4 nalazi se izvanredno obećanje koje pruža nadu svakome ko trpi bol, nasilje, ili bedu. Bog tu obećava da će stvoriti sve novo. Mi ćemo biti obnovljeni u Hristovo obličje, savršeno i bez mane. A onda će nas Bog uzeti na nebo i dati nam večni život.

Patnja i teškoće su neizbežne epizode u našem ovozemaljskom životu. Kao hrišćani, nismo oslobođeni ovozemaljskih borbi, bilo da je reč o bolesti, smrti, ili očajanju. Pa ipak, u svom svakodnevnom životu, možemo pronaći utehu u Gospodu, Njegovim obećanjima za nas i Njegovom sigurnom povratku. Pothranjivanje te nade i pozivanje na Njegova obećanja sigurno će nam doneti utehu. Na taj način možemo iz prve ruke doživeti Božje obećanje da neće više biti suza, ni smrti, ni žalosti, ni jauka, ni bola.

Neće biti suza: Suze često bivaju izazvane jakim osećanjima, kao što su radost ili tuga. Suze o kojima je reč u tekstu Otkrivenje 12,4 pokrenute su snažnim osećajem tuge usled beznađa, bola, ili smrti. »Brisanje svake suze«, u stvari je obećanje da će Isus, naš Prijatelj, sesti pored nas i ukloniti sam uzrok naše tuge.

Neće biti smrti: U 1. Korinćanima 15,55 čitamo: »Smrti, gde ti je pobeda? Smrti, gde ti je žalac?«  (SSP). Isus je na krstu pobedio smrt, i na obnovljenoj zemlji smrti više neće biti. Prema tome, ne treba da žalimo zbog nečije smrti jer je to samo san!

Neće biti žalosti: Žalost prouzrokuju bolna iskustva, kao što je smrt drage osobe ili bolan raskid. Sveti Duh je došao da nas uteši – zato je i nazvan Utešiteljem. Ne bi trebalo da tugujemo kad nas teši niko drugi do sam Bog!

Neće biti jauka: Jauk je krajnji izraz patnje, bola ili očaja, koji skreće pažnju na situaciju u kojoj se neko nalazi. Čim beba zaplače, mi pokušavamo da je utešimo smirujućim dodirom ili uklanjanjem onog što je muči. Upravo to i Bog čini uklanjajući greh, bol i smrt!

Neće biti bola: Bol je izuzetno neprijatan osećaj izazvan nekom fizičkom ili psihološkom traumom. Kad Bog bude stvorio sve nanovo, uzročnici bola, kao što su bolesti, povrede, ili traume, biće stvar prošlosti. Dakle, neće biti bola!

U završnom poglavlju ovozemaljske istorije, Bog će iznova stvoriti zemlju i obnoviti prvobitno savršenstvo Edema.  

**Odgovorite**

`1.	Kako se možemo nositi sa suzama, smrću, tugovanjem i bolom u svom sadašnjem životu? Kako prijatelji, rođaci, pastori i drugi članovi društvene zajednice mogu odigrati značajnu ulogu u pružanju podrške?`

`2.	Da li Bog zaista može da obriše naše suze kad neko ko nam je veoma blizak umre? Šta mislite, kako Bog to radi?`

`3.	Šta je to čemu ćete se zaista radovati na novoj zemlji? `

*Karan Kenet Svansi, AIIAS, Silang, Filipini*

*Rea Džoana Marandi, Avondejl Koledž, Australija*
