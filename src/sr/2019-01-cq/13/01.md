---
title:  "Sve potpuno novo – ponovo"
date:   23/03/2019
---

> <p>Tekst za pamćenje</p>
> »I reče onaj što sjeđaše na prijestolu: evo sve novo tvorim. I reče mi: napiši, jer su ove riječi istinite i vjerne.« (Otkrivenje 21,5)

### Uvod (Otkrivenje 21,5)

Tokom proteklih pet godina moja porodica i ja služili smo kao misionari na Filipinima. Trenutno smo ponovo u procesu pripreme za selidbu, vraćamo se u svoju domovinu. To me je podsetilo kako smo brat i ja u početku, kad smo se tek doselili ovde, bili pomalo nervozni. Učinilo mi se da su moji roditelji rekli da se selimo u zemlju Filisteja. Možete da zamislite kakvo sam olakšanje doživela kad sam shvatila da se u stvari selimo na Filipine!

Kad smo stigli, bilo je bolje nego što smo očekivali. Odnosno, tako nam je bar izgledalo dok nismo ušli u svoj novi dom i začuli neko strašno bubnjanje po krovu. Tek posle nekoliko dana shvatili smo da je to u stvari dodatni blagoslov – da živimo ispod drveta manga. Ponekad kad se doselimo u novo mesto, to može biti pomalo stresno, ali u našem slučaju sve je ispalo mnogo bolje nego što smo mogli i da zamislimo. Stekli smo nekoliko prijatelja i zaista zavoleli narod koji tu živi.

Naravno, kad smo se doselili, doneli smo neke svoje stvari. Neke od njih nisu dugo potrajale. Visoka vlažnost primorala nas je da kupimo dehidratore da bismo sprečili da naše knjige i druge vredne stvari budu uništene. Sada kad napuštamo ovo mesto, zaključili smo da je bolje prodati neke od naših stvari nego poneti ih natrag sa sobom. Bilo bi lepo imati novi krevet, budući da je stari već pohaban i dotrajao. Mislim da se svima sviđa da imaju potpuno nove stvari.

Koliko god se mi trudili, na ovom svetu nema ničeg trajnog. Isus je na to mislio kad nas je opomenuo: »Ne zgrćite sebi blago na zemlji, gde moljci i rđa nagrizaju i gde lopovi provaljuju i kradu« (Matej 6,19, SSP). Čak ni naše fizičko telo nije trajno. Na kraju ćemo svi umreti, jer živimo u svetu u kom vlada greh. Ono što mi se dopada u vezi sa poukom za ovu sedmicu je to što nas ona podseća na biblijsko obećanje da više neće biti greha. Smrt više neće postojati. Što je najbolje od svega, bićemo zajedno sa svojim Prijateljem, Isusom, kroz čitavu večnost. Ove sedmice imamo priliku da zamišljamo kako će slavno biti na nebu – biće to jedan potpuno novi svet. To je bolje od selidbe u drugu zemlju. Izraženo rečima jedne himne: »Sve što je na zemlji neobično će izbledeti u svetlosti Njegove slave i blagodati«.

*Ema Kembel, Silang, Kavite, Filipini*
