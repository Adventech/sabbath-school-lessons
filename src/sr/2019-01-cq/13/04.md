---
title:  "»Dugme za resetovanje«!"
date:   26/03/2019
---

### Dokaz (Otkrivenje 21,2-6)

To što je intrigantna i uzbudljiva, knjiga Otkrivenje umnogome duguje opisima uništenja sveta na kraju vremena, ali i nadi u novi početak koju ona pruža uporedo s tim. Kad patnja, nasilje, bol i smrt dosegnu svoju krajnju granicu, Bog će stupiti na scenu i pritisnuti »dugme za resetovanje«.

»Koliko još ima, o Gospode, dok se sve ovo ne završi?« – to je vapaj napaćenih svetaca koje sotona i njegove snage zla nemilosrdno napadaju. Odgovor na to pitanje nalazi se u tekstu Otkrivenje 21,2-6, u kom Bog obećava da neće samo okončati patnju i stradanje, već da će stvoriti ’novo nebo i novu zemlju’ gde zlo i njegove posledice uopšte neće postojati.  

Završna igra u istoriji ovog sveta je priča o dva grada – Vavilonu i Novom Jerusalimu. Kom gradu vi pripadate? Vavilon Veliki, grad opisan u tekstovima Otkrivenje 14,8, Otkrivenje 17,5 i Otkrivenje 18,21 predstavlja ovozemaljsko kolektivno telo lažnih religija koje Bog odbacuje. Svrha tog grada je suptilno odvraćanje ljudi od obožavanja pravog Boga. S druge strane, Novi Jerusalim predstavlja čistotu, život, radost i isceljenje, što je prava antiteza Vavilona. Kad prihvatite Hristovu otkupiteljsku žrtvu, vi postajete građanin Novog Jerusalima.

Kada će se Novi Jerusalim spustiti na zemlju? Kad zlo, haos i moralno srozavanje gurnu svet do njegove najniže tačke, Bog će intervenisati uvodeći Novi Jerusalim. Taj Novi Jerusalim otelovljuje završetak stradanja (Otkrivenje 21,4).  

Danas živimo u svetu kataklizmične vladavine Vavilona Velikog. Bilo da je reč o lukavo osmišljenim nju-ejdž ideologijama, alternativnim oblicima seksualnosti, preteranoj veri u tehnologiju, fantastičnoj umetnosti, krajnjoj neosetljivosti na ekstremno nasilje, ili etici lišenoj moralnosti, prava zbrka se ogleda u svemu što nas okružuje. Iskreno, našim patnjama ni izbliza nije kraj. Što se kraj više približava, to se više približava i vreme nevolje. Moć Vavilona će naizgled dostići nezapamćene razmere, pa će možda čak izgledati nepobedivo. U ovo vreme moramo istrajati u veri i nadi u Isusov ponovni dolazak. U svoje vreme, Vavilon će pasti, a Novi Jerusalim će se spustiti s neba. Isus, naš Gospod, tada će stvoriti sve novo! Bog će lično obrisati svaku suzu i više neće biti smrti, ni tuge, ni plača, ni bola. Završna igra vodi do novog početka!

**Odgovorite**

`1.	Kom gradu vi pripadate? Vavilonu Velikom ili Novom Jerusalimu?`

`2.	Kad uporedite ta dva grada, šta je to što prezirete u vezi sa Vavilonom, a čemu se radujete kad je reč o Novom Jerusalimu?`

*Komal Nunfeli Svansi, AIIAS,Silang, Filipini*
