---
title:  Lepotica i zveri 
date:   28/03/2019
---

### Mišljenje (Efescima 6,12)

Prvi deo 12. poglavlja Otkrivenja prikazuje jednu blistavu ženu (Otkrivenje 12,1.2), aždaju (3. stih), i ženino dete (2. stih) kao glavne ličnosti. Prizor se odvija na nebu. Dete se uzima na nebo, a žena beži u pustinju (Otkrivenje 12,5.6).

Čudo ili znak u vidu trudne žene obučene u sunce, krunisane zvezdama, koja stoji na mesecu simbolizuje Božju čistu crkvu, vernu svojoj Ljubavi, Isusu (Isaija 54,5.6; Jeremija 3,20; 6,2; Jezekilj 16,8-14; Osija 1-3; Galatima 4,26). Sunce kao odeća simbolizuje Hristovu pravednost koja zaodeva crkvu (Malahija 4,2). Slika odeće pojavljuje se takođe u tekstu Isaija 61,10: »Veoma ću se radovati u Gospodu, i duša će se moja veseliti u Bogu mojem, jer me obuče u haljine spasenja i plaštem pravde ogrte me kao kad ženik namjesti nakit i kao kad se nevjesta uresi uresom svojim.« Budući da mesec odražava sunčevu svetlost, on simbolizuje »Mojsijev zakon i svetinju« koji su unapred upućivali na Hrista.<sup>1</sup> Dvanaest zvezda označavaju dvanaest izraelskih plemena i održavaju kontinuitet simbola između Starog i Novog zaveta. 

Ta žena simbolizuje svakog vernika koji živi životom stalnog sukoba. Slika žene u porođajnim bolovima predstavlja opis stradanja Božjeg naroda (Jovan 16,33). Dobra vest je da Isus Hristos svakom verniku daje potpuni oklop kako bi ga zaštitio od zla (Efescima 6,10.11.13). Borba Božjeg naroda odvija se iznutra i spolja, ali na kraju je Hristova pravednost to što održava naše srce i um čistim uprkos takvim napadima (2. Korinćanima 10,3-5).

Drugi znak je crvena aždaja što simbolizuje staru zmiju, poznatu i pod imenom đavo ili sotona. Crvena boja često simbolizuje nečistotu, ali može da predstavlja i prolivenu krv sotoninih nevinih žrtava (Otkrivenje 16,6; Otkrivenje 17,6; Otkrivenje 18,24). Na kraju, sotona ipak neće biti u stanju da savlada Božji narod koji će izaći kao pobednik (Efescima 6,12).

Otkrivenje 12 ukazuje na prošle, sadašnje i buduće sukobe s kojima će se Božji narod suočavati. Ono otkriva ko je glavni protivnik Božjeg naroda – đavo. Zato je 12. poglavlje Otkrivenja ključno za razumevanje krajnjeg ishoda kosmičkog sukoba između Hrista i sotone.

**Odgovorite**

`1.	Kako možemo biti čisti kao žena opisana u 12. poglavlju Otkrivenja?`

`2.	Ko pobeđuje u tekstu Otkrivenje 12,1-6? Kako je to postignuto? `

`3.	Kako se vaše lične životne borbe uklapaju u taj kosmički sukob? Da li zapažate događaje koji vam ukazuju da su duhovne sile na delu svuda oko vas? `

*Ešli Nataša Odhiambo, Filipini*

_________
<sup>1</sup>	Uriah Smith, The Prophesies of Daniel and Revelation, (Nashville, TN: Southern Publishing Association, 1946), p. 549.
