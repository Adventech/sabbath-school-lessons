---
title:  Obnovljena prvobitna slava
date:   25/03/2019
---

### Svedočanstvo (Otkrivenje 21,4)

U završnim poglavljima Velike borbe, Elen G. Vajt opisuje događaje poslednjih dana, kad će se Novi Jerusalim spustiti na zemlju. Kao i u Starom zavetu, Božji narod, pošto je trpeo nevolju, vapi Bogu, govoreći: »Koliko još, o Gospode!« Utešno je znati da savršeni kraj čeka verne koji budu sve to pretrpeli. Taj Novi Jerusalim pripremljen je za verne koji su opisani do najsitnijih detalja. Božja Reč nas uverava da se patnje i nevolje ovog sveta neće nastaviti u Novom Jerusalimu koji je pripremljen za one koji ostanu verni (Otkrivenje 21,4).

»Isus, s neizrecivom ljubavlju pozdravlja svoje verne i prima ih u radost njihovog Gospodara. Spasiteljeva radost je u tome što u svom carstvu slave vidi one koji su spaseni Njegovim mukama i Njegovim poniženjem. Otkupljeni će učestvovati u Njegovoj radosti, kada među spasenima budu videli one koje su svojim molitvama, svojim radom i svojim žrtvama ljubavi zadobili za Hrista.«<sup>1</sup>

Kad se Hristos bude vratio da svoj narod ostatka povede sa sobom kući, Bog će ih obnoviti u njihovo prvobitno stanje kakvo im je od početka namenio. Greh nije iskvario samo njihov um, već je narušio i prvobitni lik kakav je svako ljudsko biće trebalo da ima prema Božjem planu. Bog nam je ipak obećao da će svemu vratiti nekadašnju slavu. Ta ponovljena obećanja uveravaju nas da će budući svet biti daleko bolji od ovog sadašnjeg, i trebalo bi da nas podsete koliko je važno da damo prednost budućim blagoslovima u odnosu na sadašnja prolazna zadovoljstva.

»Živi pravednici preobrazili su se ’ujedanput, u trenuću oka’. Božjim glasom, bili su proslavljeni; sada su postali besmrtni i zajedno sa vaskrslim svetima uzeti u susret Gospodu na Nebo. Anđeli okupljaju izabrane Njegove ’od četiri vetra, od kraja zemlje do kraja neba’ (Marko 13,27). Sveti anđeli predaju malu decu u naručje njihovim majkama. Prijatelji koje je smrt tako dugo rastavljala, sada se sjedinjuju da se nikada više ne rastanu, i s radosnim pesmama zajedno se upućuju prema Božjem gradu.«<sup>2</sup>	 Ljudskom rodu, koji je bio izgubljen zbog greha, vraćena je njegova prvobitna slava.

**Odgovorite**

`1.	Na koje načine je greh iskvario ljudska bića u odnosu na Božji prvobitni plan? Da li je moguće doživeti obnovljenje bez Božje pomoći? `

`2.	U čemu se sve naš sadašnji svet razlikuje od onog koji će doći? Čemu se radujete u vezi s tim novim nebeskim carstvom?`

*Džad Džošua Marandi, Ranči, Indija*

_________
<sup>1</sup>		Elen G. Vajt, Velika borba, str. 647 orig.
<sup>2</sup>		Isto, str. 645 orig.
