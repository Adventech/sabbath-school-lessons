---
title:  Kraj se približava
date:   24/03/2019
---

### Logos (Danilo 12,6.7; Psalmi 79,5; Avakum 1,2; Otkrivenje 21,5)

**Večera svadbe Jagnjetove (Otkrivenje 19,6-9; Jovan 14,1-3)**

Isusov dolazak je opisan kao Jagnjetova svadba, pri čemu je Hristos Mladoženja a sveti su Njegova nevesta. Kao Mladoženja, Hristos je obećao svom narodu da će ponovo doći i odvesti ih u kuću svog Oca (Jovan 14,1-3). Od tog trenutka, oni će zauvek biti zajedno. Na to da je nevesta spremna, ukazuje bela venčanica koju je obukla, što je karakteristika svetih (Otkrivenje 19,8). Mi ne zaslužujemo da budemo Isusova duhovna nevesta – na kraju krajeva, mi smo grešnici a On nije. Isus je učinio taj brak mogućim jedino posredstvom svoje pravedne krvi.

**Armagedon se završava (Otkrivenje 19,11-16)**

Armagedon se odnosi na poslednji okršaj u okviru velike borbe između Hrista i sotone. U njega su uključeni Isus i Njegov narod, dok nasuprot njima stoji sotona sa svojim sledbenicima. Ta bitka je prvobitno otpočela na nebu (Otkrivenje 12,7-9) i traje do današnjeg dana. Ona se neće konačno završiti sve dok greh i sotona ne budu uništeni i dok Isus ne bude obnovio zemlju nakon milenijuma. Tekst Otkrivenje 19,11-16 opisuje Isusa kao mladoženju. On je takođe i junak bitke. Njegovo ime je: CAR NAD CAREVIMA I GOSPODAR NAD GOSPODARIMA. On je naš Spasitelj, naš Mladoženja, naš Gospod i Car. Pobeda je osigurana. Zar ne biste voleli da budete na Njegovoj strani?

**Milenijum (Otkrivenje 20,1-15; Jeremija 4,23-26)**

Isus, Mladoženja, sada je sa svetima koji su Njegova nevesta. Oni će provesti period od hiljadu godina zajedno na nebu. Taj period je nazvan »milenijum« jer predstavlja 1000 doslovnih godina. Prema tekstu Otkrivenje 20,1-15, pre, tokom i nakon milenijuma dešavaće se sledeće:

**Pre milenijuma**

Isus će ponovo doći

Pravedni mrtvi će vaskrsnuti

Živi pravednici biće uzeti na nebo zajedno sa vaskrslima

Nepravednici koji budu živi poginuće

Zli koji su pomrli neće vaskrsnuti

**Tokom milenijuma**

Sotona će biti okovan (ostaće sam, bez ljudi koje bi mogao da iskušava)

Zli će ostati u grobu

Pravedni će vladati sa Isusom na nebu

**Nakon milenijuma***

Sotona će biti oslobođen

Zli će vaskrsnuti

Isus i pravedni sići će na zemlju

Sotona i zli će napasti Božji grad koji se spušta s neba

Sotona i zli biće uništeni

Nebo i zemlja biće obnovljeni

**Novo nebo i nova zemlja (1. Mojsijeva 2; Otkrivenje 7,15-17; Otkrivenje 21,2-8)**

Nakon milenijuma, Bog će stvoriti novo nebo i novu zemlju. Edem kakav je opisan u 2. poglavlju 1. Mojsijeve konačno će biti obnovljen. Otkrivenje 21 ne opisuje samo to mesto, već i njegov tačan položaj. Sve što je bilo izazvano grehom ili pod uticajem greha nestaće: »On će im obrisati svaku suzu iz očiju i više nikad neće biti smrti, ni jada, ni jauka, ni bola više neće biti, jer je prošlo ono što je bilo pre« (Otkrivenje 21,4, SSP). Greh se više nikad neće ponoviti. Više neće biti ljudi koji se iz straha kriju iza drveta, jer su zgrešili. To će biti mesto u kom će boraviti samo pravedni. Za one koji čine zlo neće biti mesta u njemu. Bog će biti među svojim narodom, ne samo jednu hiljadu godina već zauvek.  

**Novi Jerusalim (Otkrivenje 21,9-22,5)**

Tekst Otkrivenje 21,9-22,5 opisuje kako će Novi Jerusalim izgledati. On će se spustiti s neba. U njemu neće biti noći jer će ga Božja slava neprestano obasjavati. Novi Jerusalim je mesto za one ljude čija su imena zapisana u knjizi života. To nije mesto za one koji su skloni obmanjivanju i čine sramne stvari. Možete li da zamislite kako će izgledati ta nova zemlja? Kako je divno znati za to obećanje da zahvaljujući daru spasenja možemo živeti sa Gospodom zauvek!

**Odgovorite**

`1.	Kako možemo već danas biti spremni za Isusov dolazak? `

`2.	Kako se pripremamo da bismo bili sigurni da smo na Hristovoj strani?`

`3.	Da li ste se ikad uplašili Armagedona? Kako možemo naučiti da se oslanjamo na Isusa, da bismo zasigurno znali da ćemo biti bezbedni?`

*Ričla Sabuin, Silang, Filipini*
