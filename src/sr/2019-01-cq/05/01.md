---
title:  "»Podignite glave, izbavljenje se približilo«"
date:   26/01/2019
---

> <p>Tekst za pamćenje</p>
> »Dostojan si da uzmeš svitak i da razlomiš njegove pečate, jer si bio zaklan i svojom krvlju otkupio ljude za Boga, ljude iz svakog plemena i jezika, narodnosti i naroda. Učinio si ih carstvom i sveštenicima našeg Boga i oni će vladati na zemlji.« (Otkrivenje 5,9.10)

### Uvod (5. Mojsijeva 32,43; Matej 24,3-14; Jevrejima 12,1.2)

Nikad nisam trčala maraton i pomisao na to me obeshrabruje. Ako bi danas trebalo to da pokušam, skoro sam sigurna da ne bih bila u stanju da istrčim ta 42 kilometra. Skoro mogu da čujem svoje noge i mišiće kako kukaju: »Nismo trenirani za ovo?« ili »Koliko još ima?« Ipak, uverena sam da bi, uz trening i pripremu, trčanje maratona predstavljalo cilj koji bih jednog dana mogla da ostvarim. Ljubitelji trčanja i te kako su svesni koliko je treniranja i posvećenosti potrebno da bi se neko pripremio za maraton. I baš kao što trkači imaju potrebu da se fizički i mentalno pripreme za maraton, hrišćani treba svakodnevno da se pripremaju kako bi dovršili svoju duhovnu trku.  

Trkači se mogu suočiti s dehidracijom, bolom, iscrpljenošću i variranjem telesne temperature, naročito pred kraj trke. Slično tome, i mi se u svojoj duhovnoj trci možemo suočiti s periodima bola i iscrpljenosti, ali možemo crpeti hrabrost iz činjenice da će se trka uskoro završiti. Čuli smo za »ratove i glasine o ratovima«, »narod (se dizao) protiv naroda i carstvo protiv carstva«, i bilo je »gladi i zemljotresa na raznim mestima« (Matej 24,6.7, SSP). Isus nam takođe kaže da će nas mrzeti, a možda i ubijati Njegovog imena radi (Matej 24,9.10). Ti znaci daju nam nadu da će se Isus uskoro vratiti. Kao u maratonu, to što se naša duhovna trka bliži kraju može biti zastrašujuće, teško i bolno. Ali Isus nam kaže: »Veselite se narodi s narodom njegovijem, jer će pokajati krv sluga svojih, i osvetiće se neprijateljima svojim, i očistiće zemlju svoju i narod svoj« (5. Mojsijeva 32,43).

Dok se istorija ovog sveta bliži kraju, držimo se čvrsto obećanja koja nam je dao Isus, naš Pobednik, Izbavitelj i Prijatelj. Dok budemo čekali, »istrajno trčimo trku koja nam predstoji. Uprimo pogled u Začetnika i Usavršitelja vere, Isusa« (Jevrejima 12,1.2, SSP). Kao što jedna pesma kaže:

Znaci vremena su svuda unaokolo,
I jedno sasvim novo osećanje lebdi u vazduhu.  
Gledajte u nebo prema istoku,
Podignite glave, izbavljenje se približilo!

**Odgovorite**

`1.	Budući da ne znamo kada će se Isus vratiti, kako možemo podsticati jedni druge da ostanemo u veri? Kako vi ostajete u veri?`

`2.	Koje strategije primenjujete kad ste nervozni ili zabrinuti? Može li to da vam pomogne kad osećate brigu ili strah u vezi s krajem vremena? `

*Mišel Gordon, Glensajd, Pensilvanija, SAD*
