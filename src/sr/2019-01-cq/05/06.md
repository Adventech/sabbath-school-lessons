---
title:  Lav i Jagnje
date:   31/01/2019
---

### Mišljenje (Otkrivenje 5,1-10)

Mi u hrišćanskim krugovima često naglašavamo činjenicu da je Isus pobedio grob u svojstvu Božjeg Sina. Govorimo o Božjoj sili kao jedinom sredstvu pomoću kojeg je Isus mogao da vaskrsne iz groba. To, naravno, nije pogrešan način gledanja na stvari. Niko osim Boga ne bi mogao da prkosi zakonima smrti. Međutim, postoji jedno načelo u priči o vaskrsenju na kom se ne zadržavamo dovoljno dugo – a to su Hristovi ožiljci i ono što oni podrazumevaju.

U 5. poglavlju Otkrivenja Jovan govori o tome koliko je bio uzrujan zato što niko nije mogao da otvori svitak sa sedam pečata. Ali, dok je plakao, prišao mu je jedan od starešina i utešio ga uveravanjem da zaista postoji neko dostojan da otvori tu knjigu. U tom tekstu, Isus je opisan kao Lav iz Judinog plemena i Jagnje koje je zaklano. Na prvi pogled čini se kao da apostol zapravo hoće da kaže da Isusova pobeda i verodostojnost proističu iz toga što je On Lav iz Judinog plemena. Međutim, kad čitamo stihove 9 i 10, vidimo da se Isusov autoritet da otvori knjigu zasniva na činjenici da je On Jagnje koje je zaklano. Drugim rečima, Isus je pobedio svojim ožiljcima.  

Isus je dostojan da otvori tu knjigu zato što je »bio zaklan i svojom krvlju otkupio ljude za Boga, ljude iz svakog plemena i jezika, narodnosti i naroda« (Otkrivenje 5,10, SSP). Isusova verodostojnost je rezultat Njegove ranjivosti. Božja sila bila je potrebna da bi podigla Isusa iz mrtvih, ali mi bivamo privučeni Njemu zato što je ta sila svoj vrhunac dostigla u ranjivosti. Svojom smrću, On je ovaplotio ono čemu je učio svoje sledbenike: »Znate da vladari naroda gospodare njima i velikaši ih drže pod vlašću. Ali neka među vama ne bude tako. Nego, ko hoće da bude velik među vama, neka vam bude služitelj« (Matej 20,25.26, SSP).

Naše srce nije privučeno Hristu zato što je On savršen. Naše srce je privučeno Njemu zato što je sebe učinio ranjivim. Niko ne želi savršenog prijatelja koji nije u stanju da pokaže ni trunku ranjivosti. Dakle, to što je Jagnje koje je zaklano ustalo zajedno sa svojim ožiljcima predstavlja deo Njegove pobede. Isus nas uči saosećanju i samilosti. Naša najbolja propoved je naše lično svedočanstvo. Ljude ne privlači naša retorika sve dok ne saznaju da smo i mi prošli kroz ono kroz šta oni prolaze. Naši ožiljci nisu razlog za stid. Kao što je slučaj sa Spasiteljem čovečanstva, naši ožiljci potvrđuju da smo dostojni.

**Odgovorite**

`1.	Koju vam vrstu ohrabrenja pružaju Hristovi ožiljci dok hodate s Njim?`

`2.	U čemu je razlika između ranjivosti i sramote?`

*Manuška Gracija-Degaž, Baton Ruž, Lujzijana, SAD*
