---
title:  Zaklano Jagnje i poslednje vreme
date:   28/01/2019
---

### <Svedočanstvo (Otkrivenje 6,1-8; 3. Mojsijeva 26,21-26; Matej 24,1-14 )

Zamislite da ste dobili neku prijatnu viziju, a onda iznenada nešto krene naopako. Šta mislite, kako biste vi reagovali? Jovan je reagovao tako što je gorko zaplakao, shvativši da nema nikog ko je dostojan da otvori i pročita svitak. Zamislite koliko bi drugačiji bio naš pogled na život da taj svitak nije bio otvoren kako bi razjasnio proročanstva o budućnosti. Međutim, tada je jedan od starešina prišao Jovanu i rekao: »Nemoj da plačeš. Eno, pobedio je Lav iz Judinog plemena, Koren Davidov. On može da otvori svitak i njegovih sedam pečata« (Otkrivenje 5,5, SSP).

Jovan je pogledao ka središtu prestola gde su starešine stajale, a zaklano Jagnje uzelo je svitak. Jagnje predstavlja Isusa koji je došao da ukloni naše grehe (Jovan 1,29). Pisac Otkrivenja zatim kaže: »Onda videh kako Jagnje razlomi jedan od sedam pečata i čuh jedno od ona četiri živa bića kako gromoglasno govori: ’Dođi!’ Pogledah, a ono – konj belac i na njemu jahač s lukom. Dadoše mu venac i on izjaha kao pobednik, da pobedi« (Otkrivenje 6,1.2, SSP). Konj bele boje ukazuje na čistotu vere tokom prvih vekova crkve. Venac dat jahaču koji pobedonosno jaše predstavlja ono što su prvi propovednici istine doživeli. Jahač na belom konju odneo je evanđelje celom svetu.<sup>1</sup>

Isus je predskazao da će biti ratova i glasova o ratovima, zemljotresa na raznim mestima, i da je sve to početak stradanja. Čitav svet biće dosegnut evanđeljem i tada će doći kraj (Matej 24,14). »U ovo vreme, neposredno pred Hristov drugi dolazak na oblacima s neba, treba da se izvrši isto delo kao ono koje je obavljao Jovan (Krstitelj). Bog traži ljude koji će pripremiti narod da opstane u veliki dan Gospodnji... Da bismo objavili istu poruku kao Jovan, moramo imati i duhovno  iskustvo kakvo je bilo njegovo. Isto delo mora se obaviti u nama. Moramo gledati Boga i gledajući Ga izgubiti sebe iz vida.«<sup>2</sup> 

**Odgovorite**

`1.	Zašto je Jovan bio toliko uznemiren što u prvom trenutku niko nije mogao da otvori svitak?`

`2.	Šta se dešava kad svojevoljno postupamo nasuprot Bogu?`

`3.	Koji će se znaci pojavljivati kako se kraj bude približavao?  `

*Rošel Amos, Vilou Grou, Pensilvanija, SAD*

_________
<sup>1</sup>	DAR (1909) 432.1
<sup>2</sup>	Ellen G. White, Testimonies for the Church, vol. 8, pp. 332, 333.
