---
title:  Već znamo kako se priča završava
date:   29/01/2019
---

### Dokaz (Otkrivenje 6,1-8)

Jovan je pisao Otkrivenje u vreme veoma burno za ranu crkvu, budući da je Rim počeo da zahteva od građana da obožavaju imperatora. Neposlušnost tom novom propisu dovela je do Jovanovog proterivanja na ostrvo Patmos, gde je primio vizije o kojima danas čitamo (Otkrivenje 1,9). Ta otkrivenja predstavljala su poruku koja je nekim čitaocima u to vreme možda izgledala kao tajanstvena, izmišljena priča. Čak i danas se pišu knjige, snimaju filmovi i televizijske emisije o apokalipsi, koje naglašavaju razaranje, smrt i haos. A da li je to zaista ono o čemu je reč u knjizi Otkrivenje?

Na savremenim jezicima danas, reč »apokalipsa« poprimila je značenje »totalno uništenje sveta«. Međutim, ta reč u stvari znači nešto drugo. Sa grčkog, »apokalipsa« se prevodi kao »otkrivenje« ili »razotkrivanje«. Mada često čitamo tu knjigu u kontekstu pripreme za buduće, poslednje dane, četvorica konjanika apokalipse pružaju nam uvid u Božji karakter, što bi trebalo da nam pomogne da se čvrsto držimo vere dok se kraj približava.  

Šesto poglavlje Otkrivenja govori o šest pečata koji otkrivaju događaje poslednjih dana. Obično pratimo događaje vezane za svaki pečat, ali, već u prvom stihu, nalazi se ključni tekst. Otkrivenje 6,1 počinje rečima: »Onda videh kako Jagnje razlomi jedan od sedam pečata.«  Pre nego što uopšte dođemo do opisa konjanika i prevara, ratova, gladi i bolesti koje oni donose, vidimo nekog drugog – Ličnost koja lomi pečate, koja dopušta da se predstojeći događaji odigraju. Ta ličnost je Jagnje, Isus Hristos.  

Kad čitamo o apokaliptičkim događajima, moramo uvek imati u vidu da mi već znamo kako se priča završava. Ti završni događaji deo su šireg plana spasenja, i uprkos razaranju, ratu i smrti koje vidimo dok se Njegov drugi dolazak približava, Bog još uvek drži sve pod kontrolom.  

Čitanje o vremenu kraja često nas ostavlja zbunjenim. Ipak, ne treba da budemo prestravljeni, već ohrabreni činjenicom da se Isus uskoro vraća. Ne treba nikad da zaboravimo da je u toku neprekidna duhovna bitka koju ne možemo da vidimo (Efescima 6,12). I dok nam četvorica konjanika pružaju letimičan pogled na sam kraj, treba da pronađemo utehu u saznanju da je završna bitka već izvojevana.  

**Odgovorite**

`1.	Živopisni simboli se u Bibliji često koriste da bi nam pružili dublje razumevanje (videti Psalmi 51,7; Isaija 1,18; Jeremija 14,2; Plač Jeremijin 5,10; Danilo 11,35; Matej 17,2). Na koji način nam upotreba živopisnih simbola pruža dublje razumevanje teksta Otkrivenje 6,1- 8? `

`2.	Nabrojte simbole u današnjem uvodnom tekstu. Gde se još u Bibliji koriste ti simboli i slike? Imajući u vidu kontekst, razmislite zašto su upotrebljeni baš ti simboli? Čemu nas upotreba tih simbola uči u vezi s Božjim karakterom? `

*Krisi Vint, Dojlstaun, Pensilvanija, SAD*
