---
title:  Posmatrajte presto
date:   27/01/2019
---

### Logos (3. Mojsijeva 26,21-26; Zaharija 1,8-17; Galatima 3,13; Otkrivenje 5,1-10; Otkrivenje 6,1-17)

**Isus je Car (Otkrivenje 5,1-10)**

Možda deluje iznenađujuće to što je Isus, koji je Bog, zapravo stekao vlast tek nakon vaskrsenja, kad je postao Car ovog sveta. Nešto pre odlaska na krst, izjavio je: »Sada će vladar ovoga sveta biti izbačen napolje« (Jovan 12,31,SSP). Nakon vaskrsenja, Isus je kazao: »Data mi je sva vlast na nebu i na zemlji« (Matej 28,18, SSP). Kad je stvorio zemlju, Bog je vlast nad njom dao Adamu, ali pošto je ovaj zgrešio, vlast je bila preneta na sotonu koji je čitav svet držao pod vladavinom greha i smrti (Luka 4,6). Isus, koji nikad nije zgrešio i koji je vaskrsao iz mrtvih, pobedio je sotonu, i ponovo zadobio vlast koju je Adam izgubio.  

Da nema knjige Otkrivenje, Isusa bismo poslednji put videli u knjizi Dela apostola kad se On vazneo na nebo. Ali zahvaljujući Otkrivenju, možemo da vidimo šta se dešavalo kad je On zauzeo svoj presto na nebu, kao i nakon toga. Peto poglavlje Otkrivenja izveštava o čudesnim događajima koji su se odigrali na nebu kad je Isusu data vlast i sila nakon Njegovog vaskrsenja. Isus, koji je bio kušan kao ljudsko biće i može da razume ljudsko iskustvo smrti, sada je na jedinstven način stekao pravo da bude naš Sudija. Otkrivenje kaže da se On, zahvaljujući tom svom pravu i vlasti, našao dostojan da uzme svitak i razlomi njegove pečate (videti Otkrivenje 5,9).

**Isus je Čovek od akcije (1. O carevima 16,11; Dela 1-2)**

Kakav je to tajanstveni svitak sa pečatima koji Isus otvara? Ono što znamo jeste da Isus počinje da otvara svitke odmah nakon vaskrsenja, kad je seo na svoj presto kao Car. Kad pogledamo u Stari zavet, vidimo da bi car, istog trenutka kad sedne na presto, počinjao da sprovodi sud. Bilo je to vreme za akciju i vršenje novostečene vlasti. Jedan od primera nalazi se u tekstu 1. O carevima 16,11: »A čim se zacari i sjede na prijesto svoj, pobi sav dom Vasin...« Slični primeri ponavljaju se kroz čitavu istoriju careva Izraela i Jude u Starom zavetu, tako da ne treba da nas čudi što je Isus stupio u akciju čim je preuzeo tu novu ulogu kao Car ovog sveta. Nakon krunisanja, Isus šalje Svetog Duha i radi na spasenju čovečanstva u Jerusalimu, Judeji, Samariji i sve do kraja zemlje (Dela 1-2).

**Isus je Sudija (3. Mojsijeva 26,21-26; Isaija 10,5.6; Otkrivenje 6,1-8)**

Sud počinje od Božje kuće (1. Petrova 4,17). Ako razmotrimo šta se dešava na zemlji u trenutku kad Isus otvori prvi pečat, zapazićemo jezik koji priziva u sećanje sudove koji su pogađali Božji narod zbog neverstva prema Njegovom zavetu. Beli konj iz prvog pečata oslikava uspeh evanđelja tokom apostolskog pokreta, ali koji sve više opada u narednim pečatima.

Blagoslovi i prokletstva zaveta detaljno se navode u tekstu 3. Mojsijeva 26,21-26. Tu vidimo da bi Božji narod, ako bi Mu bio neveran, stradao od gladi, mača, bolesti i divljih zveri. To su upravo one nesreće koje su pogađale zemlju dok je Isus otvarao prva četiri pečata na nebu. Bog je postavio zaštitnu ogradu oko svoje dece, ali vidimo u Svetom pismu da je On uklanjao tu zaštitu ako bi Izraelci pošli pogrešnim putem,  i dopuštao drugim narodima da ih ugroze kako bi ih naveo na pokajanje i veru (3. Mojsijeva 26,23).

**Isus je Osvetnik (Zaharija 1,15; Otkrivenje 6,9-11)**

Drugi uobičajeni scenario koji vidimo u Starom zavetu jeste da Bog sudi narodima koje je upotrebio da izvrše sud nad Izraelom kad oni pređu određenu granicu i postanu suviše nasilni i surovi: »I gnjevim se silno na narode bezbrižne, jer se malo razgnjevih a oni pomogoše na zlo« (Zaharija 1,15). Prilikom otvaranja petog pečata, Otkrivenje 6,10 beleži vapaj mučenika koji pitaju: »Koliko još, sveti i istiniti Gospodaru, nećeš suditi stanovnicima zemlje i osvetiti našu krv?« Božji mučenici pozivaju na pravdu zbog brutalnosti koju su pretrpeli, baš kao što je Aveljeva krv figurativno vikala sa zemlje. Došlo je vreme da Bog opravda svoj narod na sudu. Beli ogrtači otkrivaju kakva je presuda. Na kraju, šesti pečat izveštava o Božjem sudu nad narodima i Hristovom drugom dolasku.

**Isus je Spasitelj (Rimljanima 8,37; Galatima 3,13)**

Isus Hristos je na jedinstven način stekao pravo da bude Sudija, tako što je preuzeo na sebe sve kletve za koje je Bog rekao da će zadesiti one koji krše Njegov zakon. Bio je kušan u svemu i pobedio je čak i grob. Zbog toga, On može blisko da saoseća s našim patnjama dok nam daje silu da pobedimo. Isus je obećao da će oni koji pobede kao što je On pobedio sesti s Njim na Njegov presto. Dakle, možemo gledati na svaku nevolju kao na priliku da nas Bog učini pobednicima i pripremi da zauzmemo presto!

**Odgovorite**

`1.	Možete li se setiti neke nevolje s kojom ste se nedavno suočili? Kako Bog može da je upotrebi da bi vam omogućio da pobedite na isti način na koji je Isus pobedio?`

`2.	Šta vas od onoga što je Isus nadvladao posebno nadahnjuje?`

`3.	Koje izvore ohrabrenja iz kojih možemo da se napajamo pronalazimo u tome što vidimo kako Isus poziva svoj narod na pokajanje  uz pomoć nevolja s kojima se suočavaju? `

`4.	Koje kletve je Isus preuzeo umesto nas, a koje su zabeležene u tekstu 3. Mojsijeva 26,21-26?`

*Li Givan, Midltaun, Delaver, SAD*
