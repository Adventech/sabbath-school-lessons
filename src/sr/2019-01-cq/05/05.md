---
title:  Stvarnost je bolja
date:   30/01/2019
---

### Primena (Otkrivenje 6,12)

Da li vam se ikad desilo da gledate film snimljen na osnovu vaše omiljene knjige, ali iz nekog razloga, u njemu bude izostavljen vaš omiljeni deo? Ili što je još gore, on bude prikazan tako da dobije sasvim drugačiji smisao? Holivud je poznat po tome što se služi umetničkom slobodom u iznošenju biblijskih priča, bez poštovanja prema širem kontekstu koji podrazumeva spasenje. Šesto poglavlje Otkrivenja je naročito trpelo takva nesrećna tumačenja. Možete da zamislite šta bi većina ljudi odgovorila kad biste ih pitali šta po njihovom mišljenju predstavljaju 4 jahača apokalipse. Možda to da oni donose uništenje i propast kako bi neki mračni lik mogao da osvoji čitav svet. Ali mi znamo dovoljno da bismo se uzdržali od iznošenja svojih ličnih tumačenja. Evo nekoliko pouka koje možemo izvući iz biblijskog shvatanja četvorice jahača i ostalih pečata, da bismo ih primenili u svom svakodnevnom životu.

Mir: Umesto da budemo pod uticajem svetovnog, strahom vođenog tumačenja Pisma, možemo se radovati i imati mir. Umesto zlih glasnika, konjanici iz teksta Otkrivenje 6,1-8 predstavljaju pozitivne rezultate objavljivanja evanđelja. Bog se ne bavi zastrašivanjem. Svaki slomljeni pečat predstavlja poziv. Jagnjetov svitak, Isusovo živo zaveštanje, otkriva Hristovo nasleđe, Njegov narod, obnovljeno telo čiji deo smo pozvani da budemo. Možemo imati mir u saznanju da smo deo Hristovog tela.

Hrabrost: Konjanici predstavljaju različite uslove u kojima se evanđelje propoveda, bilo u vreme blagostanja i brzog rasta, ili u vreme progonstva, gladi i smrtne opasnosti. Možemo biti sigurni da je Bog sa onima koji verno objavljuju evanđelje bez obzira na okolnosti.  

Nada: Baš kao Božje verne sluge iz teksta Otkrivenje 6,9.10, i mi se možemo pitati koliko još vremena treba da prođe da bi se Bog umešao – ali ne treba da gubimo nadu. Možemo pronaći mir u saznanju da Bog odlaže svoj dolazak zato što negde tamo postoji još neka duša koja će pozitivno odgovoriti na spasenje koje Isus donosi, samo ako joj ga Božji narod izloži. Bog zna da još uvek ima onih koji čekaju na nas da im govorimo o Isusu. Donesimo im nadu, a time ćemo ojačati i svoju sopstvenu.

Dok se bližimo završnim trenucima istorije ovog sveta opisanim u šestom pečatu, moramo se držati vere koju Isus daje. Čak i kad dođe do »silnog zemljotresa«, i neke zvezde sa neba (a i u crkvi) popadaju, još uvek možemo znati da Bog stoji uz nas.

**Odgovorite**

`1.	Šta je, po vašem mišljenju, pravilna upotreba umetničke slobode u hrišćanskim medijima i filmovima?`

`2.	Da li ste ikad upoznali nekog ko je bio uplašen proročkim rečnikom Biblije? Šta biste im sada rekli?`

`3.	Na koji način evanđelje vama lično pruža mir, hrabrost i nadu?`

*Endrju Kerol, Alentaun, Pensilvanija, SAD*
