---
title:  "Kako možemo izbeći zver?"
date:   20/03/2019
---

### Primena (Otkrivenje 17,3)

Otkrivenje pokazuje da je aždaja dodelila silu svojim predstavnicima širom sveta, sa kojima sarađuje kako bi prevarila Božji narod. Čak i među hrišćanima ima sinova i kćeri zla. Oni su kukolj koji raste zajedno sa žitom. Međutim, kad se navrši vreme, Hristos će poslati svoje anđele da sakupe kukolj i spale ga, a zatim da požanju žito (Matej 13,36-40).

Ali pre nego što Hristos dođe da bi nas poveo kući, moramo paziti da ne budemo deo duhovne truleži koja postoji u našim crkvama danas. U našem društvu dolazi do sve većeg odstupanja od vere. To se može pripisati delovanju aždaje, zveri i njihovih predstavnika, čiji su nastup, karakter i uticaj opisani u 17. poglavlju Otkrivenja.

Već dosta dugo postoje različiti oblici otpadništva koji su se uvukli u crkvu. Zato je potrebno da prepoznamo te lažne učitelje i njihova lažna učenja.  

Za početak, lažna učenja odstupaju od ključnih i istinitih biblijskih doktrina, dodajući im svetovnu notu. Drugim rečima, ona zvuče kao istinita hrišćanska učenja, ali to nisu. Osim toga, otpadništvo se može javiti i u vidu potpunog odricanja od hrišćanske vere, pri čemu pojedinac postaje potpuni antihrist.

Jedna studija pod nazivom »Propovednici koji nisu vernici«, sprovedena 2010. godine, otkrila je da zaista postoje propovednici koji su »prihvativši jeretička učenja o hrišćanstvu, potpuno otpali od vere i sada su ili panteisti ili potajni ateisti«.<sup>1</sup>

Moramo se zaštititi od lažnih učenja smišljenih od strane zveri. A najbolji način da to učinimo jeste da upoznamo istinu. Da bismo prepoznali falsifikat, moramo proučavati original. Isus je govorio da ćemo drvo prepoznati po njegovom rodu (Matej 12,33). Evo nekih načina da prepoznamo lažne učitelje unutar hrišćanstva:

Njihova učenja o Hristu: Ako učenja ne podržavaju Hrista i Njegovo delo iskupljenja, onda im nešto nedostaje.

Njihovo razumevanje evanđelja: Pavle upozorava: »Ako vam neko propoveda evanđelje različito od onog koje ste primili, neka je proklet« (Galatima 1,9, SSP).

Njihove karakterne crte: Ako odbacuju Božji plan, proriču za novac, ili uzdižu sebe iznad Hrista, onda ne shvataju ono najbitnije (Matej 7,15-20; Juda 11).

**Odgovorite**

`1.	Možete li prepoznati neko lažno učenje u vašoj sredini?`

*Roz Ndanu, Matuu, Kenija*

_________
<sup>1</sup>	https://bit.ly/2GrOs7e
