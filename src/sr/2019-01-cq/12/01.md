---
title:  Sudski proces
date:   16/03/2019
---

> <p>Tekst za pamćenje</p>
> »Onda čuh i drugi glas sa neba kako govori: ’Izađi iz njega,moj narode, da ne budeš saučesnik u njegovim gresima i da te ne snađu njegove pošasti. Jer, njegovi gresi su se nagomilali do neba i Bog se setio njegovih zlodela.« (Otkrivenje 18,4.5, SSP)

### Uvod (Otkrivenje 17,1.2)

Jedan naslov u vestima na internetu privukao mi je pažnju. Jedan sudija iz Južne Afrike izrekao je presudu protiv dvojice bolničara koji su ostavili stariju, bolesnu ženu u ambulanti i otišli. Prilikom izricanja presude, sudija je izjavio da ponašanje kakvo su pokazali ti boničari narušava dostojanstvo pacijenta i njegovo pravo na odgovarajuću zdravstvenu negu.

Sud je 2009. godine saznao da su dva bolničara bila zadužena da prevezu tu bolesnu ženu do zdravstvene ustanove u Port Šepstonu, ali taj zadatak nikad nisu izvršili. Umesto da predaju pacijentkinju bolnici, ostavili su je iza ambulante, u bolničkom depou.

U obrazloženju, sudija koji je doneo presudu izjavio je: »Ponašanje tih zaposlenih je neprihvatljivo i neprofesionalno. Ostavili su nemoćnu, bolesnu stariju ženu u ambulanti da bi ranije otišli sa posla. Tretman koji je ta pacijentkinja doživela je nehuman i ponižavajući.«<sup>1</sup>

Još pre nego što je njihov slučaj dospeo na sud, ti bolničari su bili otpušteni sa svojih radnih mesta, ali su uložili žalbu pred poslovnim sudom i vraćeni su na posao. To je samo jedan od primera delovanja ovozemaljskih sudova, koji su često skloni izvrtanju pravde.

Presuda je obrazloženje koje sud daje nakon što razmotri slučaj. Presuda takođe objašnjava zašto je sud izdao određenu naredbu. U nekim slučajevima, sudije ili timovi sudija iznose razloge za presudu.

Kao što se mnogo puta pokazalo, ovozemaljski sudovi nisu uvek pravedni. Sudije ovde na zemlji sklone su pristrasnosti i primanju mita, dok su drugi pravni mehanizmi podložni manipulaciji zainteresovanih strana. Za mnoge presude ovozemaljskih sudova na kraju se ispostavilo da su bile pogrešne i nepravedne. Prema tome, možemo uočiti razliku između presuda donetih u ovozemaljskim sudovima i onih nebeskih, koje izriče Bog lično. Na nebeskom sudu, nema nagodbi ni kompromisa. Za razliku od svetovnih sudija koje su u svom suđenju sklone kompromisu, Božje odluke su konačne. Biblija nas, u tekstu Galatima 6,7, uči da »što god čovek seje, to će i žnjeti« (SSP).

Ove sedmice proučavaćemo o konačnoj presudi koju će Bog izreći nad Vavilonom. Neka nas Sveti Duh vodi ka dubljem razumevanju.

_________
<sup>1</sup>	https://bit.ly/2GrMHaa
Benard Mutuku, Makueni, Kenija
