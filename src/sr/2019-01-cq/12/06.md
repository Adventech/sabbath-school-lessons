---
title:  Zver u crkvi
date:   21/03/2019
---

### Mišljenje (Otkrivenje 17,9-11)

Slučaj Jude Iskariotskog kao Hristovog izdajnika pokazuje kako aždaja uspeva da pronađe način da uđe u samu Hristovu crkvu. Juda se nije u potpunosti predao Hristu i na kraju su njegova dela otkrila da je postao potpuni antihrist.  

Premda Jovan u svojim vizijama koristi slike i stilske figure, Biblija jasno tumači samu sebe kad je reč o simbolima i slikovitim prikazima, tako da niko nije ostavljen u nedoumici. Glave, bregovi i carevi pomenuti u tekstu Otkrivenje 17,1-9 oslikavaju opseg svetovnog uticaja i moći kojima aždaja raspolaže. Aždaja (ili zmija) je, naravno, sotona (Otkrivenje 12,9) i njen uticaj nastavlja da se infiltrira u crkvu čak i danas.

U crkvi danas ima mnogo sotoninih predstavnika koji se ne razlikuju mnogo od Jude Iskariotskog, i oni nastoje da potkradaju Boga i Njegov narod u duhovnom i materijalnom smislu. Oni su prodali svoju odanost Hristu i sada su zauzeli stav protiv Njega i Njegovih principa.  

Biblija, preko apostola Jude, poučava hrišćane kako da prepoznaju otpad u ckrvi i ostanu uz Hrista do kraja. Juda savetuje hrišćane: »Borite /se/ za veru koja je jednom zauvek predata svetima« (Juda 3, SSP). To učenje podrazumeva da će rat biti trajan. Pravi hrišćani se neprestano bore protiv lažnih učenja i njihovih zastupnika.  

Svaki hrišćanin je zapravo uključen u tu borbu – ne samo crkvene vođe. Kao vernici, mi treba da izoštrimo svoju pronicljivost da bismo bili u stanju, posredstvom sile Svetog Duha, da prepoznamo i sprečimo svaki vid otpada u svojoj sredini. »Jer, među vas su se uvukli neki koji su već odavno obeleženi za Sud. To su bezbožnici kojima je milost našeg Boga izgovor za razuzdanost i koji poriču jedinog Gospodara i našeg Gospoda Isusa Hrista« (Juda 4, SSP).

Lažni učitelji se uvlače na način koji nije lako otkriti. Ljudi su Judu smatrali jednim od učenika. Nisu mogli ni da pretpostave da će on izdati svog Učitelja. Osim toga, oni su specijalisti za imitiranje istine, tako da njihove žrtve nisu u stanju da uoče razliku između istine i laži. Konačno, oni osporavaju jedinog Učitelja, Isusa Hrista.

**Odgovorite**

`1.	Ako uspemo da prepoznamo lažne učitelje u svojoj crkvi, kako da im pomognemo da se vrate Hristu?`

*Patrik Nzuve, Najrobi, Kenija*
