---
title:  Vavilon našeg vremena
date:   17/03/2019
---

### Dokaz (Otkrivenje 14,8)

Isus je ispričao parabolu o Božjem carstvu, uporedivši ga sa čovekom koji je posejao dobro seme na svojoj njivi, ali je u toku noći došao neprijatelj, posejao kukolj među žitom i otišao dalje svojim putem (Matej 13,24.25). Danas se ta parabola obistinjuje.

Religiozni Vavilon, kakav je postojao u Jovanovo vreme, prisutan je i među nama u 21. veku. S obzirom na sve što se danas dešava u religioznim krugovima, mogli bismo reći da živimo u vreme velikog otpada. Danas mnoge crkve ispovedaju hrišćanstvo, ali praktikuju nešto drugo. To je jednostavno ispunjenje onog o čemu je Pavle pisao: »Doći će vreme kada ljudi neće podnositi ispravno učenje, nego će u skladu sa svojim požudama sebi nagomilavati učitelje da im govore ono što prija njihovim ušima, pa će uši okrenuti od istine i prikloniti se izmišljotinama« (2. Timotiju 4,3.4).

Kao što je prorečeno u 2. Timotiju, mnoge navodno hrišćanske crkve otvoreno odobravaju homoseksualnost, dok su druge prihvatile teoriju evolucije. Te aktivnosti samo ukazuju na dela koja aždaja ostvaruje preko zveri. Jasno je da sotona danonoćno radi kako bi iskomplikovao stvari, zbunio ljude i naveo ih da donose odluke suprotne onome što Biblija uči.

U tekstu Otkrivenje 14,8 Jovan opisuje prizor uništenja Vavilona. Očigledno, Bog će na kraju suditi svetu. Ipak, pre nego što zauvek uništi buntovno čovečanstvo, Bog će pružiti svojoj deci priliku da se pokaju za svoje grehe i obrate Njemu. Samo oni koji do kraja ostanu nepokajani biće uništeni zajedno sa knezom tame.

Ono što danas gledamo u svetu, ali i u crkvi, upozorava nas na predstojeći sud koji će Bog izvršiti nad ovim svetom. Nažalost, mnogi ljudi su još uvek u tami i odlučuju da zanemare ta upozorenja. Bog je sve nezadovoljniji onim što svet naziva modernom civilizacijom.  

Biblija uči da u poslednje dane ljudi neće hteti da znaju za predstojeći sud (Matej 24,37-41; 2. Petrova 3,3-10). Moralna i duhovna iskvarenost koja sve više preovlađuje, neverovanje u Hristov drugi dolazak, pojava lažnih hristosa – sve to potvrđuje da će Bog uskoro izreći sud nad ovim svetom.

Ali mi, kao Božja deca, imamo pouzdano obećanje da će Bog intervenisati i dati nam silu da preživimo. Na nama je da prihvatimo istinu i živimo u skladu s njom.

**Odgovorite**

`1.	Na koje načine se tekst 2. Timotiju 4,3.4 ispunjava, prema vašem viđenju? `

*Džozef Vambua, Makueni, Kenija*
