---
title:  Bludnica Vavilon
date:   18/03/2019
---

### Logos (Otkrivenje 13,1-8; Otkrivenje 17,1-3.12-15)

**Sud nad bludnicom  (Otkrivenje 17,1.2)**

Sedamnaesto poglavlje knjige Otkrivenje govori o velikom sudu koji će Bog konačno izvršiti nad pobunjenim silama koje su izazivale bol i stradanje Božjeg naroda i Njegove crkve. Čitanje tog poglavlja obnavlja našu nadu u to da će Bog, koliko god da stradamo na ovom svetu, uskoro izvršiti pravdu, i da će neprijatelj biti zauvek uništen.

U prvom stihu, Jovan govori o preljubi, brakolomstvu, ili bludničenju. U Starom zavetu, mudri Solomon upozorava protiv svakog udruživanja sa bludnicom (Priče 6,20-24). U toj viziji, Jovan koristi sliku preljube kao simbol dubine otpada. Otpad je postojao u Jovanovo vreme i nastavlja da postoji i u našoj generaciji. Bludnica Vavilon predstavlja duhovnu i moralnu degradaciju koja je zahvatila crkvu. Umesto da prihvati Hrista kao zakonitog Muža, bludnica je odlučila da odlazi u krevet sa mnogim muškarcima različitog porekla.

Prizori iz te vizije obraćaju se našoj generaciji. Istog trenutka kad odbacimo Hrista u svom životu, mi usvajamo sistem bludnice koji nas podstiče da se prepustimo volji drugih gospodara. Kad se to dogodi, mi dopuštamo novcu, obrazovanju, zabavi i drugim stvarima da zauzmu mesto Hrista u našem životu.

**Prostitutka i zver (Otkrivenje 17,3)**

U tekstu Otkrivenje 13,1 saznajemo o osobinama zveri. U 17. poglavlju Jovan vidi ženu na zveri. Žena je obasuta svim vrstama ukrasa: zlatom, dragim kamenjem, biserima i skerletnom odećom. Ta slika ukazuje na svetovnu čast i bogatstvo, kojim otpala crkva uspeva da upravlja.  

Trudeći se da namami Hrista na svoju stranu, sotona Mu je obećavao svetovna bogatstva i moć  (Matej 4,8). Slika žene i zveri odražava iste vrednosti koje svet i dalje nudi, samo ako odbacimo Hrista.  

Kad je reč o mestu njenog boravka – žena sedi na zveri. A šta je s njenom ishranom? Ona se hrani krvlju svetih.

Na osnovu te vizije, očito je da su žena i zver simboli svetovnih sila koje nastavljaju da deluju protiv Božjeg naroda. Progonstvo hrišćana je nešto što se odvija u mnogim delovima sveta, ali će dostići svoj vrhunac kad se otpala crkva udruži sa globalnim političkim silama da bi sprovodila religiozne zakone koji će biti obavezni za sve.  

Dobra vest je da će usred svih tih stradanja, i bludnica i zver biti osuđeni na večno uništenje (Otkrivenje 2,22.23).

**Prepoznavanje zveri (Otkrivenje 13,1-8)**

Jovan svoju viziju iz 12. poglavlja završava izveštajem o gnevnoj aždaji koja se upustila u rat  sa onima koji drže zapovesti Božije i imaju Hristovo svedočanstvo. Trinaesto poglavlje Otkrivenja govori o zveri koja izlazi iz mora. Ona je tu da bi ovekovečila priču o aždaji. Jovan piše:  »Aždaja joj dade svoju silu, svoj presto i veliku vlast« (Otkrivenje 13,2, SSP).

Uz pomoć zveri, aždaja je pronašla najbolji način da unapredi svoju progoniteljsku silu. Osim toga, pronašla je najbolji način da se uzdigne na položaj koji joj omogućava da bude obožavana. U viziji o zveri iz mora, Jovan opisuje okolnosti pod kojima se uzdiže jedna svetovna sila koju će sotona iskoristiti da sprovodi njegove planove.  

Proročanstva iz Otkrivenja tesno su povezana sa onima iz Knjige proroka Danila (Danilo 2,42; Danilo 7,7.8; Danilo 9,27; Danilo 11,36). Sedmo poglavlje Knjige proroka Danila pomaže nam da razumemo značenje 17. poglavlja Otkrivenja. Na primer, povezivanjem teksta Otkrivenje 17,1-5 sa tekstom Danilo 7,2.3 možemo naslutiti da Jovan govori o Vavilonu, Medopersiji, Grčkoj i Rimu.

Za hrišćane, poznavanje zveri i njenih predstavnika od najveće je važnosti. Kad upoznamo zver i sve što ona koristi da bi nas uvukla u zamku, možemo pronaći najbolji način da izbegnemo te zamke uz pomoć Svetog Duha.

**Pad Vavilona (Otkrivenje 17,12-15)**

Vrhunac događaja iz 17. poglavlja Otkrivenja pokazuje da je Bog uključen u poslove sveta i da On ne ostavlja svoju decu da sama pate u rukama neprijatelja.

Kad sotona otkrije da ne može više da napreduje preko svetovnih sila, i oseti da ne može da uništi Božji narod, on otpočinje drugu vrstu napada.  

Spolja gledano, čini se da su zver i njeni sledbenici jači od Jagnjeta i Njegove vojske. Međutim, Jagnje na kraju zadobija pobedu nad zveri. Hristos, Jagnje, predodređen je da vlada. Na osnovu te vizije, saznajemo da je Hristos Gospodar nad gospodarima i Car nad carevima. Nijedno carstvo i nikakva sila ne mogu Ga nadjačati.

**Odgovorite**

`1.	Čemu nas pad Vavilona uči kad je reč o Božjem karakteru i načinu na koji On namerava da okonča istoriju ovog sveta?`

`2.	Kada će se, po vašem mišljenju, završiti borba između aždaje i Jagnjeta? Upotpunite svoj odgovor stihovima iz Pisma.`

`3.	Kako možemo biti sigurni da je čak i usred nevolja Hristos prisutan među nama?`

*Augenija Nzuve, Najrobi, Kenija*
