---
title:  Sedam truba
date:   10/02/2019
---

### Logos (1. Mojsijeva 40; 41; Efescima 5,2; Otkrivenje 8-11)

U Bibliji se sa simboličnim snovima srećemo već u priči o Josifu, u 40-om poglavlju 1. Mojsijeve. Možda se sećate kako je peharnik sanjao grožđe, a pekar kolače. A onda je kasnije faraon izveo Josifa iz tamnice da bi mu protumačio njegova dva sna o kravama i klasovima žita.

U svakom od tih slučajeva, simboli upotrebljeni u snu upućivali su tumača na pravu temu: san o pekaru prikazivao je kolače, san o gladi mršave krave, itd.

Knjiga proroka Danila i Otkrivenje slede isti obrazac. Vizija o Svetinji (Danilo 8) predstavljena je simbolima vezanim za službe u hramu (ovan, jarac, rogovi, »svagdašnja«), dok je vizija o istoriji Božje crkve (Otkrivenje 2; 3) predstavljena crkvama u Maloj Aziji. Proročanstvo koje dostiže vrhunac lomljenjem Božjeg pečata nakon čega nastaje tajac na nebu (Otkrivenje 4 – Otkrivenje 8,1) koristi »pečate« na svitku kao svoju glavnu metaforu.

»Sedam truba« o kojima je reč u Otkrivenju od 8. do 11. poglavlja, predstavlja najduže od svih proročanstava. Tu je istorijski pad Rimske imperije ilustrovan opominjućim oglašavanjem duvačkog instrumenta. I zašto je uopšte prikazan pad Rimskog carstva? U Knjizi proroka Danila pronalazimo poznata četiri carstva (Vavilon, Persiju, Grčku i Rim) nakon kojih nastaje Hristovo carstvo. Kad je Otkrivenje pisano, tri od tih carstava već je palo, a jedno je već bilo u opadanju. Otuda, knjiga Otkrivenje počinje logično s Božjim sudom nad tim jednim preostalim carstvom.

Shodno tome, poruke prve četiri trube (u 8. poglavlju) najavljuju kaznu nad Zapadnim rimskim carstvom u vidu invazije varvarskih plemena kao što su bili zloglasni Vandali. Sledeće dve trube (Otkrivenje 9) predstavaljaju sile koje je Bog upotrebio da bi izvršio sud nad otpalim hrišćanstvom. Pojava baruta i artiljerije, takođe i verski uticaj muslimanskih ratnika opisani su pojedinačno.

Naše vreme je prikazano poslednjom, sedmom trubom. Ovde se vidokrug širi i mi saznajemo da će Bog kazniti ovaj svet zbog protivljenja Njegovom zakonu.<sup>1</sup>

U današnjem proučavanju, razmotrićemo dve ključne pojedinosti. Prvo, u uvodnom delu  (Otkrivenje 8,2-5) posmatraćemo Hristovo delovanje u nebeskom svetilištu. Zatim, u završnom delu proročanstva (Otkrivenje 11,15-19) razmotrićemo kako će odluke koje danas donosimo uticati na naš položaj kad se jave posledice.

**Hristova služba (Otkrivenje 8,2-5)**

Kad je Isus otpočeo svoju službu kao naš Posrednik, Njemu je dato »mnogo tamjana«. Taj slatki miris, prinet zajedno s »molitvama svih svetih«, podseća nas da u Božje prisustvo ne možemo ući nepozvani. Upravo blagodat, taj slatki miris Hristove savršene pravednosti, ono je što naše molitve čini prihvatljivim pred Bogom (Efescima 5,2). Ako se Isus lično zalaže za naše molitve, kako to da se tako malo molimo? Ako smo pozvani da pristupimo »slobodno« prestolu, zašto to činimo samo uzgred i povremeno?

U ovom tekstu (Otkrivenje 8,2-5), vidimo završetak Hristove posredničke službe koji još uvek pripada budućnosti. Kadionica što je bačena na zemlju, puna vrelog ugljevlja sa žrtvenika, skreće našu pažnju na činjenicu da će Isus jednog dana izaći iz svetilišta.

Poređenjem tekstova Otkrivenje 8,2-5 i Otkrivenje 11,19 možemo zapaziti da se istorija Božjih sudova nad zemljom odvija istovremeno s Hristovom službom na nebu. Drugim rečima, dok pomaže svojim vernima posredovanjem na nebu, Hristos istovremeno kažnjava drsku pobunu u carstvima koja ih ugnjetavaju. To su dva aspekta Njegovog delovanja, kao Posrednika i Sudije, koja su posebno naglašena u tekstu Otkrivenje 8-11.

**Sedma truba (Otkrivenje 11,15-19)**

Ovaj odeljak počinje slikom Isusa na nebu kome su predata sva carstva ovog sveta. Dok prima tu čast, celo nebo se raduje, jer će se On uskoro vratiti na zemlju da je ponovo uzme k sebi.<sup>2</sup>

Kad se bude vratio, Isus će uništiti one koji su zagadili ovu planetu i uprljali je moralnom izopačenošću (videti Otkrivenje 11,18).

Odeljak koji govori o sedam truba završava se slikama nebeskog svetilišta (sa Deset zapovesti u kovčegu zaveta) i Božjeg kažnjavanja zemlje u toku poslednjih sedam zala (pogledajte tekstove Otkrivenje 11,19 – 16,18-21). To su Njegova dva posla. Uskoro će oba biti završena.

**Zaključak**

Dok se Isus zauzima za naše molitve pred prestolom kao da je reč o Njegovim ličnim zahtevima, zašto se mi molimo tako malo? Dok se Njegovim neprijateljima sudi, zašto mi propuštamo da postanemo Njegovi prijatelji?

I dok mali svitak iz Otkrivenja posvećuje čitavo jedno poglavlje islamu, zar ne bi trebalo i mi malo odlučnije da govorimo o učenjima proroka svojim vršnjacima muslimanske veroispovesti? Saznanje da je Bog koristio islamske vojske kako bi kaznio idolatriju i seksualni razvrat koji su karakterisali »Sveto Rimsko carstvo« možda će zainteresovati vaše prijatelje više nego što pretpostavljate. Ako budete uspeli, krenuvši odatle, da pokažete kako su proročanstva iz Knjige proroka Danila i Otkrivenja precizno predskazala dva milenijuma istorije, biće to razgovor koji će i vas same utvrditi u veri, a i druge pozvati da vam se pridruže.

Mi se suviše malo molimo. Suviše spontano skrivamo svoju svetlost ispod posude. Isusova svetlost i sila stoje nam na raspolaganju zahvaljujući Njegovom posredovanju i Njegovom otkrivenju. To su činjenice koje zavređuju da o njima razmišljamo.

*Judžin Vilijam Pruit, Tampin, Negeri Sembilan, Malezija*
_________
<sup>1</sup>	Za komentare stih po stih u vezi sa svih sedam simboličkih poruka u ovom velikom odeljku Biblije, pogledajte sledeće izvore:

Uriah Smith, »The Seven Trumpets«, https://bit.ly/2SQ6jpM; Kenneth Mathews, Jr., »Revelation Reveals Jesus«, Volume 1, p.465-496.

Eugene Prewitt, »Revelation 8 to 11 and the Seven Trumpets«, https://bit.ly/2EtG2ti.

An Exposition of the Seven Trumpets« (1875), https://bit.ly/2SXHKY4f.

<sup>2</sup>	Za komentare Elen Vajt u vezi sa ovim odeljkom, posetite internet stranicu: https://bit.ly/2QFrKxc1.
