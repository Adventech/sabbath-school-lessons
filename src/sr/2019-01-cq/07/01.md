---
title:  Odjek trube
date:   09/02/2019
---

> <p>Tekst za pamćenje</p>
> »Nego, onih dana kad se oglasi sedmi anđeo, kad zatrubi, biće dovršena Božija tajna, kao što je on svojim slugama prorocima i objavio.« (Otkrivenje 10,7)

### Uvod (Isus Navin 6; Otkrivenje 8-10)

Stanovnici Jerihona sa strahom su izvirivali preko zidina grada. Svakog dana odvijala se ta čudna procesija. Svakog dana čuo se preteći zvuk trube. Zemlja je podrhtavala od zlokobnog bata hiljada nogu po palestinskom tlu. Zvuk truba odbijao se od okolnih planina.

Deca Izraelova očigledno su im slala neku vrstu upozorenja, ali oni nisu shvatali o čemu je reč. Začudo, danas je bilo nešto drugačije – neobična procesija nije se završila nakon samo jednog obilaska oko grada. Napravili su i drugi krug, a zatim treći, četvrti, peti, šesti i sedmi. Iznenada, trube su se moćno oglasile a hiljadu grlenih povika odjeknulo je kao grom.  

U Otkrivenju, Jovan stvara sličnu sliku o trubama koje upozoravaju. To kao da je odjek priče o Jerihonu kada su se trube oglasile sedam puta. Oglašavanje trube u Otkrivenju praćeno je pojavom zala izazvanih gradom, krvlju, tamom i skakavcima. Ovaj odlomak Pisma podseća nas na zla koja su pogodila oholog egipatskog faraona koji je tlačio Božji narod i prkosio Božjoj zapovesti da ih oslobodi.

Ako nastavimo da čitamo Otkrivenje, vidimo orla kako leti najavljujući tri nova zla.  Skakavci s repovima poput škorpija pojavljuju se iz zadimljenog bezdana. Dvesta miliona ljutih zveri s telom konja i glavom lava izlazi zajedno sa svojim jahačima da pobije trećinu ljudi ognjem, dimom i sumporom. Anđeo s malim, gorko-slatkim svitkom spušta se na zemlju. More buči, a sedam gromova uzvraćaju svojom tutnjavom. Dvojici svedoka, predstavljenih sa dve masline i dva svećnjaka, data je vlast da unište one koji pokušavaju da unište njih.

Taj niz događaja može nam izgledati isto tako zbunjujuće kao što je obilaženje sedam puta oko jerihonskog zida sedmog dana izgledalo njegovim stanovnicima. Kao stanovnici Jerihona, možda i mi predosećamo da ti događaji zacelo imaju ogroman značaj. Ali šta bi sve to trebalo da znači?

A onda, sedmi anđeo zatrubi. I slično pokliču dece Izraelove prilikom osvajanja Jerihona, mi čujemo snažne glasove na nebu: »Carstvo sveta postalo je carstvo našeg Gospoda i njegovog Hrista, i on će vladati doveka!« (Otkrivenje 11,15, SSP)

Kao što je Jerihon srušen, tako se ruše i carstva ovog sveta. Dok budemo proučavali tekstove za ovu sedmicu, doći ćemo do potpunijeg razumevanja proročkog značenja sedam truba, i otkrićemo poruku nade. Izdvojiće se neke izrazite teme: Bog se bori za svoj narod i On će okončati mučan problem greha.

*Džonin Vilson, Kolton, Kalifornija, SAD*
