---
title:  Hristovo otkrivenje – sedma truba
date:   14/02/2019
---

### Mišljenje (2. Mojsijeva 20,18.19; 25,10-22; Otkrivenje 11,15-19)

Premda tema o sedam truba izaziva rasprave u vezi s njihovim tumačenjem, često propuštamo da sagledamo glavnu sliku na koju trube ukazuju – a to je Hristos! Da, to možda zvuči kao kliše, i možda ćete biti u iskušenju da kažete: »Sve u Bibliji ukazuje na Hrista«. Međutim, Otkrivenje 11,15-19 dočarava sliku proslavljanja, ispunjenja i otkrivenja najvećeg događaja – Drugog dolaska. Sedma truba se razlikuje od ostalih po tome što se usredsređuje isključivo na otkrivanje Hrista i Njegovog konačnog cilja u vezi s nama: »Da među njima nastavam« (2. Mojsijeva 25,8).

Često kada proučavamo Otkrivenje i uopšte proročanstva, propuštamo da sagledamo Hrista u toj slici, dok u stvari, ništa od toga nema smisla bez Njega. Sedma truba jasno otkriva da je Božji hram otvoren za nas – grešna, slaba, ponižena ljudska bića. Slikovit prikaz upotrebljen u tekstu Otkrivenje 11,19 podseća nas na vreme kad je Bog objavio zakon na gori Sinaj.

Vekovima kasnije, Hristos ponovo pokušava da boravi sa svojom decom, ali ovog puta zauvek!  Kad se hram otvorio, apostol Jovan piše »ukaza se Kovčeg njegovog saveza /zaveta/«, što znači da je Njegovo prisustvo u Svetinji nad svetinjama postalo vidljivo (Otkrivenje 11,19, SSP). Možete li to da zamislite? Izraelci su tražili od Mojsija da sam govori s Bogom jer ih je obuzeo strah, i pored toga što su se, kao što ih je Bog preko Mojsija poučio, pripremali i čistili tokom tri dana. Međutim, oni ni nakon »pripreme« nisu mogli da stoje u prisustvu svemoćnog Boga. A da li smo mi spremni da doživimo sedmu trubu – otkrivenje Hrista lično pred ljudima?

Kovčeg zaveta opisan u 2. Mojsijevoj sadržavao je Božji zakon – Njegov zavet, Njegov karakter. Slično tome, u Novom zavetu Bog želi da se duhovni Izraelci »drže Božijih zapovesti i vere u Isusa« (Otkrivenje 14,12, SSP). Istorija će se ponoviti kad Bog bude morao da očisti zemlju od zagađenosti grehom, baš kao što su Mojsije i Leviti morali da »očiste« Izrael od idolatrije i duhovnog bluda počinjenog sa zlatnim teletom. Ono što je posebno lepo u vezi s našim Tvorcem ogleda se u tome što On pruža nadu svima koji čeznu za očišćenjem i obnovljenjem zaveta s Njim. Hristos uskoro dolazi, sedma truba samo što se nije oglasila! Da li ste spremni za taj susret?

**Odgovorite**

`1.	Zbog čega shvatanje da je Hristos otkriven u sedam truba predstavlja važan aspekt razumevanja knjige Otkrivenje?`

`2.	Kako se možete pripremiti za susret s Hristom?`

`3.	Možete li da sagledate još neke paralele između starozavetnog Izraela i nas u 2019. godini? Na osnovu tih paralela, kako bi trebalo da reagujemo na tekuće i buduće događaje?`

*Huan Antialon, Rahvej, Nju Džersi, SAD*
