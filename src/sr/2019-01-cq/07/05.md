---
title:  Uzdanje u Boga do kraja istorije
date:   13/02/2019
---

### Primena (Amos 3,7; Jovan 16,33; Rimljanima 8,28)

Živimo u vreme nagomilanog znanja. A ipak, još uvek ima mnogo straha. Čak i među hrišćanima, mnogi ne razumeju šta to Bog radi iza scene. Kad nesreća udari, ljudi se obraćaju Bogu pitajući »Zašto?«

Sedam truba iznose detalje u vezi s najmračnijim danima u istoriji zemlje. Ali čak i u tim trenucima, Bog je još uvek na delu. Car je na prestolu. Uskoro će se sedma truba oglasiti i On će nas povesti kući da zauvek živimo s Njim. Ali, kako možemo, u vreme pre tog nebeskog okupljanja, naučiti da se uzdamo u Boga – naročito uz sve užase koje najavljuju tih sedam truba?

Neka Bog bude najvažnija osoba u vašem životu. Da bismo preživeli vreme sedam truba, moramo Boga staviti na prvo mesto. To počinje ujutru kad se probudimo. Zahvalimo se Bogu što nas čuva, zamolimo Ga za vođstvo, i provedimo dan s Njegovom Reči u srcu. Zbog toga su lična molitva i lično proučavanje Biblije izuzetno važni.   

Posmatrajte događaje u svetu Božjim očima. Svuda oko nas naslovi govore o najnovijim krizama. Bilo da je reč o još jednom ratu na Bliskom istoku, pucnjavi u školi, ili problemima nekog političara, naš svet je opsednut lošim vestima. Međutim, da bismo razumeli šta Bog radi, treba da gledamo na istoriju i priču o sedam truba u svetlosti velike borbe između dobra i zla. Zato, sledeći put kad pročitate neki negativan naslov, zapitajte se: »Šta Bog sada radi?« Sedma truba će se uskoro oglasiti, a naša dužnost je da imamo u vidu širu sliku.

Spoznajte da je patnja privremena. Jedna od najvećih teoloških kontroverzi tiče se teodiceje, što je reč skovana da bi se opisalo nastojanje da se razume istovremeno postojanje dobrog Boga i zlog sveta. Božji karakter je čista ljubav, a ljubav zahteva rizik. Bog je preuzeo rizik kad je stvorio ljude, znajući da oni mogu pasti u iskušenje i da će to konačno i učiniti. Pa ipak, zahvaljujući Njegovoj žrtvi na krstu, doći će dan kad će patnja prestati (1. Korinćanima 15,54.55). Priča o sedam truba nije kraj, već nastavak priče o Božjoj ljubavi koja se ispoljavala tokom istorije.

Govorite onima oko sebe o Njegovom delovanju u istoriji. Da li imate prijatelje koji su zabrinuti onim lošim što vide da se događa oko njih? Odvojte vreme da im govorite o tome kako je Bog delovao u vašem ličnom životu, kako u njihovom, a kako u istoriji. Ohrabrite svoje drugove da veruju Bogu da će se sedma truba oglasiti i da će On ispraviti sve nepravde.  

**Odgovorite**

`1. Na koje praktične načine možemo posmatrati svetske događaje Božjim očima?`

`2.	Kako biste nekom prijatelju izneli svoj odgovor na pitanje zašto Bog dopušta patnje?`

*Džejson Miler, Silver Spring, Merilend, SAD*

_________
*	History – His Story (istorija – Njegova priča) – igra reči na engleskom
