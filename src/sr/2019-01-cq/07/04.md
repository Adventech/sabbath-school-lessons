---
title:  Trube u jevrejskoj svakodnevnoj službi
date:   12/02/2019
---

### Dokaz (4. Mojsijeva10,1-10; Otkrivenje 8,2-5)

Uvod u sedam truba iz teksta Otkrivenje 8,2-5 neobično podseća na Tamid (svakodnevnu službu prinošenja žrtava u jevrejskom hramu). Svakog jutra, sveštenik bi napunio kadionicu tamjanom i ugljevljem sa žrtvenog oltara. Zatim bi tu kadionicu odneo do zlatnog kadionog oltara unutar Svetinje. Na kraju službe, ostali sveštenici bi zasvirali u trube.

U starozavetnom periodu, trube su bile važan sastavni deo životne svakodnevice u Izraelu. One su pratile zajedničke molitve Božjeg naroda, i okupljale Izraelce da bi se suprotstavili svojim tlačiteljima. U 10. poglavlju 4. Mojsijeve navode se različite prilike u kojima su se trube oglašavale. Ponekad su služile da se sazove zbor, a ponekad da se najavi polazak na put. Različite grupe bile su sazivane različitim zvucima. Na primer, jedno trubljenje bilo je za knezove, dok je zavijajući zvuk bio za ceo izraelski logor. Trube su koristili različiti svirači u različitim prilikama. Ponekad su na tom instrumentu svirali sveštenici. U drugim prilikama, on je korišćen u ratu.

U tekstu 4. Mojsijeva 10,8-10, Bog kaže da se na zvuk trube On priseća svog naroda. Kroz čitav Stari zavet, Bog koristi sliku truba udruženih s molitvama da bi najavio izbavljenje svog naroda od ugnjetača. Dva takva primera su izbavljenje Jude od Izraela (2. Dnevnika 13,13-15) i pobeda Izraela nad Jerihonom (Isus Navin 6,20).

Bog takođe koristi trube kao upozorenje. U Otkrivenju, oglašeno je upozorenje ili uzbuna zbog suda koji će nastupiti kad se svakodnevna služba u Svetinji završi. Nakon truba, treba da otpočne godišnja služba koja se odvija u Svetinji nad svetinjama. Te trube ne oglašavaju pobedu, već pozivaju narod da se preispita, pokaje i moli Bogu za spasenje! Tekst  Joil 2,1 glasi: »Trubite u trubu na Sionu, i vičite na svetoj gori mojoj, neka drkću svi stanovnici zemaljski, jer ide dan Gospodnji, jer je blizu.«

Baš kao što su trube i molitve dovodile do toga da se Bog seti Izraelovog stradanja, ovi prizori iz Otkrivenja navode Boga da se osveti progoniteljima hrišćanske crkve. Slikoviti opisi u tekstovima od 8. do 11. poglavlja Otkrivenja označavaju doslovne istorijske događaje koji su otpočeli u Jovanovo vreme i trajaće do Hristovog drugog dolaska. Tu možemo videti delovanje Božje moćne ruke tokom istorije, koje otkriva Njegovu mržnju prema zlu i činjenicu da se On seća svog naroda.  

**Odgovorite**

`1.	Da li ste se ikad osećali kao da vaše molitve ne idu dalje od plafona? Kakvu nadu vam  pružaju ovi tekstovi?`

`2.	Deseto poglavlje 4. Mojsijeve pokazuje da su trube označavale važne događaje vezane i za svakodnevni i za godišnji ritam jevrejskog naroda. Koje su neke od »truba« u vašem ličnom hodanju sa Bogom?`

*Džonatan Viler, Stanford, Kalifornija, SAD*
