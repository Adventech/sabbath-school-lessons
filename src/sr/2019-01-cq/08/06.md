---
title:  Moje oružje protiv neprijatelja
date:   21/02/2019
---

### Mišljenje (Otkrivenje 12,17)

Nedavno sam slušao jednog penzionisanog general-majora iz moje zemlje dok je objašnjavao kako je razoružao hiljade pobunjenih omladinaca u okviru jedne mirovne misije u Liberiji. Zanimljivo, u jednom trenutku je rekao da nije nosio oružje svaki put kad bi se susreo s pobunjenicima. Pitao sam se kako je uspeo da obavlja svoje dužnosti, a da pobunjenici ne bace krivicu na njega.  

Svako ko se borio u ratu zna da vojnici moraju da nose odgovarajuće oružje. Kad je sotona izgubio rat na nebu, bio je zbačen ovde na zemlju. Nakon toga, on je ušao u rat sa onima »koji se drže Božijih zapovesti i imaju Isusovo svedočanstvo« (Otkrivenje 12,17, SSP). Kao Hristov sledbenik, ja sam svestan tog rata.

Da bih se zaštitio od sotone, suprotstavio njegovim beskrajnim prevarama, i uspešno borio u ratu, potrebno mi je efikasno oružje. Prvo oružje koje imam je Jagnjetova krv. Hristos je prolio svoju krv na krstu da bi me spasao. Njegova smrt mi daje sigurnost da su mi gresi oprošteni (Rimljanima 8,31-34). Da, ja sam grešnik, ali sotona, moj tužitelj, trebalo bi da zna da me Jagnjetova krv pokriva. Moji gresi su prikovani za krst sa Golgote i Bog me više ne drži odgovornim za njih. Osim toga, Jagnjetova krv mi daje moć da prevaziđem svaku zamku koju bi sotona mogao da mi postavi.  

Moje drugo oružje je svedočanstvo Isusa Hrista. To oružje ima veze s mojim rečima i postupcima. Mi smo pozvani da budemo svetlost i so ovom svetu (Matej 5,13-16). Od nas kao takvih očekuje se da dopustimo svojoj svetlosti da sija preko naših reči i postupaka. Objavljujući Hristovo svedočanstvo svetu mi osvajamo sotoninu teritoriju, a to je ono što njega plaši. Hristovo svedočanstvo je moćno, neosporno, i ono menja život.  

Treće oružje koje imam protiv neprijatelja je duh samoodricanja. Biblija uči da su zaklani sveti (iz petog pečata) bili spremni da se odreknu svega radi Hrista. Odrekli su se svojih imanja, svoje reputacije, pa čak i svog života. Ako budemo išli stopama tih svetih ljudi, bićemo spremni radije da umremo nego da se pokažemo nevernim svom Spasitelju. Samoodricanje je Hristova vrlina koju moramo prihvatiti ako hoćemo da savladamo đavola i trijumfujemo sa Hristom.  

**Odgovorite**

`1.	Navedite neke od stvari kojih se moramo odreći da bismo bili verni Hristu. `

`2.	Šta možemo naučiti na osnovu života zaklanih svetaca, kao što je bio Stefan, a što nam može pomoći da zadobijemo pobedu u ratu koji trenutno vodimo?`

*Sajlas Onjango, Dagoreti, Najrobi, Kenija*
