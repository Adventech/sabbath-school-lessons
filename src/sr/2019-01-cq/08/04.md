---
title:  Prikladni opisi
date:   19/02/2019
---

### Svedočanstvo (Otkrivenje 12,1-5)

»Dete rođeno crkvi koja je čeznula za Njim i željno Ga iščekivala bio je naš predivni Spasitelj, koji će uskoro gvozdenom palicom vladati narodima. Irod nije uspeo da Ga ubije, udružene sile zemlje i pakla nisu Ga mogle nadvladati, i premda je jedno vreme zadržan pod vlašću groba, pokidao je njegove okrutne sveze, prokrčio put života za čovečanstvo, i došao do Boga i Njegovog prestola. Vazneo se na nebo pred očima svojih učenika ostavljajući njima, kao i nama, obećanje da će ponovo doći.«<sup>1</sup>

Sotona se radovao Hristovoj misiji na zemlji kao svojoj poslednjoj prilici da osujeti plan spasenja. Prilazio je Hristu sa skoro neodoljivim iskušenjima, pokušavao da Ga ubije tokom Njegove službe, a kad je uspeo da Ga položi u grob, uložio je sve napore, zlobno likujući, da Ga tu i zadrži. Međutim, iz svakog tog susreta, Božji Sin je izašao kao pobednik, a svojim odanim sledbenicima uputio je ovo blaženo obećanje: »’Pobedniku ću dati da sa mnom sedne na moj presto, kao što sam i ja pobedio i seo sa svojim Ocem na njegov presto’« (Otkrivenje 3,21, SSP).

»I ponovo, izgleda da postoji izvestan broj primera u kojima se o sotoni govori kao o poraženom i odbačenom. Jedan od njih je njegovo prvo zbacivanje s neba, drugi, kada ga je Hristos pobedio prilikom svog prvog dolaska, a postojaće još jedan u budućnosti, kad bude bačen u bezdan i svezan na hiljadu godina. U svakoj od tih prilika vidimo kako se njegova moć postepeno sve više ograničava. Pri svakom narednom sukobu, on pada za stepen niže.«<sup>2</sup>

»Ako je ispravno viđenje da smo već došli do generacije koja će biti svedok završnih prizora na zemlji, taj rat protiv istine ne može biti daleko u budućnosti... Ostatak se karakteriše time što drži zapovesti Božje i ima svedočanstvo Isusa Hrista.«<sup>3</sup>

**Odgovorite**

`1.	Kako možemo održati Božje zapovesti u veri i praksi?`

*Brenda Kurema, Tika, Kenija*
_________
<sup>1</sup>	Uriah Smith, Daniel and the Revelation, p. 549.
<sup>2</sup>	Ibid., p. 551.
<sup>3</sup>	Ibid., p. 557.
