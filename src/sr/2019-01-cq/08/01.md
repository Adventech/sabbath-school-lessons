---
title:  Naš neprijatelj
date:   16/02/2019
---

> <p>Tekst za pamćenje</p>
> »Oni ga pobediše Jagnjetovom krvlju i rečju svoga svedočanstva. Nisu voleli svoj život toliko da bi ustuknuli pred smrću.« (Otkrivenje 12,11, SSP)

### Uvod (1. Mojsijeva 3,15)

Jedno istraživanje koje je 2009. godine sprovela grupa Barna pokazalo je da 40% ispitanih hrišćana smatra da sotona »nije živo biće već samo simbol zla«.<sup>1</sup>

Nije li tužno što tako mnogo hrišćana ne veruje da sotona uopšte postoji? Četvoro od desetoro ljudi nije mali broj. Biblija upozorava da je sotona stvaran. Božja Reč prikazuje đavola kao izuzetno moćno biće koje hrišćani moraju ozbiljno da shvate. On je prisutan od 1. Mojsijeve do Otkrivenja.

U tekstu 1. Mojsijeva 3,15 čitamo o kletvi bačenoj na tog neprijatelja nakon velike prevare u Edemskom vrtu. U Novom zavetu, Pavle upozorava da naša borba sa sotonom nije protiv krvi i tela, već »protiv poglavarstava, protiv vlasti, protiv vladara ovog mračnog sveta i protiv zlih duhovnih sila na nebesima« (Efescima 6,12, SSP).

Svet u kome živimo često je zastrašujući, hladan, mračan i neprijateljski nastrojen. To su samo neki od pokazatelja da sotona zaista postoji i da on ima neke veze sa svim tim što se dešava oko nas. Kao hrišćani koji žive u ovo vreme, trebalo bi da poznajemo tog neprijatelja da ne bismo upali u njegove zamke.  

Biblija detaljno izlaže Božja obećanja, Njegove planove i ciljeve za Njegovu decu. S druge strane, Božja Reč takođe uči o poreklu neprijatelja, sotone, o tome šta on trenutno radi i kako možemo izbeći njegove zamke. Prema tekstu Jezekilj 28,15, Lucifer je stvoren savršen, baš kao i svako drugo anđeosko biće. Njegovo ime značilo je »Zvezda Danica« ili »Svetlonoša«.

Bog je Luciferu odredio zadatak da služi čovečanstvu donoseći svetlost i istinu na ovaj svet. Međutim, on je odlučio da postane sotona – Božji neprijatelj. Biblija, preko proroka Isaije, otkriva da se Lucifer pobunio protiv Boga. Sam je sebi dao pravo da radi nasuprot Božjim principima. Tako je doneo haos i uništenje čovečanstvu, nameravajući da osujeti Božje ciljeve.

Dok se ovaj svet bliži svom kraju, sotona i te kako dobro zna da se nalazi u završnoj etapi svoje borbe da obmane Božju decu. Zato on koristi svako raspoloživo sredstvo da bi postigao sopstvene ciljeve. Međutim, kao Božja deca, mi imamo uverenje da je sotona pobeđeni neprijatelj. Ove sedmice, naše proučavanje usredsrediće se na to kako mi, zahvaljujući Božjoj ljubavi i zaštiti, možemo izbeći prevare neprijatelja pred sam završetak vremena.

*En Akot, Pajplajn, Najrobi, Kenija*
_________
<sup>1</sup>	https://bit.ly/2A5MwMd/
