---
title:  Pobeđeni neprijatelj
date:   18/02/2019
---

### Logos (2. Solunjanima 2,8-12; Otkrivenje 12,1-5.13.14.17)

**Žena i aždaja (Otkrivenje 12,1-5)**

Tekst Otkrivenje 12,1-5 opisuje namere neprijatelja. Sotona je nameravao da uništi Hrista ovde na zemlji, ali kad mu je taj pokušaj propao, usmerio je svoje napore na crkvu.  

Žena u viziji predstavlja čitavu Božju porodicu. To se odnosi na izraelski narod onako kako je opisan u Starom i Novom zavetu. Žena takođe predstavlja hrišćane, o kojima se kasnije govori kao o ženinom potomstvu.  

Pouka koju možemo izvući iz ove vizije jeste da Bog čuva svoj narod, iako sotona tumara unaokolo, spreman da proždere svako Božje dete. Takođe je važno shvatiti da sotona tu bitku ne vodi sam. Pošto je on u viziji predstavljen kao aždaja, Jovan piše da aždajin rep »povuče trećinu zvezda sa neba i baci ih na zemlju« (Otkrivenje 12,4, SSP).

Sotona ima svoje predstavnike ovde na zemlji, s kojima nastoji da prevari Božju decu i prevede ih na svoju stranu. Međutim, Bog će na osnovu plana spasenja odvesti svoju decu u Obećanu zemlju. To se može postići prihvatanjem Hrista kao ličnog Spasitelja. Neprijatelj je pokušao da uništi Hrista prilikom Njegovog rođenja, tokom Njegove službe i na Golgoti – ali njegovi napori su svaki put propali. Jedino verom u Hrista i poslušnošću Božjim zapovestima i mi možemo poraziti sotonu.

**Rat na zemlji (Otkrivenje 12,13.14)**

Ovaj deo vizije opisuje progonstvo Božjeg naroda na zemlji. Sotona je razjaren zbog crkve i Hristovih sledbenika. On čini sve što je u njegovoj moći da bi ih uništio. Osim toga, neprijatelj je svestan da će, ako uništi crkvu, osujetiti Božji plan i ostvariti svoje sebične ciljeve.  

Međutim, dok sotona bude nastojao da uništi Božji narod, izazivajući bol i nesreće među njima, Božja čudesna ruka biće nad crkvom da bi joj obezbedila sigurnost i zaštitu. Biblija objašnjava da su ženi bila data orlova krila da pobegne u pustinju i izbegne stradanja koja joj priprema sotona.  

Ta vizija sadrži pouku za sve današnje hrišćane – čak i kad se suočavamo sa izazovima u različitim okolnostima, u vezi s našim zdravljem, obrazovanjem, službom i našim porodicama, Bog je uvek s nama na svakom koraku puta da bi nam pružio sigurnost i zaštitu.  

Metafora krila je i ranije korišćena u Bibliji, kad su Izraelci bežali od faraona (2. Mojsijeva 19,4; 5. Mojsijeva 32,11). U ovoj viziji, ona se odnosi na Božju zaštitu nad Njegovom crkvom i Njegovom decom. Poređenje orla, koji može da leti iznad oblaka, i zmije koja gamiže po zemlji, ukazuje na Božju superiornost nad sotonom. Bog je obezbeđivao orlova krila svojoj voljenoj deci kad god su se suočavala s nepovoljnim okolnostima.  

**Ostatak kao meta (Otkrivenje 12,17)**

Rat sa ostatkom predstavlja dalje iskaljivanje sotoninog gneva. On je preduzeo napade na Hrista lično, koji ga je konačno pobedio na krstu. Sa Hrista, sotona je svoj gnev preusmerio na mladu Hristovu crkvu, pokušavajući da uništi hrišćanstvo u začetku. To je dovelo do progonstva i rasejanja učenika i apostola.

Pavle govori o hrišćanima kao o »njegovom potomstvu« (videti Galatima 3,16.29). Prema tome, rat protiv ostatka, nasilje i progonstvo podsticano od sotone predstavljaju ono što bi svaki hrišćanin na zemlji trebalo da očekuje. Međutim, moramo razumeti razliku između pravog i lažnog hrišćanina.  

Jovan piše da se sotona razgnevio na one »koji se drže Božijih zapovesti i imaju Isusovo svedočanstvo« (Otkrivenje 12,17, SSP). To su istinski članovi hrišćanskog tela, a ne oni koji su to samo na rečima.

**Neprijateljeva konačna strategija (2. Solunjanima 2,8-12)**

Znajući da je sud vrlo blizu, sotona sad stavlja u pogon svu svoju silu. On koristi sve vrste lažnih čuda, i svaku prevaru nepravde da bi ljude namamio u večnu smrt. Ipak, trebalo bi zapaziti da sotona, čak ni sa svojom strategijom za poslednje vreme, neće imati uspeha protiv Božjeg naroda.  

Od početka vremena Bog je imao plan da izbavi svoj narod od neprijatelja. Dakle, samo je pitanje vremena kada će on biti uništen slavom Gospodnjeg dolaska. Sotona je u ratu s nama. Iskreni Hristov sledbenik koji živi u ovo vreme mora da strada. Međutim, nagrada za naše stradanje biće večna. U duhovnom ratu s neprijateljem, možemo odneti savršenu pobedu samo ako budemo držali zapovesti Božje i imali svedočanstvo Isusa Hrista.  

**Odgovorite**

`1.	Koji dokazi danas ukazuju na žestoku borbu između sotone i hrišćana? Kako možemo pobediti u toj borbi?`

`2.	Koje resurse možemo upotrebiti da bi nam pomogli da održimo Božje zapovesti i sačuvamo Hristovo svedočanstvo? `

*Selin Kavetsa; Pajplajn, Najrobi, Kenija*
