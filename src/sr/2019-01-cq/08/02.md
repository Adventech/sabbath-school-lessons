---
title:  Začetak sotoninog uticaja
date:   17/02/2019
---

### Dokaz (Otkrivenje 12,9)

Godine 1995, jedan vođa iz moje lokalne crkve imao je priliku da prisustvuje zasedanju Generalne konferencije u Utrehtu u Holandiji. Vratio se naširoko pričajući kako je njegova grupa, po dolasku na aerodrom, srela jednog pijanca koji nije bio u stanju ni sopstveno ime pravilno da izgovori.  

Znam da je moj prijatelj sretao pijane muškarce i žene čak i u sopstvenoj zemlji, ali, nekako, nije očekivao da će nekog takvog sresti tako daleko od kuće. Zapravo, pijanstvo je samo jedan od načina na koji sotona utiče na ovaj svet.  

Potrebno je da upoznamo sotonine osobine i metode kojima se služi, a koji ga čine tako ubedljivim i zavodljivim. U tekstu 2. Korinćanima 11,13 Pavle upozorava hrišćane da se čuvaju onih koji su »lažni apostoli, pritvorni radnici koji se prerušavaju u Hristove apostole« (SSP). To učenje je u skladu sa činjenicom da se Lucifer od anđela svetlosti preobrazio u sotonu, neprijatelja.

U našem društvu danas sotonina dela mogu se videti svuda. Ljudi imaju različito viđenje svrhe življenja, a moralni i duhovni standardi, vrednosti i kvalitet života u stalnom su opadanju. Mnogi veruju i postupaju suprotno onome što Biblija uči. Ali Bog nam je, i pored svega toga, preko Hrista pokazao kako da pobedimo neprijatelja. Ono što saznajemo iz Biblije razlikuje se od onog što vidimo da se dešava oko nas. Razlog tome su laži koje je sotona osmislio za svaku generaciju.  

Od kada je zbačen s neba, sotona je koristio različite metode u iznošenju svojih laži. On se uvukao u nauku, obrazovanje, zabavu, religiju i druge oblasti da bi ostvario svoje ciljeve. Ali Bog je svestan da naš neprijatelj vreba unaokolo, i zato nam je dao potrebne smernice u svojoj božanskoj Reči.  

»Budite trezveni, budno pazite. Vaš protivnik, đavo, kao lav koji riče ide unaokolo tražeći koga da proždre« (1. Petrova 5,8, SSP). Oni koji žive u oblastima nastanjenim opasnim divljim životinjama znaju koje mere predostrožnosti treba preduzeti kako bi izbegli da se suoče s njima. Tekst  Efescima 6,10-18 govori o Božjem oklopu koji moramo staviti na sebe da bismo se zaštitili od neprijatelja.

**Odgovorite**

`1.	Koje biste mere predostrožnosti preduzeli kad bi vas jurila opasna divlja životinja? Kako to možete primeniti na ono što moramo preduzeti da bismo se zaštitili od sotone?`

`2.	Kako se možemo obezbediti da sotona ne uđe u naš duhovni ili moralni prostor?`

*Nobert Kurema, Tika, Kenija*
