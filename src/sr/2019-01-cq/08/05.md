---
title:  "Kako možemo odoleti neprijatelju?"   
date:   20/02/2019
---

### Primena (Otkrivenje 12,11)

U životu postoje odluke koje moramo doneti. Odluke u vezi sa studijama, zaposlenjem, porodicom, načinom trošenja novca, i mnogo čemu drugom. U međuvremenu, sotona je na slobodi i pokušava da nas prevari. Kako onda možemo biti sigurni da ispravno postupamo – i da nas đavo nije zaveo na stranputicu?

U tekstu Otkrivenje 12,11 saznajemo da neprijatelja možemo pobediti jedino »Jagnjetovom krvlju i rečju svoga svedočanstva« (SSP). Hristos je pobedio sotonu i na nebu i na zemlji. Prema tome, naoružani krvlju Jagnjetovom, mi možemo doneti ispravne odluke u skladu s Božjom voljom, možemo primeniti Božju istinu u svakoj situaciji s kojom se srećemo i u vezi sa svakom odlukom koju donosimo.  

Biblija uči da Hristova krv nadjačava sotoninu silu (Otkrivenje 12,11). Sotonine optužbe protiv nas su beskorisne sve dok se mi čistimo Jagnjetovom krvlju. Štaviše, sotona neće zauvek imati moć nad nama. Njegova sudbina je već odlučena, i pre povratka Isusa Hrista.  

Hristos je već platio kaznu za naše grehe. Čak i ako su naši gresi crveni kao crvac, zahvaljujući Hristovoj smrti na krstu možemo se pomiriti s Bogom krvlju Jagnjeta. »U njemu imamo otkupljenje njegovom krvlju, oproštenje prestupa po bogatstvu njegove milosti«  (Efescima 1,7, SSP).

Nije doslovna Hristova krv to što nas čisti i spasava. Njegova smrt na krstu umesto nas, osuda i teret greha koji je On poneo umesto nas – to je ono što nas spasava. A evo šta mi moramo preduzeti da bismo odoleli đavolu:

Budimo svesni cene našeg spasenja: Obično, skupe stvari koje posedujemo najbolje čuvamo i održavamo. Naše spasenje je Hrista koštalo života. On je umro nas radi da bi obezbedio naše spasenje. Zato bi trebalo da činimo sve što je u našoj moći da bismo ostali odani Hristu.   

Budimo neprestano u molitvi: Molitva i zahvaljivanje su odlično oružje protiv đavola. Trebalo bi da ga koristimo sve vreme, u svakoj situaciji.  

Koristimo Bibliju kao vodič: »Od zapovijesti tvojih postadoh razuman; toga radi mrzim na svaki put lažni« (Psalmi 119,104).

**Odgovorite**

`1.	Kako nas đavo optužuje pred Bogom i kako se možemo opravdati uprkos tim optužbama? (videti Jov 2,5; Otkrivenje 12,10)`

*Pejšens Džojner, Kilimani, Najrobi, Kenija*
