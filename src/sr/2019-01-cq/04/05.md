---
title:  Odbrana – objavljivanjem istine
date:   23/01/2019
---

### Primena (Otkrivenje 4,11; Otkrivenje 5,12)

Mi ne zaslužujemo da slušamo Božji glas. Biti negde čak i u zabačenom kutku neba kroz čitavu večnost – to je mnogo više nego što mi zaslužujemo. Pa ipak, On nam priprema raj i radosti kakve ne možemo ni da zamislimo – nasledstvo koje ne propada (1. Petrova 1,3-5).

Živa bića oko Očevog prestola objavljuju da je On svet i dostojan da primi slavu (Otkrivenje 4,11). Pošto je zaklano Jagnje razlomilo pečate, sva nebeska bića uskliknula su da Otac i Jagnje treba da primaju slavu i čast kroz svu večnost (Otkrivenje 5,12). Ta bića su verodostojni svedoci jer žive sa Bogom i Jagnjetom.  

Kad budemo živeli s Njim, i mi ćemo isto tako objavljivati da su Bog i naš Spasitelj sveti i dostojni da prime svu slavu i čast. Tom objavom opravdavamo Njegov karakter pred svetovima među kojima je neprijatelj raširio laž. On šapuće tu laž koja se javlja u raznim vidovima, ali u stvari se svodi na jedno: Bogu se ne može verovati. Kad objavljujemo da je Bog svet, dobar i dostojan hvale, mi branimo Njegov karakter razotkrivajući neprijateljevu laž.

Kako možemo uspešnije braniti Njegov karakter i govoriti svetu da se Njemu može verovati?

Provodite vreme sa Bogom kako bi se Njegov karakter preslikao na vaš karakter. Da li ste kod sebe primetili sklonost da usvajate manire ili uzrečice koje često koristi neki vaš prijatelj s kojim provodite dosta vremena? Isto će se dogoditi i kad počnete da uživate u Božjoj prisutnosti.  

Steknite naviku da se o svemu uvek prvo posavetujete s Bogom. Od izbora odeće do izbora bračnog druga, traženje saveta od Boga i traženje da On ima potpunu kontrolu nad vašim životom osposobiće vas da svedočite o Njegovoj svetosti. On vam nikad neće uskratiti ništa dobro (Psalmi 84,11.12), tako da ćete i sami biti osvedočeni da On za vas bira samo najbolje od najboljeg.  

Slavite Boga čak i kad se vaši planovi ne ostvare. Kad Bog zatvori neka vrata, možemo početi da dovodimo u pitanje Njegove namere prema nama. Baš tada se neprijatelj naročito trudi da vam došapne da Bog nije onakav kakav tvrdi da jeste, i da Mu se ne može verovati. Zato se zahvaljujte Bogu i kad vam planovi propadnu. Možda vas je upravo time poštedeo nepotrebne patnje.  

**Odgovorite**

`1.	Da li je moguće uživati u Gospodu i Njegovoj svetosti ako još uvek žudimo za stvarima ovog sveta? Zašto?`

`2.	Koje su po vama koristi od postepenog otkrivanja Božjeg karaktera?`

*Kim Mačado, Kolumbija, Merilend, SAD*
