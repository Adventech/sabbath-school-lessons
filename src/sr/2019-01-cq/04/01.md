---
title:  Pogled kroz otvorena vrata
date:   19/01/2019
---

> <p>Tekst za pamćenje</p>
> »Pobedniku ću dati da sa mnom sedne na moj presto, kao što sam i ja pobedio i seo sa svojim Ocem na njegov presto.« (Otkrivenje 3,21)

### Uvod (Otkrivenje 4,1)

Zašto su se u davna vremena neki ljudi klanjali drvenim statuama i idolima načinjenim od metala? Uopšte to ne razumem. Mislili su da taj predmet predstavlja duha koji može da im pomogne. »O, Vale, usliši nas!« Želeli su da se mole nečemu što mogu da vide. Ali nisu imali nikakva saznanja o tom bogu, i sve je izgledalo tako uzaludno.

Uporedite to s prizorima iz 4. i 5. poglavlja Otkrivenja. Apostol Jovan opisuje kako je u viziji posetio prestonu dvoranu Boga kome se mi klanjamo. Ograničenost njegove ljudske prirode nije mu dopuštala da taj prizor predstavi u pravom svetlu, ali se ipak svojski potrudio da nam sve to dočara što je bolje moguće.

U odnosu na neke druge delove Otkrivenja, u ovim poglavljima nema mnogo dešavanja. Ona kao da nisu deo narativa koji prati određeni tok. Međutim, ta poglavlja pružaju veoma važan uvid u to kako stvarno izgleda naći se fizički u Božjem prisustvu. Treba pažljivo da posmatramo tu sliku koju nam je sam Bog dao – sliku o sebi i svom Sinu Isusu u svetilištu iz kog Božanstvo deluje.

Stvorite u svom umu sliku trenutaka opisanih u tekstu Dela 1,9-11. Isus se podiže od tla i napušta zemlju, uspinje se i leti natrag ka nebu. U tekstu Otkrivenje 5,6 i dalje, vidimo mesto na koje je On otišao kad nas je napustio, uključujući i detalje o tome gde On stoji i ko je s Njim.

Što se tiče ostalih pojedinosti koje treba da potražimo u ovim poglavljima, poželećete da saznate ko su »starešine« što sede na prestolima koji okružuju Božji presto. I ko su ta četiri živa bića? Zašto ona sve vreme stoje u Božjem prisustvu? Ta bića neprestano slave Boga. Zašto bi to činila? Šta njihovi hvalospevi označavaju? I šta je s tom dugom koja je poput smaragda? U 5. poglavlju čitamo o svitku koji niko nije mogao da otvori i o tome ko ga je na kraju otvorio. Šta taj svitak predstavlja? Otkrijte zašto on ima sedam pečata i šta se dešava kad ga Božji Sin otvori.

Kao što nam uvodni stihovi iz Jevrejima poslanice kažu, Bog nam je od davnina govorio preko proroka. Međutim, 4. i 5. poglavlje Otkrivenja pružaju nam više od poruke. Ona predstavljaju nešto najpribližnije video snimku koji prikazuje kako Bog i Isus izgledaju i šta oni rade. Tu vidimo Božanstvo koje radi u našu korist, i saznajemo zašto Bog zaslužuje naše obožavanje.

*Tim Lejl, Bouvi, Merilend, SAD*
