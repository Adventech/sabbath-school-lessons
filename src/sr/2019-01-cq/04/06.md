---
title:  "Kako je sve čudesno!"
date:   24/01/2019
---

### Mišljenje (Otkrivenje 4,1-11)

»Imajte na umu da se život ne meri po broju naših udaha, već po broju trenutaka koji nam oduzimaju dah!« Taj citat, koji se pripisivao mnogim autorima, pronalazi snažan odjek u meni. Takvi trenuci – trenuci velikog divljenja, čuđenja i nesputane radosti – predstavljaju iskustva koja nas često zateknu nespremne i ostave neizbrisiv trag u našem sećanju.  

Putovanja predstavljaju sjajan način da istražimo svet i upoznamo ljude, a mene lično često ostavljaju u čudu. Bila sam u velikim koncertnim dvoranama, katedralama, muzejima, zgradama vlade, i eklektičkim zdanjima raznih zemalja. U svetu prirode, pažnju mi posebno privlače planine i vodopadi. Fasciniraju me različiti narodi i kulture i često žudim da dođem u bliži dodir s njima i učim o njima.

Ima tako mnogo lepote na ovom svetu! Ali sve je to ipak, shvatila sam, samo delić istinske lepote univerzuma.

Kad razmišljam o Božjoj prestonoj dvorani opisanoj u 4. poglavlju Otkrivenja, zaista zatičem sebe kako ostajem bez reči. Nema ničeg na ovom svetu, ni u prirodi ni među delima ljudskih ruku, što se može uporediti s veličanstvenošću, slavom i čudesnošću tog ogromnog prostora tamo negde u svemiru.  

Presto od dragog kamenja, duga koja deluje kao smaragd, raskošno odeveni pojedinci, bića kakva je teško zamisliti, nebeska muzika i, naravno, čudesna prisutnost Boga Oca.  

Taj Otac, neizmerno moćan i pun blagodati, potvrdio je preko svoje Reči da nas, ljudska bića, smatra svojom najznačajnijom tvorevinom. Bog nas voli i učinio je sve što je u Njegovoj moći da ta svoja draga bića vrati sebi – dajući ljudskom rodu svog Sina, Isusa.

Zahvaljujući Isusu, Njegovoj žrtvi i Njegovoj pobedi, ja i svi koji Ga priznaju kao Gospoda, uvereni smo da ćemo jednog dana moći da se pridružimo Njemu i Ocu na nebu. Videćemo prirodu onakvu kakvom ju je Bog zaista zamislio, i proučavaćemo svemir na način koji još uvek ne možemo ni da pojmimo.

Što je najvažnije, bićemo u odnosu večne ljubavi s našim Tvorcem, Spasiteljem i Prijateljem. Kad sedim i razmišljam o tome, i o svemu što to podrazumeva, jednostavno ostajem bez daha.

*Džulijana Bajoni, Rokvil, Merilend, SAD*
