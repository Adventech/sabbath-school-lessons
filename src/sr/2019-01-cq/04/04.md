---
title:  "»Spasitelj Denkerka«"
date:   22/01/2019
---

### Svedočanstvo (Otkrivenje 5,6)

»O, kad bi svi mogli da vide našeg dragog Spasitelja onakvog kakav jeste – Spasitelj. Neka Njegova ruka povuče u stranu veo koji skriva Njegovu slavu od naših očiju. Tada bi se On pokazao na svom uzvišenom i svetom mestu. Šta vidimo? Svog Spasitelja, ali ne u atmosferi tišine i neaktivnosti. Njega okružuju nebeska inteligentna bića, heruvimi, serafimi i deset hiljada puta deset hiljada anđela.  

Sva ta nebeska bića imaju jedan predmet koji je iznad svih drugih, za koji su intenzivno zainteresovana – a to je Njegova crkva u ovom iskvarenom svetu. Sve te vojske služe Knezu neba i uzdižu Jagnje Božje koje je uzelo na sebe grehe sveta. Oni rade za Hrista po Njegovom nalogu, da bi u potpunosti spasli sve one koji gledaju i veruju u Njega. Ta nebeska bića ubrzavaju svoju misiju, čineći za Hrista ono što su Irod i Pilat činili protiv Njega. Oni se udružuju da bi uzdizali, hvalili i slavili Boga. Stupili su u sveti savez, sjedinjeni velikim i uzvišenim zajedničkim ciljem da pokažu silu, saosećanje, ljubav i slavu raspetog i vaskrslog Spasitelja.«<sup>1</sup>

Vreme je isticalo. Savezničke trupe bile su nasukane u blizini Denkerka u Francuskoj, dok se nemačka vojska približavala. Na suprotnoj obali, unutar razgranate mreže tajnih tunela ispod zidina srednjovekovnog zamka Dover, viceadmiral Bertram Remzi i njegovo osoblje danonoćno su radili u očajničkom pokušaju da spasu svoje trupe pre nego što bude prekasno. Za samo deset dana, uz veoma ograničene resurse, admiral Remzi je postigao nemoguće, organizujući evakuaciju više od 338 hiljada savezničkih vojnika pošto je u velikoj žurbi sastavio »flotu« od stotina ribarskih čamaca, jahti, čamaca za spasavanje i drugih malih plovila.

Ponekad nam može izgledati da je Bog ovaj svet prepustio sebi samom, i da se đavo sprema da odnese pobedu. Međutim, iza scene, Isus neumorno radi na najvećoj misiji spasavanja u istoriji svemira. Svi resursi neba usredsređeni su na jedno – Božji narod. Nije čudo što anđeli kliču: »Dostojno je Jagnje koje je zaklano da primi silu i bogatstvo i mudrost i snagu i čast i slavu i blagoslov!« (Otkrivenje 5,12, SSP)

**Odgovorite**

`1.	Kako nam zemaljsko svetilište pomaže da razumemo šta Isus čini za nas upravo sada? `

`2.	Kako saznanje o tome šta Isus radi u nebeskom svetilištu utiče na naš svakodnevni život?`

*Ketrin Robinson, Silver Spring, Merilend, SAD*
_________
<sup>1</sup>	SDA Bible Commentary, Vol. 7, pp. 967–968.
