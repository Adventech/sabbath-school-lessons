---
title:  Sva slava pripada Njemu
date:   20/01/2019
---

### Dokaz (Otkrivenje 4,4)

Deo Otkrivenja od 1. do 3. poglavlja izgleda relativno jednostavno. Ali, kad stignemo do 4. poglavlja, možda će nam reč »čudno« s vremena na vreme pasti na um. Biće koje izgleda kao jaspis i sard, dvadeset četiri starešine što sede na prestolima unaokolo, četiri živa bića pokrivenih očiju...

Ipak, ono što me je najviše fasciniralo u ovom čudnom poglavlju su dvadeset četiri starešine – neobično je što oni izgledaju tako normalno u poređenju s drugim dosta neobičnijim likovima (Otkrivenje 4,4). Nema sličnosti s dragim kamenjem, nemaju osobine himera, nemaju vidokrug od 360˚. Samo belu odeću, zlatne krune i dvadeset četiri prestola. Ko su te starešine? Šta one predstavljaju? Koja je njihova uloga?

U Svetom pismu i jevrejskoj tradiciji nema nikakvih naznaka da bi anđeli mogli da preuzmu zvanje starešine. A opet, oba ta izvora upućuju na ljude kao starešine. Te starešine iz Otkrivenja takođe sede na prestolima, što nameće zaključak da oni dele Božji presto, dok se anđeli obično opisuju kao oni koji stoje u Božjem prisustvu. Bele haljine tih starešina i pobedničke krune (ili venci) karakterišu svete koji su pobedili (videti Otkrivenje 3,4.5; Jakov 1,12). Sve te činjenice navode na zaključak da dvadeset četiri starešine nisu anđeli već ljudi. Starešine su, prema tome, simbol samog čovečanstva, to jest, onih koji su doživeli spasenje.  

Broj starešina takođe je simboličan. Broj dvanaest često predstavlja puninu. Dvanaest Izraelovih plemena simbolizuju Božji narod u Starom zavetu, dok dvanaest apostola simbolišu Njegov narod u novozavetnom periodu. A u Novom Jerusalimu postoji dvanaest kapija za svako od dvanaest Izraelovih plemena, i dvanaest temelja za svakog od dvanaest apostola (Otkrivenje 21,12-14).

Zajedno sa četiri živa bića i nebeskom vojskom, dvadeset četiri starešine učestvuju u slavljenju Boga. Oni bacaju svoje pobedničke krune pred Njegove noge, priznajući da svoju duhovnu pobedu u potpunosti duguju Bogu. Oni slave Oca kao Jedinog koji je dostojan obožavanja jer je On sve stvorio i sve održava. A u 5. poglavlju, njihov slavopoj proširuje se i na Isusa jer je On, kao Spasitelj čovečanstva, jedini dostojan da otvori svitak.

Dvadeset četiri starešine podsećaju nas na suštinski cilj koji imamo kao ljudska bića – da odajemo slavu i čast svom Tvorcu i Spasitelju (Otkrivenje 14,7). A koliko toga što činimo zaista donosi slavu Onome koji nas je doveo u postojanje i dao svoj život za nas? Razmislite šta Bog realno predstavlja za vas i dopustite Mu da vas oduševi tako da padnete na kolena klanjajući se i slaveći Ga.

**Odgovorite**

`1.	Koje oblasti vašeg života donose više slave vama nego Bogu?`

`2.	Kako možete dati slavu Bogu kao svom Tvorcu i Spasitelju?`

*Čelsi Tajler, Vestminster, Merilend, SAD*
