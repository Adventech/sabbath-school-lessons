---
title:  Onaj koji uzima svitak i lomi pečate
date:   21/01/2019
---

### Logos (1. O carevima 8,62-66; Isaija 6,18; Jezekilj 1; Jevrejima 10,1-18; Otkrivenje 4;5)

Veličanstveni sjaj neba dolazi u potpunosti do izražaja u 4. i 5. poglavlju Otkrivenja. Ti tekstovi nas, takođe, uvode u samo središte nebeskog plana spasenja. Nalazimo se u Božjoj prestonoj dvorani, gde se Isus vratio posle ljudske odiseje tokom koje je teret sudbine čitavog čovečanstva pao na Njegova bolna pleća. Stojimo u čudu gledajući ostale stanovnike neba koji takođe bez daha posmatraju zapanjujuće završne događaje u okviru nebeskog plana spasenja. Vidimo zveri, stakleno more, dugu od koje zastaje dah i mnoga druga zadivljujuća obeležja Božjeg karaktera, stvaranja i spasenja.  

**Gde sam to već video? (Jevrejima 4,14-16)**

Za Isusa se baš i ne može reći da je bio izgubljeni sin, ali Njegov povratak na nebo nakon (uspešne) ovozemaljske odiseje bio je obeležen velikom svečanošću. Na kraju krajeva, bio je to početak Njegove nebeske službe, trenutak kad je postao naša direktna veza sa svim obiljem i spasonosnim blagodatima neba (Jevrejima 4,14-16). Nijedno jagnje više neće biti zaklano zbog ljudskih greha. Jagnje Božje žrtvovano je jedanput za sve!

Okruženje u kom se odvijaju prizori iz 4. i 5. poglavlja Otkrivenja predstavlja »polaznu tačku« našeg konačnog spasenja – a to je sama Božja prestona dvorana. Glavne scene obiluju simbolikom svetilišta. U naročitom smislu, ta poglavlja podsećaju na posvećenje Solomonovog hrama (1. O carevima 8,62-66). Još jedna jasna aluzija na sistem ovozemaljskog svetilišta nalazi se u tekstu Otkrivenje 4,6-8. Četiri živa bića koja se ovde pominju pronalaze svoju paralelu u tekstu 1. O carevima 6,23-28. A šta je sa 24 starešine? Neki smatraju da su to ljudi koji su vaskrsli zajedno sa Isusom (videti Matej 27,52.53; Efescima 4,8). Međutim, postoji i druga mogućnost. Kako se ispostavlja, u starozavetnom svetilištu postojala su 24 reda sveštenika (1. Dnevnika 24,1-19). Tih dvadeset četvorica nebeskih starešina odlučno stupaju na scenu u tekstu Otkrivenje 4,9-11. Tu ih vidimo kako padaju na kolena, bacaju svoje krune pred Isusove noge, i pevaju moćan slavopoj vrhovnom Prvosvešteniku! Bilo bi dobro da sledimo njihov primer dok imamo priliku.  

Teško je zaobići »životinje« o kojima govori Otkrivenje 4,6-9, gde vidimo četiri stvorenja koja podsećaju na »životinje« opisane u tekstu Jezekilj 1,5-26. Što se tiče njihovih šest krila, pogledajte tekst Isaija 6,2. Kad je reč o biblijskim simbolima, krila obično ukazuju na »brzinu kojom Božji nebeski glasnici izvršavaju svoje zadatke«.<sup>1</sup> Uzgred rečeno, neki komentatori povezuju »oči« tih stvorenja s jevrejskim izrazom za bistrinu, što bi takođe moglo da se odnosi na inteligenciju.  

Sve dosad navedeno predstavlja samo nekoliko zapanjujućih sličnosti sa službama u zemaljskom svetilištu i starozavetnim spisima. Što više čitate, postaje vam sve jasnije da se sve to odvija po božanskom  nacrtu.  

**A šta je s tim svitkom? (Otkrivenje 5,1-8)**

Da li ste ikad imali teglu nečega koju niste mogli da otvorite bez velikog napora? Te stvari se fabrički veoma snažno zaptivaju! A zamislite tek šta znači otvoriti nešto što je zapečaćeno božanskom rukom! Upravo to se desilo sa svitkom pomenutim u tekstu Otkrivenje 5,1-8. Niko nije mogao da razlomi njegovih sedam pečata – sve dok pobedonosno i dostojno Jagnje, Isus, nije zauzelo svoje mesto u nebeskoj prestonoj dvorani. Zašto samo Isus? Zašto? Zato što je On jedina Osoba s punomoćjem potrebnim da bi se spasilo čovečanstvo!

Da se vratimo našoj temi posvećenja i simbolizma svetinje. »U drevnom Izraelu, kad god bi novi car stupio na presto, bilo bi mu uručeno ’svedočanstvo’ (doslovno: ’svitak zaveta’).«<sup>2</sup> Drugim rečima, kao i mnogo toga drugog u ovim poglavljima Otkrivenja, scena sa svitkom takođe je zasnovana na simbolima svetilišta. Svitak koji je tu trebalo otvoriti predstavlja celokupnu istoriju spasenja, kao što će se jasno videti u nekoliko narednih poglavlja Otkrivenja.<sup>3</sup> Kao da slamanje svakog pečata na tom svitku postavlja novu pozornicu za odvijajanje različitih prizora od kojih zastaje dah. 

Dramatičnost povezana sa ovim odeljkom Otkrivenja teško da se može prenaglasiti. Autor knjige Jovan je u suzama (Otkrivenje 4). Ali zašto on plače? Zato što je čitavo zrelo doba svog života proveo služeći Spasitelju i podupirući Njegovu misiju. Ako se ikad zapitao da li je sve to vredno truda, sada je Jovan znao da je sve to istina. Video je sve – od krvavog krsta do kristalnog mora – i to ga je ostavilo bez daha. Možda će se to isto dogoditi i vama.

**Odgovorite**

`1.	Zašto su 4. i 5. poglavlje ključni za razumevanje Otkrivenja?`

`2.	Šta biste rekli nekome ko smatra da je Stari zavet uglavnom nebitan za »novozavetne hrišćane«?`

`3.	Koji su po vama neki od najuspešnijih načina za objavljivanje ponekad tako kompleksne poruke Otkrivenja? `

*Rendi Fišel, Smitsburg, Merilend, SAD*

_________
<sup>1</sup>	Seventh-day Adventist Bible Commentary (Washington, DC: Review and Herald Publishing Association, 1957) p. 768.
<sup>2</sup>	Seth Pierce, What We Believe: Prophecies of Revelation for Teens (Nampa, Idaho: Pacific Press Publishing Association, 2013), p. 92.
<sup>3</sup>	Additional resource used: Jon Paulien, The Deep Things of God (Hagerstown, Maryland: Review and Herald Publishing Association, 2004).
