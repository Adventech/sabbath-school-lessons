---
title:  Slavljenje Boga u Opustošenoj zemlji
date:   09/03/2019
---

> <p>Tekst za pamćenje</p>
> »Ko se neće pobojati tebe, Gospode, i proslaviti ime tvoje? Jer si ti jedan svet; jer će svi neznabošci doći i pokloniti se pred tobom; jer se tvoji sudovi javiše.« (Otkrivenje 15,4)

### Uvod (Otkrivenje 15,4)

Dobrodošli u »Opustošenu zemlju« iz 15. i 16. poglavlja Otkrivenja. Ono što poglavlja o Opustošenoj zemlji čini tako neobičnim jeste način na koji ona izazivaju našu maštu i prkose joj. Bez sumnje, kad bude poslao sedam poslednjih zala, Bog će konačno dati odrešene ruke nebeskom »kaznenom odredu«, zar ne? Dakle, možemo očekivati eksplozije. Možemo očekivati artiljerijsku paljbu asteroida.  

Ono što nalazimo u Opustošenoj zemlji toliko je drugačije. Oni koji očekuju zombije ili  postapokaliptičke pustoši moraće da čekaju do Otkrivenja 20, jer je sve u vezi sa sedam poslednjih zala obavijeno simbolikom bogosluženja. A to deluje potpuno neumesno.

Anđeli koji nose zla dolaze iz svetinje nad svetinjama u nebeskom hramu – iz samog Božjeg prisustva (Otkrivenje 15,5.6). Obučeni su u belu, svešteničku odeću. Hram je ispunjen Božjom slavom dok iskupljeni slave Božja »pravedna dela« i pitaju se: »Ko da te se ne boji, Gospode, i da ne slavi tvoje ime« (Otkrivenje 15,4, SSP)? Nakon što je reke pretvorio u krv, treći anđeo takođe zastaje da bi slavio Boga: »Pravedan si... što si ovako presudio« (Otkrivenje 16,5, SSP).

Čudno je što se u vezi sa izlivanjem tih zala zapravo više govori o slavljenju Boga nego o samom zlu. Kako to da najmračniji trenutak na zemlji izgleda tako blistavo i sveto na nebu?

Da sam ja opisivao tu scenu, predstavio bih Boga kako u tišini otpušta anđele s neba, komentarišući kako Mu je u tom trenutku potrebno da bude sam. Prigušio bi sva svetla pre nego što bi se suočio sa svojom buntovnom decom ovde dole. Čitava ta stravična priča o izlivanju zala svela bi se na jednu suzu što se kotrlja niz Njegovo lice. Tada, tek tada, On bi ispružio ruku. Pa  ipak, pre nego što bi smogao snage da ovaj svet osudi na smrt, morao bi da skrene pogled. To nikad nije bilo deo Njegovog plana.

Tako bih ja opisao tu scenu – kao svečano, netipično, nevoljno izvršenje pravde. Ali, nikad ne bih uspeo to da zamislim kao vreme bogosluženja. To što anđeli pevaju dok svet gori kao da potpiruje predrasude kritičara hrišćanstva.

Ipak, pogledajmo pobliže to bogosluženje: Nebo slavi Boga jer se konačno ostvaruje pravda za koju su se mnogi tako dugo molili. Anđeo koji je vode pretvorio u krv kaže da je Bog pravedan jer »oni su prolili krv svetih ljudi i proroka pa si im dao da piju krv, kao što i zaslužuju« (Otkrivenje 16,6, SSP). Ta zla označavaju kraj Božjeg dugog trpljenja greha. On više neće tolerisati ubistva. Neće više morati da posmatra kako Njegova deca bivaju silovana, unakažena, ili ubijana od strane pijanih vozača. Ti vekovi usamljenosti bili su ispunjeni krvlju. Kako god da tumačimo ta zla (doslovno ili figurativno), njihov cilj je jasan: Bog je završio za zlom.

*Metju Lusio, Peorija, Ilinois, SAD*
