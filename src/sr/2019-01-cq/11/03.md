---
title:  Božje neobično delo
date:   11/03/2019
---

### Svedočanstvo (Jezekilj 33,11)

»Za našeg milostivog Boga delo kažnjavanja je neobično delo. ’Tako bio ja živ, govori Gospod, Gospod, nije mi milo da umre bezbožnik’ (Jezekilj 33,11). Gospod je ’milostiv, žalostiv, spor na gnev, i obilan milosrđem i istinom... oprašta bezakonja i nepravde i grehe’. Ipak, ’nikako ne pravda krivca’ (2. Mojsijeva 34,6.7). ’Bog milostiv, žalostiv, spor na gnev i obilan milosrđem i istinom... koji ne pravda krivoga’ (Naum 1,3). On će strašnim pravednim kaznama odbraniti autoritet svog pogaženog Zakona. Oštrina kazne koja čeka prestupnika može se oceniti i prema Gospodnjem oklevanju da je izvrši. Narod s kojim je imao toliko strpljenja, i koga neće udariti sve dok se na Njegovom računu ne navrši mera njegovog bezakonja, konačno će ispiti čašu božanskog gneva nepomešanog s milošću.«<sup>1</sup>

»Pravedni Bog nije poštedeo svog Sina... Celokupan dug zbog prestupanja Božjeg zakona naplaćen je od našeg Posrednika. Zahtevalo se potpuno poravnanje. Kako su prikladne reči proroka Isaije: ’Gospodu bi volja da ga bije, i dade ga na muke’. Njegova duša bila je učinjena ’žrtvom za greh’. ’On bi ranjen za naše prijestupe, izbijen za naša bezakonja; kar bješe na njemu našega mira radi, i ranom njegovom mi se iscijelismo’ (Isaija 53,10.5).

Isus je pretrpeo maksimalnu kaznu zakona zbog naših prestupa i pravda je u potpunosti zadovoljena. Zakon nije ukinut, nije izgubio nijednu jotu svoje sile. Umesto toga, on je zadržao svoje puno dostojanstvo, a Hristova smrt na krstu svedoči o njegovoj nepromenljivosti. Njegovi zahtevi su zadovoljeni, njegov autoritet je očuvan.

Da li je kazna bila ublažena zato što je On bio Božji Sin? Da li su čaše gneva sklonjene od Njega koji je bio učinjen grehom radi nas? Bez ikakvog ublaženja, kazna je pala na našeg božansko-ljudskog Zamenika.  

Slušajte Njegov vapaj: ’Bože moj! Bože moj! Zašto si me ostavio?’ (Marko 15,34). Prema Njemu se postupalo kao prema grešniku, da bi prema nama moglo da se postupa kao prema pravednima, da bi Bog mogao da ostane pravedan, a da ipak opravda grešnika...

Naš jezik je suviše štur da bismo uspeli da dočaramo Božju ljubav. Možemo verovati u nju, možemo joj se radovati, ali je ne možemo dokučiti.«<sup>2</sup>

**Odgovorite**

`1.	Možete li da sagledate Božju ljubav u izlivanju Njegovih sudova?`

`2.	Kako se pripremate da izbegnete sud koji treba uskoro da nastupi?`

*Vesli Onsando, Manor, Teksas, SAD*

_________
<sup>1</sup>	Elen G. Vajt, Velika borba, str. 627 orig.
<sup>2</sup>	Ellen G. White, In Heavenly Places, p. 15.
