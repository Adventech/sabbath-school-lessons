---
title:  Božji gnev – Bol zbog nemerljivog gubitka
date:   10/03/2019
---

### Logos (Otkrivenje 15-16)

Reč »gnev« pojavljuje se 256 puta u engleskom prevodu Biblije King Džejms. Vebsterov rečnik definiše tu reč kao: »1) snažan osvetoljubivi bes ili ogorčenost; ili 2) kaznenu meru za uvredu ili zlodelo – Božju kaznu«.<sup>1</sup> Danas ćemo se usredsrediti na tu drugu definiciju i na činjenicu da se sedam poslednjih zala odnosi na izlive Božjeg gneva kao odgovora na sotonine napade.

**Povlačenje Svetog Duha**

Pavle nas u 1. poglavlju Rimljanima poslanice podseća da se Božji gnev izliva na bezbožne i nepravedne (Rimljanima 1,18). Više puta u tom poglavlju on nam ponavlja šta će se desiti pojedincima koji uporno govore »ne« podsticajima Svetog Duha. Bog ih je »prepustio« željama njihovog srca i ne može da radi s njima. Budući da je On pun obzira i ne nameće svoju ljubav nikome, jedina druga mogućnost jeste da se udalji od njih. Božji gnev je sinonim za neoprostivi greh i činjenicu da On mora da se odvoji od onih koji istrajavaju u svojoj pobuni protiv Onoga ko je izvor života.

**Prvih sedam zala**

Poslednjih sedam zala imaju svoju predsliku u iskustvu izlaska iz Egipta. Preko Mojsija i Arona, faraonu je pruženo više prilika da potčini svoje srce, ali umesto toga kaže nam se da »otvrdnu srce Faraonu, te ih ne posluša kao što bješe kazao Gospod« (2. Mojsijeva 8,19). Faraonov prkos je sušta suprotnost onome kako će pripadnici Božje crkve poslednjeg vremena reagovati. Oni veruju u evanđelje (Otkrivenje 15,3). Oni pevaju pesmu Mojsijevu jer su, poput Izraelaca koji su svoje oslobođenje od surovog faraona proslavljali pesmom, i sami izbavljeni od tlačiteljskog režima Božjeg neprijatelja.  

**Zauvek izgubljeni raj**

Sedam poslednjih zala opisuje šta će se dogoditi onima koji u potpunosti odbace evanđelje – život, smrt i vaskrsenje našeg pashalnog Jagnjeta, Isusa Hrista. Budući da odbijaju svetlost, oni potpadaju pod sud (Jovan 3,19). Oni će biti mučeni »gorućim sumporom pred svetim anđelima« (SSP), ne zato što je Bog zao ili sadistički raspoložen, već zbog Božje pravde prisutne u Njegovom narodu. Nasuprot tami greha, Hristova svetlost biće poput užarenog ognja, koji će osuditi izgubljene zbog njihovih greha. Da, doći će do fizičke manifestacije razaranja, ali sve je to posledica iskvarenog duhovnog stanja.

Svaka činija/posuda/čaša gneva koja se izliva pokazuje nam kako duboko izgubljeni doživljavaju osudu. Prve četiri čaše govore nam da nekima teret nerazrešenih greha postaje kao »gadni i bolni čirevi« (Otkrivenje 16,2, SSP). Kakvim god ljudskim sredstvima, poput Egipćana, pokušavali da otklone bolesno stanje do kog dovodi greh, oni to ne mogu. Od strane drugih, Hristos je odbačen kao »mrtav čovek«, bez života i sile. Oni gube pravo da ikad budu obnovljeni u Božje obličje, kao »duše žive«. Oni koji su odlučno odbacili evanđelje prolivajući »krv svetih ljudi i proroka« sada očajavaju dok im se propast približava. Čak i oni koji su se izjašnjavali kao verni, ali su pogrešno predstavljali Isusovo ime, doživeće istu sudbinu. Oni su »proklinjali ime Boga... ali se ne pokajaše niti mu dadoše slavu« (Otkrivenje 16,9, SSP).

Možete li da vidite zašto je Bog ljut? Otac, Sin i Duh nisu samo beskrajno ožalošćeni zbog onih koji će za svu večnost izgubiti Novu Zemlju. Bog je veoma ljut na taj sistem koji je pobio Njegovu decu.

Tokom petog i šestog zla, On je spreman da stupi u akciju time što će izliti svoje čaše gneva na lažno trojstvo: aždaju, zver i lažnog proroka. Kao što je Kir Veliki nekada porobio Vavilon skrenuvši tok reke Eufrat izvan grada, postaće jasno da će Isus, Živa Voda, i svi blagoslovi koje je On nekad nudio besplatno, sada biti izvan domašaja. Carstvo neprijatelja će presušiti i propasti. Svako će se utvrditi u svojoj odluci, ali sotona će iskoristiti tu poslednju priliku da produbi prevaru. Kao što žaba hvata svoj plen jezikom, sotona će nastaviti da govori laži kako bi zarobio izgubljene i postrojio ih, po poslednji put, protiv nebeskog carstva.  

**Blago onome koji straži**

Konačno, u petnaestom stihu, Isus nas uverava da su izgubljeni ti koji će biti zatečeni nespremni kada On bude iznenada došao kao lupež. Upućena nam je otrežnjujuća opomena da čuvamo svoje haljine, satkane ne od platna, već od Njegove pravednosti, da ne bismo doživeli istu sudbinu kao oni koji su ostavljeni u ogoljenom, palom stanju bez Hrista. Sotona može pokušati da iskoristi našu ljudsku slabost i nametne nam osećaj krivice zbog naše prošlosti, ali mi možemo biti sigurni da nas je Isus izbavio. Neka bi Bog učinio da se držimo životodavne sile večnog evanđelja, kako nikad ne bismo morali da doživimo potpunu odvojenost od Boga – da ne okusimo tu gorku čašu koju je Hristos već ispio nas radi.  

**Odgovorite**

`1.	U čemu je razlika između ljudskog i Božjeg gneva?`

`2.	Koje još sličnosti možete da zapazite između zala u Egiptu i poslednjih sedam zala?`

`3.	Kako možemo izbeći da budemo među onima na koje će se izliti sedam poslednih zala?`

*Endrju Kerol, Alentaun, Pensilvanija, SAD*

______
<sup>1</sup> https://bit.ly/2S34DsZ
