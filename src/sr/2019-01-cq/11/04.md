---
title:  Radije zapečaćeni
date:   12/03/2019
---

### Dokaz (Otkrivenje 7,1-3; Otkrivenje 14,9.10)

Bog je pravi stručnjak za privlačenje pažnje. Bilo da govori, radi, ili zapoveda prirodi, On je nesumnjivo u stanju da sebe obznani čovečanstvu. Međutim, uprkos toj činjenici, verovatnoća da nam promakne poruka koju Bog ima za nas još uvek je veoma velika.

Tako velika, zapravo, da Otkrivenje 16 opisuje grupu ljudi koja proživljava sedam zala, a još uvek nije spremna da prizna Boga! Kako je to moguće? Moglo bi se čak reći da je to apsurdno! Međutim, učenje lekcija na koje nam Bog sada skreće pažnju, pomoći će nam ne samo da razumemo ko je On, već i da se oslonimo na Njega da upravlja našom budućnošću.

Naučimo da prepustimo kontrolu. Od okretanja točkića na termostatu, do usmeravanja prirodnih procesa u našu korist, čovečanstvo je postalo obuzeto potrebom da kontroliše svaki aspekt života.  Međutim, u stihu Psalmi 37,5 nalazimo savet: »Predaj Gospodu put svoj, i uzdaj se u njega, on će učiniti.« Zato, počnite već sada da tražite od Boga da vam pomogne u donošenju životnih odluka. Iznesite svoja mišljenja i ideje Bogu u molitvi. Da li je to ono što bi Gospod želeo da učinite? Čekajte Njegov odgovor i prepustite se Njegovoj kontroli.

Reakcija na okolnosti koje su van naše kontrole otkriva naš karakter. Da li se brinemo? Da li neprestano sumnjamo i preispitujemo Božju ulogu u upravljanju našim životom? Tekst Jakov 1,2.3 ohrabruje nas da cenimo teškoće u svom životu i da ih prihvatimo kao mogućnost da se suočimo sa često skrivenim nesavršenostima svog karaktera. Kad se budete suočili sa sledećom preprekom u životu, pokušajte da slavite Boga uprkos teškoćama s kojima se susrećete. A onda obratite pažnju na promene u svom držanju. Bog vam neće samo pomoći da prevaziđete prepreke, već će vas naučiti i kako da odgovorite na njih.

Neka vam pređe u naviku da obznanjujete Boga u svom životu. Kroz hvalospeve, pokajanje, molitvu, službu i proučavanje Božje Reči, mi obznanjujemo Božje prisustvo u svom životu. Kad prihvatimo Božje prisustvo kao pojedinci, u stanju smo jasnije da sagledamo kako On deluje u svetu oko nas. Često, nedostatak svesti o Njegovom prisustvu dovodi do toga da, mimo svoje volje, sami sebi stvaramo teškoće. »...Neprestano prinosimo žrtvu zahvalnicu Bogu, plod usana koje ispovedaju njegovo ime« (Jevrejima 13,15, SSP).

**Odgovorite**

`1.	Šta sedam poslednjih zala otkrivaju o onima koji ih trpe?`

`2.	Kad Bog pokušava da privuče ljudsku pažnju, na koje različite načine Mu odgovaramo?`

*Mišel Odinma, Berien Springs, Mičigen, SAD*
