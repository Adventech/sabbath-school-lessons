---
title:  "Kako to da ljubav šalje pošast?"
date:   14/03/2019
---

### Mišljenje (Otkrivenje 16,10.11)

Propovednici su skloni da izbegavaju sedam poslednjih zala kao neku... pošast, da tako kažemo. Mi izbegavamo da govorimo o izlivanju zala jer ona mogu da pokrenu ozbiljna pitanja o Božjem karakteru. Kad je peti anđeo okružio tamom presto zveri, piše da su »ljudi... od bola grizli svoje jezike«. Da budem iskren, moja prva reakcija na to je: »Ko bi želeo da se pokaje i voli Boga koji šalje zlo«?

Deo našeg problema sa Bogom koji šalje zlo je to što očekujemo da On protivreči sebi samom. Mi želimo Boga punog ljubavi, nalik Gandiju, koji se zalaže za nenasilje i u stanju je da se rasplače zbog smrti komarca. Ali, takođe, želimo pravednog Boga, po ugledu na čarobnjaka Gandalfa*, koji predvodi konjicu kako bi uništio naše tlačitelje. Drugim rečima, mi želimo krst bez krvi. Želimo spasenje bez patnje, želimo pakao bez vatre. Želimo pravdu bez kazne.

Pa ipak, kako može Stvoritelj da pobije sve ribe (treće zlo), ili da pregreje sunce (četvrto zlo)? Kako može da nanosi rane sopstvenoj deci? Trebalo bi da pazimo da ne nudimo suviše pojednostavljene odgovore da bismo Boga »izvukli iz škripca«. Postoji razlog što Isaija opisuje Božji sud kao »neobično delo« i »neobičan posao« (Isaija 28,21).

Kad sve to uzmemo u obzir, smatram da postoje tri stvari koje bi trebalo da razumemo u vezi sa izlivanjem zala:

Božji cilj nije da izazove patnju: Bog nije sadista (Jezekilj 33,11). U Knjizi proroka Isaije, Bog obećava da će poslati grad i »potrti lažno utočište« (Isaija 28,17). Drugim rečima, Bog ponekad šalje fizičke sudove da bi potkopao laži na kojima smo izgradili svoj život, kako bismo mogli da ga gradimo na boljoj osnovi.

Božji cilj ovde nije da navede zle da se pokaju: Dvaput nam je rečeno u 16. poglavlju Otkrivenja da su ljudi odbili da se pokaju. Konačna zla, dakle, otkrivaju pred svemirom da je svako ko je hteo da se obrati Bogu to već učinio. Njegova milost više ne bi imala nikakvog uticaja.

Božji cilj je da oslobodi svoj narod: Zla iz Otkrivenja odvijaju se po obrascu zala iz Egipta. U oba slučaja, cilj zala je da se Božji narod oslobodi smrtonosnog stiska ugnjetača. Sotona, kao ni faraon, nikad neće pustiti Božji narod da Mu služi. Krst je to dokazao. Došao je trenutak da sotona i njegovi sledbenici snose posledice svojih dela.

Prijatelji, jedino Bog pun ljubavi pruža pravdu.

**Odgovorite**

`1.	Kako biste odgovorili nekom kritičaru koji kaže da zla dokazuju da je Bog surov?`

`2.	Postoji li neka bolja reč koja bi se mogla upotrebiti osim »zla«? Kako biste vi opisali te sudove?`

*Laura Lusio, Peorija, Ilinois, SAD*

_________
<sup>*	Jedan od glavnih junaka romana Dž. R. R. Tolkina – Hobit, Gospodar prstenova, i dr.</sup>
