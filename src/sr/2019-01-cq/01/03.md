---
title:  "»Zapečaćena knjiga«?"
date:   31/12/2018
---

### Svedočanstvo (Otkrivenje 1,1-3)

»Mnogi se povode za mišlju da je Otkrivenje zapečaćena knjiga i zato ne žele da posvete vreme proučavanju njenih tajni. Oni smatraju da treba gledati na slavu spasenja i da tajne otkrivene Jovanu na ostrvu Patmos zaslužuju manju pažnju od toga.

Međutim, Bog ne gleda tako na tu knjigu. On izjavljuje: ’Svjedočim svakome koji čuje riječi proroštva knjige ove: ako ko dometne ovome, Bog će nametnuti na njega zla napisana u knjizi ovoj; i ako ko oduzme od riječi knjige proroštva ovoga, Bog će oduzeti njegov dijel od knjige života, i od grada svetoga, i od onoga što je napisano u knjizi ovoj. Govori onaj koji svjedoči ovo: da, doći ću skoro!’ (Otkrivenje 22,18-20).

Knjiga Otkrivenje javlja svetu šta je bilo, šta jeste i šta će biti. Napisana je za nauk nama na koje kraj sveta dođe. Nju treba proučavati sa strahopoštovanjem. U prednosti smo što znamo ono što je za naše poučenje. A da li se zaista odnosimo prema Božjoj reči s poštovanjem kao što  dolikuje, i sa zahvalnošću kakva je ugodna Bogu? ’Sve je pismo od Boga dano i korisno za učenje, za karanje, za popravljanje, za poučavanje u pravdi, da bude savršen čovjek Božij, za svako dobro djelo pripravljen‘ (2. Timotiju 3,16-17).

Gospod je svom sluzi Jovanu lično otkrio tajne knjige Otkrivenje, i Njegova namera je da one budu otvorene da bi svako mogao da ih proučava. U toj knjizi opisani su prizori koji su sada već deo prošlosti, ali i neki od večnog interesa koji se upravo odvijaju oko nas. Ostala njena proročanstva neće se u potpunosti ispuniti sve do pred kraj vremena, kad se bude odigrao poslednji veliki sukob između sila tame i Kneza neba.«<sup>1</sup>

**Odgovorite**

`1.	U savremenom svetu u kom živimo, šta vi lično možete učiniti da biste knjigu Otkrivenje proučavali i objavljivali na neki inovativan način?`

`2.	Na koji način bivamo blagosloveni kad slušamo i čitamo reči proroštva?`

`3.	Ako smo posavetovani u vezi s važnošću proučavanja knjige Otkrivenje, zašto se ta knjiga danas tako malo razume?`

*Daun Forde Marfi, Virsdejl, Florida, SAD*

____
<sup>1</sup>  Ellen G. White, The Review and Herald, August 21, 1987.
