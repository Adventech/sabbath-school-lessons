---
title:  Da li je tvoje srce spremno?
date:   02/01/2019
---

### Primena (Jovan 14,1-3; Otkrivenje 1,1.2; Otkrivenje 22,16)

Bog je od samog početka imao plan spasenja za sve nas. Božja Reč se ne vraća prazna, niti On kasni sa svojim obećanjima (Isaija 55,11; 2. Petrova 3,9). Tekst Jovan 14,1-3 predstavlja Isusovo obećanje da će se vratiti i uzeti nas da živimo s Njim na mestu koje je pripremio da na njemu živimo zajedno, zauvek. To je u oštrom kontrastu sa sadašnjim stanjem zemlje – mesta koje je izgubilo boju, živost i lepotu. Kao što je slučaj s drvećem u predelima gde zeleno lišće gubi svoj hlorofil, menja boju i opada, greh je učinio da se isto dešava i nama.  

Samo biljke ukopane i ukorenjene u dobrom tlu uspevaju u uslovima jakih vetrova, kiša i vremenskih nepogoda. Na isti način i mi, kao hrišćani, moramo biti utemeljeni i ukorenjeni u Hristu. On je jedino što nas može održati jakim u vreme nevolje.   

Pomalo orezivanja je dobro za naše »grane«. Proređivanje gustog lišća na drvetu može povećati dotok vazduha i sunčeve svetlosti čime se poboljšava zdravlje biljke. Tako i mi moramo biti spremni da svoje srce u potpunosti otvorimo Hristu, dopuštajući Mu da ukloni naš greh i sve one elemente koji sprečavaju da Njegova svetlost dopre do nas. Bog je Jovanu dao otkrivenje i reči Isusa Hrista. Te reči, kad se primene na naš život, deluju tako što odsecaju one delove koji nas navode da Mu se opiremo (Jevrejima 4,12). Njegovo orezivanje je neophodan sastavni deo našeg duhovnog rasta. Isus nas savetuje da sledimo Njegov primer, da imamo ljubavi prema ljudima, ali da ne volimo i ne vezujemo se za ono što je na svetu (1. Jovanova 2,15-17). Orezivanje nam pomaže da se oslobodimo tih stvari dok ostajemo vezani za Hrista.  

Svakodnevni dotok vode i sunčeve svetlosti omogućava odvijanje procesa fotosinteze koji hrani biljku i čini da ona buja u svoj svojoj lepoti. Naša svakodnevna »svetlost i voda« je ono čemu dopuštamo pristup našem srcu. Isus nas upozorava da naše srce ne treba da se plaši (Jovan 14,1). Ako ga ispunjavamo molitvom i poukama iz Biblije, imaćemo mir, a donosićemo i dobar rod koji svedoči o Hristu i predstavlja svedočanstvo drugima.    

**Odgovorite**

`1.	U tekstu Otkrivenje 22,16 kaže se da je Isus »sjajna zvezda Danica«. Kako možete dopustiti Njegovoj Reči da prodre kroz gustu krošnju vašeg života i obasja ga? Razmislite o tome šta treba ukloniti kako bi On mogao da uđe i donese vam svoj mir. `

`2.	Znamo da Bog priprema jedno mesto za nas. Hoćete li vi biti spremni da pođete?`

*Opal Ligvard, Orlando, Florida, SAD*
