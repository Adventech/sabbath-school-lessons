---
title:  "»Lav, veštica i orman« – slično Otkrivenju?"
date:   29/12/2018
---

> <p>Tekst za pamćenje</p>
> »Blago onom ko čita i onima koji slušaju reči ovog proročanstva i drže se onoga što je u njemu napisano, jer je vreme blizu.«  (Otkrivenje 1,3) 

### Uvod (Otkrivenje 1,1)

Blokbaster »Lav, veštica i orman« zasnovan na seriji dečjih romana K. S. Luisa, koji se 2005. godine prikazivao širom sveta, pratila je zanimljiva dilema kad je reč o odnosima s javnošću. Lav koji se pominje u naslovu isprva je u hrišćanskom svetu bio naširoko označavan kao neko ko predstavlja Isusa, međutim, kad su pokušali da dosegnu širu publiku, autori filma su odstupili od verske analogije koju je K. S. Luis stvarao. Lav je aluzija na Isusa. U toj alegoriji, na vrhuncu zapleta, on polaže svoj život da bi spasao Edvarda, izdajnika, i da bi ukinuo kletvu večne zime koju je veštica bacila na Narniju.

Otkrivenje je napisano na sličan način, sa analogijama jasno namenjenim crkvi. Ono slovi kao najtajanstvenija  knjiga Biblije. Razne denominacije iznosile su i širile različita tumačenja te knjige, izazivajući priličnu zbrku u hrišćanskom svetu. Neke crkve su odlučile da u potpunosti zanemare tu važnu knjigu jer je smatraju suviše tajanstvenom i teškom za razumevanje.

Da bi se razumelo Otkrivenje i njegovi različiti simboli, potrebno je dobro poznavanje ostalih 65 knjiga Biblije. Jedino u kontekstu Svetog pisma možemo doći do preciznog tumačenja simbola iz Otkrivenja. Imajte na umu da je Jovan tu knjigu namenio crkvi, ljudima koji su već bili upoznati sa osnovnim biblijskim učenjima.  

Može li se Otkrivenje razumeti? O, da! Pokažite spremnost da dublje istražujete Pismo i otkriće vam se Božja istina sadržana u Otkrivenju. »Oni koji žele svetlost moraju pretraživati Pisma, upoređujući stih sa stihom i moleći se Bogu za prosvetljenje Svetim Duhom. Obećano je da će oni koji budu tražili naći to što traže.« <sup>1</sup> Isus je takođe obećao u Blaženstvima da će oni koji su gladni i žedni  pravednosti biti zadovoljeni. Neka bi Bog učinio da i vi doživite zadovoljenje i ispunjene pošto se vaše oči otvore za tajne Otkrivenja zahvaljujući marljivom proučavanju i vođstvu Svetog Duha koji će vas uvesti u svu istinu.

*Pol Klark, Orlando, Florida, SAD*

____

<sup>1</sup> Ellen G. White, The Review and Herald, July 6, 1911.
