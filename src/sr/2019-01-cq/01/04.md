---
title:  Vizija sa vulkanskog ostrva
date:   01/01/2019
---

### Dokaz (Otkrivenje 1,3)

Stenoviti pejzaž Patmosa, vulkanskog ostrva smeštenog nedaleko od obale današnje zapadne Turske, svoju najsnažniju »erupciju« doživeo je u vidu natprirodnog javljanja Božjeg Sina. Na Egejskom moru, na tom najsevernijem ostrvu Dodekaneza, što doslovno znači »dvanaest ostrva«, učenik iz samog središta Isusovog najužeg kruga našao se u izgnanstvu zbog svoje nepokolebljive privrženosti Gospodu. U to vreme, Jovan je bio jedno figurativno ostrvo na doslovnom ostrvu, rastavljen od ostale jedanaestorice apostola jer je jedini još uvek bio živ.  

Većina istoričara smatra da je Otkrivenje napisano 95. godine posle Hrista, pred kraj vladavine imperatora Domicijana. Za razliku od ostalih imperatora tog vremena kojima su se tek posle smrti klanjali kao bogovima, Domicijan je želeo da ga obožavaju još za života. Dok je ulagao maksimalan napor da navede hrišćane da se odreknu svoje vere, našao se licem u lice s jednim gorostasom koji je odbio da se pokloni. S Jovanom, koji je hodao sa Isusom i nije hteo da Ga se odrekne kako bi uzdigao ego jednog ovozemaljskog imperatora.  

Istoričar Tacit pominje rimski običaj proterivanja političkih zatvorenika na mala ostrva. U vreme svog izgnanstva na Patmosu, Jovan je bio u poodmaklim godinama, zbog čega mu je snalaženje na takvom terenu teško padalo. Pa ipak, znao je da će ga Bog provesti kroz sve nevolje (Otkrivenje 1,9).   

U podnožju planine na Patmosu Jovan se našao odvojen od svega što mu je bilo poznato. Međutim, na pola puta do vrha planine nalazi se Pećina apokalipse gde je, kako se smatra, boravio kad je primao vizije. Danas je to spomenik Svetske baštine.

Ostali vernici koji su trpeli progonstvo duboko su čeznuli za nečim što bi im ulilo nadu, a Isus nije propustio da im pošalje pouzdanu reč. Tako, Otkrivenje 1,3 pruža neposredno ohrabrenje Jovanu koji je trpeo progonstvo zato što je čitao, slušao i držao Božju Reč. Osim toga, treći stih predstavlja prvo obećanje u nizu od sedam blagoslova ili »blaženstava« razasutih po čitavom Otkrivenju.  

U Evanđelju po Luki, slepi čovek je očajnički želeo da mu se povrati vid. U knjizi Otkrivenje, Isus je u najvećoj meri proširio tu priliku da pojedincu povrati vid, pozivajući čitav svet da posluša poruku koja otvara oči u duhovnom smislu, što vodi ka trajnom povratku Njemu i Ocu.   

**Odgovorite**

`1.	Navedite neke od načina za tumačenje biblijskih simbola.`

`2.	Da li bi išta u tekstu Otkrivenja trebalo shvatiti doslovno?`

`3.	Da li je tajanstvena poruka Otkrivenja još uvek relevantna za današnje hrišćane? `

*Tamra Klark, Virsdejl, Florida, SAD*
