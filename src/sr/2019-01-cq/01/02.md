---
title:  Ohrabrenje za obeshrabrene
date:   30/12/2018
---

### Logos (Otkrivenje 1,9.19; Otkrivenje 11,15)

**Razlog pisanja poslanice** (Otkrivenje 1,9)

Otkrivenje je jedno usrdno pastoralno pismo, napisano s namerom da probudi poverenje i nadu među Božjim narodom. Napisao ga je apostol Jovan na ostrvu Patmos, udaljenom oko 65 kilometara od Efesa, grada u kom je živeo. Jovan, koji je takođe trpeo progonstvo, brinuo se za progonjenu hrišćansku zajednicu. O toj knjizi se često govori kao o Jovanovom Otkrivenju, međutim, ona samu sebe predstavlja kao Otkrivenje Isusa Hrista. To je značajno budući da Isusovo otkrivenje uvek menja način na koji čovek sagledava stvari, a samim tim utiče i na ishod situacije u kojoj se on nalazi.   

Premda sadrži sedam pisama upućenih crkvama u Maloj Aziji, čitava knjiga Otkrivenje zapravo je jedno pismo – poslanica  koju je trebalo javno čitati u crkvama. To pismo je apokaliptičke prirode. Grčka reč αποκάλυψη znači otkrivenje nečega što je inače skriveno. Jedna od karakteristika apokaliptičke literature je da govori ne samo o onome što će se dogoditi u budućnosti, već i o onome što se upravo dešava, ali se ne vidi. Ta knjiga predstavlja nešto više od otkrivenja onog što je skriveno s obzirom da je po svojoj prirodi duboko proročka. Glavni razlog za pisanje proročke literature je najava predstojećeg Božjeg suda, a takođe i objava izvesnosti Njegovog obećanja o spasenju.

**Skriveno a ipak vidljivo**

Ono što jeste (Otkrivenje 1,19; 2,3): Knjiga Otkrivenje razotkriva dublje strukture univerzuma. Te dublje strukture nisu vidljive ni najmoćnijim teleskopima i akceleratorima čestica. Otkrivenje ih iznosi na videlo povlačeći u stranu veo duhovne zaslepljenosti kako bi nam pokazao svet koji je nevidljiv za ljudsko oko. Mi smo u stanju da sagledamo svet očajanja i patnje, međutim, u tom svetu postoji i nada i obećanje. To ohrabruje i nadahnjuje hrišćane da istraju i ostanu verni u vreme sukoba, bilo da se radi o unutrašnjim borbama između lične vernosti i napuštanja vere, ili spoljašnjih borbi s kulturom koja je van kontrole. Postoje tri skrivene istine o »onome što jeste« koje bi svako morao da primi k znanju. Prvo, ništa nije skriveno od Boga. On zna sve o nama, o našim borbama, neuspesima i pobedama. Drugo, pobeda je imperativ, i moguće ju je ostvariti u Isusovoj sili. I konačno, važno je poslušati javne opomene i savete Svetog Duha.

Ono što će biti (Otkrivenje 1,19; Otkrivenje 4-22): Te dublje strukture vidimo i na početku Jovanove vizije kad je on uzet na nebo da bi mu bilo pokazano »šta treba uskoro da se dogodi« (Otkrivenje 1,1, SSP). Tamo, na nebu, on vidi presto i nekoga ko sedi na njemu. Sve ostalo je opisano u odnosu na taj presto. Oko prestola se nalaze četiri heruvima koji uzvikuju: »Svet, svet, svet« (Otkrivenje 4,8), i 24 starešine koji padaju ničice i govore: »Dostojan si« (Otkrivenje 4,11). Postoji samo jedan presto u središtu univerzuma, a onaj koji sedi na njemu s pravom prima obožavanje jer je Tvorac svega. Svet nije van kontrole. Onaj koji ga je stvorio još uvek suvereno vlada.  

Na tom prestolu je takođe i Jagnje što »stoji... kao da je zaklano« (Otkrivenje 5,6, SSP). To Jagnje je istovremeno i Lav iz Judinog plemena, koji je pobedio i na osnovu toga ima ključ Božjeg plana za istoriju. To je druga strukturalna istina – ključ istorije je ta dvostruka metafora o pobedonosnom Lavu koji je u isto vreme i zaklano Jagnje. On je pobedio time što je bio zaklan i podignut u novi život. Kod njegovih nogu heruvimi i starešine padaju ničice i govore: »Dostojan si« (Otkrivenje 5,9). Njima se pridružuju svi anđeli: »Dostojno je Jagnje zaklano« (Otkrivenje 5,12). Postoji jedna skrivena istina o »onome što će doći« koje svi treba da postanu svesni, a to je da Božji presto još uvek predstavlja središte univerzuma, i pogled na taj presto zbacuje s prestola sve druge bogove kojima se klanjamo.

**Osvojiti prostor za Carstvo** (Otkrivenje 11,19)

Da bismo razumeli knjigu Otkrivenje u naše vreme, moramo razumeti prirodu nade. Za hrišćane nada nije pusta želja. To nije zub pod jastukom, niti prekršteni prsti. Hrišćanska nada je pouzdanje, čvrsto, obavezujuće obećanje. To nije osećanje, to je činjenica. Nada ne zavisi od okolnosti i nikad neće biti nadvladana zlom. Čak i kad izgleda da bol pobeđuje, bitka je već izvojevana. To je činjenica ukorenjena u realnosti proročke prirode te knjige: »Carstvo sveta postalo je carstvo našeg Gospoda i njegovog Hrista, i on će vladati doveka« (Otkrivenje 11,15, SSP). To je obećanje onima koji stradaju za Carstvo i opomena onima koji mu se suprotstavljaju.  

**Odgovorite**

`1.	S kojim obeshrabrujućim izazovima se vi suočavate kao hrišćani?`
`2.	Kako je na vaš život uticalo otkrivanje obećanja da će carstvo ovog sveta postati Božje carstvo?`
`3.	Objasnite kako vi pronalazite ohrabrenje u tom otkrivenom obećanju?`

*Gordon S. Džons, Hjuston, Teksas, SAD*
