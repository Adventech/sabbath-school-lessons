---
title:  "Koliko je to realno?"
date:   03/01/2019
---

### Mišljenje (Jovan 14,1-3.29; 1. Petrova 3,4)

Često čujemo reči: »Mi živimo u poslednjem vremenu«, ali nekima od nas je teško da razumeju logiku tih reči. Neki čak rezonuju: ako se istorija ponavlja, i ako se ranije nije završila, zašto bi se završila baš sada? U tekstu 2. Petrova 3,4 vidimo kako rugači govore: »Šta je s obećanjem o njegovom Dolasku? Otkad su praoci pomrli, sve je isto od postanka sveta« (SSP).

Po čemu se ovo vreme razlikuje? E pa, razlika leži u činjenici da je knjiga Otkrivenje dar koji Bog obećava »onom ko čita i onima koji slušaju reči ovog proročanstva i drže se onoga što je u njemu napisano« (Otkrivenje 1,3, SSP). Vrhunski dar je Isus Hristos na koga se čitavo proročanstvo usredsređuje. Tu je istorija isključivo otkrivena Njegovom narodu, osposobljavajući ga da razume prošlost, sagleda sadašnjost i pripremi se za budućnost. Mnoga Isusova proročanstva su zapisana u Bibliji, ali jedno koje mi je posebno privuklo pažnju jeste ono kojim je Isus tešio učenike pre svog raspeća. On ih uverava da ne treba da brinu, jer će se vratiti da ih povede kući, na mesto koje je pripremio za njih. On nije samo potvrdio svoj Drugi dolazak, već je to kazao »pre nego što se dogodi, da poverujete kad se dogodi« (Jovan 14,1-3.29, SSP). Ta izjava dočarava važnost proročanstava. Bog nije dao dar proroštva da bi zadovoljio našu radoznalost u pogledu budućnosti, već da bi učvrstio našu veru u Njega, kako bismo – kad se to dogodi – verovali.

Otkrivenje nam dalje omogućava da vežbamo svoju veru time što nas preko Božjeg sluge Jovana upozorava na poslednje vreme i pruža nam nadu u budućnost.

Divno je videti dom koji Isus priprema za nas, otkriven Jovanu u viziji, kao što je obećao u tekstu Jovan 14,1-3.29. I ponovo, vidimo da nam proročanstvo, preko pisama za sedam crkava i poruke trojice anđela, najavljuje predstojeće nevolje, stradanja i progonstvo. Ta knjiga nam takođe otkriva da će nova zemlja biti stvorena kao nagrada za one koji istraju. Hristos bi voleo da svako od nas bude spasen. On ne želi da ostanemo u tami ili budemo prevareni. To je bila Njegova misija dok se nalazio na zemlji. Dakle, On nam pruža priliku da upoznamo budućnost da bismo, kad se to dogodi, ne samo verovali, već bili spremni.

**Odgovorite**

`1.	Da ste mogli da dobijete viziju o tome šta će se dešavati tokom ove sedmice, da li biste bili bolje pripremljeni da se suočite sa izazovima koji su vas čekali?`

`2.	Da li ste i vi jedan od rugača? Ako jeste, šta biste mogli učiniti da to promenite?`

*Ugoči Nkoronje, Orlando, Florida, SAD*
