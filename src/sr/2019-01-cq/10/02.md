---
title:  Božji borbeni poklič
date:   03/03/2019
---

### Dokaz (Otkrivenje 14,6)

General Dvajt Ajzenhauer mesecima se pripremao da napadne nacističko utvrđenje u Normandiji. Njegove dobro uvežbane savezničke snage čekale su svoja naređenja i dan D je bio određen. Šestog juna 1944, on je zapisao ove sudbonosne reči: »Oči sveta uprte su u vas. Nade i molitve slobodoljubivih naroda sveta marširaju zajedno s vama«. A zatim je dodao: »Vaš zadatak neće biti lak. Neprijatelj je dobro obučen, dobro opremljen i prekaljen u borbi. Boriće se žestoko... Ali ovo je 1944! Sreća se preokrenula! Slobodni ljudi sveta marširaju zajedno ka pobedi!«<sup>1</sup>

 U velikom sukobu između Hrista i sotone, dan D nije nešto što će se odigrati u budućnosti – on se odvija upravo sada. Neprijatelj duša bori se žestoko, jer, biblijskim rečnikom rečeno, »zna da ima malo vremena« (Otkrivenje 12,12, SSP).

Otkrivenje 13 razotkriva delovanje sotone koji je skovao plan kako da, uz pomoć crkve i države, pridobije obožavanje za sebe. Obe te institucije zagovaraju uspostavljanje žiga (lažnog dana bogosluženja) koji će neizbežno predstavljati test za svaki narod, jezik, koleno i pleme (Otkrivenje 13,7.8).

Odgovor neba na tu krizu nalazimo u tekstu Otkrivenje 14,6. Do preokreta dolazi, kao što je istaknuto, kad se začuje Božji borbeni poklič, neposredno pre Hristovog drugog dolaska. Ta poruka objavljivaće se po celom svetu, na šta ukazuje anđeo koji leti posred neba. Izraz »snažnim glasom« govori nam da će ona biti objavljena tako da je svi čuju. Ta poruka obuhvata poziv na obožavanje jedinog istinitog Boga u pravi dan za bogosluženje. Dakle, to znači da svi ljudi moraju primiti svetlost da bi izabrali ispravnu stranu u tom velikom sukobu.

Na grčkom, reč »anđeo« znači »glasnik«, onaj koji donosi radosne vesti. Kao adventisti sedmog dana, ne možemo čitati te tekstove a da ne shvatimo da nas je Bog pozvao da objavljujemo naročitu poruku svim narodima. On nam je takođe obećao svoje prisustvo (Matej 28,18-20). Ratna sreća se odavno preokrenula, i premda je tu neprijatelj prekaljen u borbi koji će se žestoko suprotstavljati, mi imamo pobedonosnog Hrista koji stoji uz nas dok ispunjavamo Njegov Veliki nalog.

**Odgovorite**

`1.	Navedite neke od biblijskih primera pouzdanog Božjeg obećanja u vezi sa ispunjenjem evanđeoskog naloga? `

`2.	Premda je to teško, kako možemo biti sigurni da će širenje naše vere ipak izvršiti uticaj na ovaj svet?`

*Džermejn Gejl, Bat, Mičigen, SAD*

_________
<sup>1</sup> D-day statement to soldiers, sailors, and airmen of the Allied Expeditionary Force, 6/44, Collection DDE-EPRE: Eisenhower, Dwight D: Papers, Pre-Presidential, 1916-1952; Dwight D. Eisenhower Library; National Archives and Records Administration
