---
title:  Verni ljudi
date:   05/03/2019
---

### Svedočanstvo (Otkrivenje 14,6-12)

»Tema od najveće važnosti je poruka trećeg anđela koja obuhvata i poruke prvog i drugog anđela. Svi bi trebalo da razumeju istine sadržane u tim porukama i da ih pokazuju u svakodnevnom životu, jer je to presudno za spasenje. Morali bismo da proučavamo svesrdno i sa molitvom da bismo razumeli te velike istine, a naša sposobnost učenja i razumevanja trebalo bi da se napregne do krajnjih granica.«<sup>1</sup>

»Da bi se narod pripremio da opstane u veliki dan Gospodnji, treba da bude obavljeno veliko delo reforme. Bog je video da mnogi pripadnici Njegovog takozvanog naroda ne grade za večnost, i zato se u svojoj milosti spremio da im uputi vest opomene kako bi ih trgnuo iz obamrlosti i naveo da se pripreme za Gospodnji dolazak...

Prva od ovih opomena najavljuje sud koji se približava. Prorok posmatra anđela kako leti ’posred neba, koji imaše večno jevanđelje da objavi onima koji žive na zemlji, i svakome plemenu i jeziku, i kolenu i narodu. I govoraše velikim glasom: bojte se Boga i podajte mu slavu, jer dođe čas suda njegova, i poklonite se Onome koji je stvorio nebo i zemlju, more i izvore vodene’ (Otkrivenje 14,6.7).

Ova poruka objavljena je kao deo ’večnog jevanđelja’. Delo propovedanja Jevanđelja nije povereno anđelima, već ljudima. Sveti anđeli su zaposleni usmeravanjem ovog dela, njima je poverena odgovornost za veliko delo spasavanja ljudi, ali stvarno propovedanje Jevanđelja obavljaju Hristove sluge koje žive na zemlji.

Verni ljudi, koji su poslušali uputstva Svetog Duha i učenja Božje reči, treba tu opomenu da objave svetu. To su oni koji su obratili pažnju na ’najpouzdaniju proročku reč’ kao na ’videlo koje svetli u tamnome mestu dokle dan ne osvane i Danica se ne rodi u srcima’ (2. Petrova 1,19). Oni su čeznuli za poznanjem Boga više nego za svim sakrivenim blagom, smatrajući da je ’bolje njome trgovati nego trgovati srebrom, i dobitak na njoj bolji je od zlata’ (Priče 3,14). Gospod im je otkrio velike tajne o svom carstvu. ’Tajna je Gospodnja u onih koji ga se boje, i zavet svoj javlja im’ (Psalmi 25,14).«<sup>2</sup>

**Odgovorite**

`1.	Šta od onog što radimo možda nije nešto što »gradimo za večnost«? `

`2.	Zašto je toliko važno to što je čoveku povereno objavljivanje evanđelja? Šta bismo mogli da propustimo kao hrišćani ako ne bismo obavljali svoju dužnost?`

*Isaj Mekgret, Sedar Springs, Mičigen, SAD*

_________
<sup>1</sup>	Ellen G. White, Manuscript Releases, Vol. 12, p. 212.
<sup>2</sup>	Elen G. Vajt, Velika borba, str. 311, 312 orig.
