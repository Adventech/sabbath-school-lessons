---
title:  Poslednje stranice – od straha do nade
date:   07/03/2019
---

### Mišljenje (2. Timotiju 1,7; Otkrivenje 1,3; Otkrivenje 12,12)

Mi verujemo da živimo u vreme kraja. U knjizi Otkrivenje, imamo prednost da posmatramo odvijanje Božjeg plana i događaja koji prate Njegov drugi dolazak. Za mene lično, proučavanje Otkrivenja nije oduvek predstavljalo prioritet u mom verskom životu. Dok sam bila mlađa, delovalo mi je suvše strašno, i mogla sam da ga čitam samo ako uključim sva svetla. Kako sam sazrevala u svom razumevanju Hrista i Njegove ljubavi, shvatila sam da u toj knjizi Isus otkriva najveći deo naše priče... i njen kraj. Da li ste ikad čitali neku zaista dobru priču, a onda odlučili da je ne pročitate do kraja? To je zaista malo verovatno. Ako toliko volimo početak i sredinu Biblije (dovoljno da bismo na njima zasnivali svoj život i prozvali se hrišćanima), onda bi trebalo da budemo još zainteresovaniji da istražimo i razumemo njen kraj.  

Otkrivenje upućuje unapred na vreme kad ćemo moći da živimo u potpunom skladu sa Bogom kroz čitavu večnost. Međutim, da bi se Božji cilj ostvario, potreban je potpuni preobražaj ovog sveta – od sveta greha i uništenja u kom su sotonine namere sasvim ogoljene, u svet ljubavi i savršenstva u kom je Božji karakter u potpunosti odbranjen. Posmatrajući u kontekstu Božje ljubavi prema nama, možemo da sagledamo Njegov plan spasenja. Možda se neki od nas plaše budućnosti jer im ona deluje neizvesno, međutim, Bog nam je u Otkrivenju pokazao budućnost da bi nam pružio nadu i mir koji će nas održati u teškim vremenima.  

Bilo da se trudi da nas uljuljka u stanje samozadovoljstva, ili da je tako predstavi da bismo se plašili da je čitamo, sotona ulaže veliki napor da hrišćane ubedi da ne otvaraju i ne čitaju knjigu Otkrivenje. Međutim, u tekstu Otkrivenje 1,3 Hristos nam obećava da ćemo primiti blagoslov ako se u svom proučavanju usredsredimo na proročanstva i reči zapisane u toj knjizi. Dakle, od najveće je važnosti da se upoznamo sa sadržajem njenih stranica i da ih razumemo, sigurni u Božji plan za naš budući uspeh. Krenimo napred, ne sa strahom, već sa uverenjem da naš Bog vlada na visini i da je naša budućnost izvesna.

**Odgovorite**

`1.	Knjiga Otkrivenje obuhvata i neke napete trenutke. Kako možemo izložiti istinu o tim pojedinostima, dok istovremeno zadržavamo Hristovu ljubav u središtu priče?`

`2.	Na koji način proučavanje Otkrivenja može postati sastavni deo našeg molitvenog života, da bismo bili bolje pripremljeni da se suočimo s neizvesnostima življenja u vremenu kraja?`

`3.	Kako možete govoriti nekome o važnosti čitanja knjige Otkrivenje?`

*Atena Heredia, Rokford, Mičigen, SAD*
