---
title:  Prihvatanje onog što je On obezbedio
date:   06/03/2019
---

### Primena (Matej 13; Otkrivenje 14)

Hristova žrtva na krstu je ponuda spasenja svakome ko je spreman da je prihvati. Zamislite da se neko davi u jezeru, a onda se, odjednom, pojas za spasavanje pojavi pred njim. Mogućnost spasenja stoji mu na raspolaganju, i sada samo od davljenika zavisi da li će posegnuti i zgrabiti taj pojas. U završnim događajima velike borbe Bog upućuje poslednju poruku milosti čitavom svetu, pružajući svim ljudima mogućnost da se spasu.

U vreme kraja, Bog vrši konačni proces sortiranja da bi saznao ko je prihvatio pojas za spasavanje a ko ne. Baš kao što voćari otpremaju svoj proizvod sortiran prema kvalitetu, tako će i loši ljudi biti odvojeni od dobrih. Kako možemo biti sigurni da smo prihvatili ono što je Bog obezbedio i odbacili žig zveri? Evo nekih mogućih rešenja:

**Proučavanje Biblije (Psalmi 119,11):** Postoji mnoštvo lažnih učenja spremnih da uhvate u zamku svakog ko Bibliju ne proučava marljivo. Uznemirujuće statistike otkrivaju da 80% hrišćana ne proučava Bibliju. Moramo dobro razumeti Sveto pismo da ne bismo bili zavedeni nezdravim učenjima. Najbolji način da uočimo razliku između istine i zablude jeste da budemo dobro upoznati sa istinom, tako da s lakoćom prepoznamo i najmanju trunku zablude kad nam se ona iznese.

**Usredsređenost na Isusa (2. Korinćanima 3,18):** Jedan od razloga iz kojih možemo odbaciti spasenje je taj što volimo greh. Ali dok budemo posmatrali Jagnje Božje na krstu Golgote, sve ćemo se više zaljubljivati u Njega i stvari ovog sveta će neobično izbledeti. Savetuje nam se da provedemo jedan sat dnevno u razmišljanju o Hristovom životu, a naročito o njegovim završnim prizorima.<sup>1</sup>

**Iščekivanje Isusovog drugog dolaska (Luka 12,35-40):** U 3. poglavlju 2. Petrove poslanice saznajemo da će u poslednje vreme biti dosta sumnje u pogledu Isusovog drugog dolaska. Ako imamo ispravno razumevanje vremena u kom živimo, naša srca biće ispunjena radošću dok budemo iščekivali Isusov drugi dolazak. Sumnja i obeshrabrenje teško će moći da nam ukradu blaženu nadu i nećemo se lako ulenjiti kad je reč o našem posvećenju Bogu.  

**Straženje i molitva (Matej 26,41):** Dok se kraj bude približavao, Božji narod suočavaće se sa ogromnim brojem iskušenja i obmana. Naša jedina sigurnost sastojaće se u oslanjanju na Božju sposobnost da nas kroz sve to provede.  

**Predanje (Priče23,26):** Kao mala deca koja nisu u stanju da rukuju opasnim električnim uređajima, ni mi nismo u stanju da vladamo sopstvenim srcem. Moramo ga predati Bogu. Najveća opasnost dolazi iznutra (Jeremija 17,9).

**Odgovorite**

`1.	Zašto je, po vašem mišljenju, obmana toliko opasna?`

`2.	Šta možete učiniti da biste neutralisali sotonine napore da obmane mase?`

*Kris Mats, Ist Lensing, Mičigen, SAD*

_________
<sup>1</sup>	Elen G. Vajt, Čežnja vekova, str.83 orig.
