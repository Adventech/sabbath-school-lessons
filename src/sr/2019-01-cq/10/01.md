---
title:  Skidanje okova
date:   02/03/2019
---

> <p>Tekst za pamćenje</p>
> »Ovo zahteva da sveti, oni koji se drže Božijih zapovesti i vere u Isusa, budu istrajni.« (Otkrivenje 14,12, SSP)

### Uvod (2. Korinćanima 4,3.4; 2. Petrova 3,9; Otkrivenje 14,6.12)

Sedeli smo u jednoj praznoj učionici na Državnom univerzitetu Mičigen. Dvoje ljudi, na dva različita životna koloseka, sa dva potpuno različita pogleda na život. Dok mi je Džoš do najsitnijh detalja pričao koliko prezire hrišćanstvo, postavila sam mu jedno od poslednjih pitanja u okviru te ankete: »Kakav dokaz bi ti bio potreban da poveruješ u Boga ili u neku višu silu?« Kao ubeđeni ateista, on je jednostavno izjavio: »Nema tog dokaza. Čak i da mi se sad lično predstavi, ne bih verovao.«

Srce mi je klonulo kad sam začula te reči, jer sam mogla da vidim okove laži kojima je bio zarobljen. Okove laži iz kojih nam najčešće sopstveno srce ne dopušta da se izbavimo. Bile su to zapravo iste laži u čiju sam  zamku i sama svojevremeno upala, kao i većina današnjeg sveta. To je ona vrsta zaslepljenosti o kojoj se govori u 2. Korinćanima. »Pa ako je naše evanđelje i zastrto velom, zastrto je za one koji propadaju. Njima je bog ovoga sveta zaslepio neverničku pamet, da ne vide svetlost evanđelja o slavi Hrista koji je Božja slika« (2. Korinćanima 4,3.4, SSP).

To je vrsta zaslepljenosti koju je sotona raširio po našim domovima i školama, radnim mestima, u politici, međuljudskim odnosima, kulturi, društvu, čitavom svetu, i koju nastavlja da širi sa svakom sekundom koja prolazi. Srećom, Biblija kaže: »Onda videh još jednog anđela kako leti posred neba. Nosio je večno evanđelje da ga objavi stanovnicima zemlje, svim narodima, plemenima, jezicima i narodnostima« (Otkrivenje 14,6, SSP). To je jedina poruka nade koja može da podigne veo i izleči slepe.

Otkrivenje rasvetljava činjenicu da će sotona naizgled pobeđivati u poslednjim danima, pošto najveći deo sveta bude naveo na odluku da obožava zver i primi njen žig. Međutim, Bog će, u svoj svojoj slavi, imati i verni ostatak. Gospod će imati svoj narod koji će ustati protiv laži kojima je sotona okovao naš svet. U porukama trojice anđela vidimo da će Božji narod stajati čvrsto uz Njegovu istinu, i večno evanđelje će se propovedati. »Ovdje je trpljenje svetijeh, koji drže zapovijesti Božije i vjeru Isusovu« (Otkrivenje 14,12).

Tokom ovog proučavanja, nastojaćemo da steknemo sledeće: želju da budemo Božji narod ostatka i razumevanje poruke koju nam Otkrivenje daje u ovim poslednjim danima. Bog ne želi da iko izgubi život, već da svi dođu u pokajanje (2. Petrova 3,9). Srećom, osim te lepe želje, On je obezbedio i put izbavljenja za svakog od nas pojedinačno preko svog Sina Isusa Hrista.

*Heli Baugton, Ist Lensing, Mičigen, SAD*
