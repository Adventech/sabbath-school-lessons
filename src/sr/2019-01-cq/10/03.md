---
title:  Pred očima javnosti
date:   04/03/2019
---

### Logos (Otkrivenje 14,6-12)

Mnogi hrišćani žele da žive anonimno, daleko od očiju javnosti. Možda se osećaju nesigurnim pri pomisli da bi mogli biti javno izloženi kao primer kako iskreni Isusov sledbenik treba da izgleda, ili jednostavno ne smatraju sebe dovoljno dobrim i sposobnim da žive kao primer drugima. Pa ipak, poruke trojice anđela pripremaju jedan narod koji će biti izložen pogledu čitavog svemira, što i jeste Božja namera.

**Prvi anđeo (Jezekilj 20,12; Rimljanima 12,1; 1. Korinćanima 6,19; 1. Korinćanima 10,31; Otkrivenje 4,11; Otkrivenje 14,6-7)**

Svrha Otkrivenja je da pripremi Božji narod da Ga ugleda prilikom Njegovog povratka. U središtu te knjige, trojica anđela oglašavaju najvažniju poruku za one koji žive na rubu večnosti. Njihova smela objava predstavlja poziv na obnovu izgubljene istine i upozorava svet protiv lažnog bogosluženja.

Prvi anđeo oglašava svoju poruku pozivajući nas da se bojimo Boga, da Ga slavimo i da Mu se klanjamo (Otkrivenje 14,7). Neko bi pomislio da je neobično što Bog želi da Ga se bojimo. Iako ta grčka reč zaista znači »plašiti se nekog«, ona takođe može da znači »ophoditi se s dubokim poštovanjem i bespogovornom poslušnošću«.<sup>1</sup> Bog želi da Ga poštujemo tako što ćemo Mu biti poslušni dok nas On vodi.

To nas dovodi do poziva da slavimo Boga (Otkrivenje 14,7). On traži ljude koji Ga ne ograničavaju na jedan dan sedmično, već Mu odaju čast čitavim svojim bićem (1. Korinćanima 10,31). Bog želi da spoznamo da smo Njegovi i da Njegov Duh boravi u nama (1. Korinćanima 6,19). On traži ljude kojima će Njegova slava biti u fokusu života. Svaka odluka koju donosimo je prilika da uzdignemo Boga i činimo Njegovu volju. Reč je o tome da svoj život treba da živimo kao čin bogosluženja pred Njim (Rimljanima 12,1), što je treća komponenta prve anđeoske poruke.

Bog poziva ljude da se vrate bogosluženju subotom (Otkrivenje 14,7), što bi predstavljalo znak da su potpuno posvećeni tome da slede Njega (Jezekilj 20,12). Načinom na koji je napisao Otkrivenje 14,7, apostol Jovan pravi jasnu aluziju na tekst 2. Mojsijeva 20,11 – zapovest o Suboti, koja nije samo dan za bogosluženje, već dan za bogosluženje kao čin priznanja našeg Stvoritelja. Bog je dostojan obožavanja zato što je On naš Stvoritelj (Otkrivenje 4,11), i upravo taj znak Božje sile je nešto što sotona direktno napada.

Pažljivo poređenje tekstova Otkrivenje 14,7 i 2. Mojsijeva 20,11 pokazaće da je Jovan namerno odstupio od navođenja celog stiha iz 2. Mojsijeve. On kaže: »Poklonite se onome koji je stvorio nebo i zemlju i more«, a onda, umesto da završi rečima: »i što je god u njima«, on kaže »i izvore vodene«. Zašto? »Izvori vodeni« su pomenuti u kontekstu suda. »Jer dođe čas suda njegova« (Otkrivenje 14,6).

Jovan se poziva na tekst 1. Mojsijeva 7,11 koji govori o tome kako su se izvori Božjeg suda izlili na zemlju tokom potopa. Jovan zapravo govori da će u poslednje dane nastupiti sud i ako želite da budete spremni kad Isus dođe, treba da služite Njemu, da slavite Njega i da Mu budete odani bez obzira na cenu.

**Ostali anđeli (Otkrivenje 14,8-11; Otkrivenje 18,2.3; Otkrivenje 20,9)**

Poruka drugog anđela proglašava da je Bog trijumfovao nad sotonom, objavljujući: »Pade Vavilon« (Otkrivenje 14,8). Ime »Vavilon« znači »zbrka, pometnja«. Učenja tog drevnog grada o smrti, obožavanje sunca i idola sačinjavali su lažni religiozni sistem koji je bio u direktnoj suprotnosti s Božjom istinom. U Otkrivenju, Vavilon je simbol svakog lažnog, od ljudi osmišljenog religioznog sistema koji širi zabunu među narodima (Otkrivenje 18,2.3). To je poruka da je Bog izašao kao pobednik i da je istina preovladala.

Treći anđeo objavljuje najstrašnije upozorenje koje je ikad dato čoveku u vezi sa obožavanjem zveri (Otkrivenje 14,9-11). To je upozorenje koje se mora shvatiti ozbiljno, a posledica njegovog zanemarivanja je mučenje »ognjem i sumporom« (Otkrivenje 14,10). Prizor tog mučenja prikazan je s više detalja u 20. poglavlju, gde se Božji gnev izliva u vidu ognja koji proždire (Otkrivenje 20,9). Oni  koji se klanjaju zveri neće biti upisani u Božju knjigu života. Oni su doneli odluku da slede sopstvenu volju umesto Božje. Kao posledica toga, Bog ih lišava svog prisustva. »Ko god nije upisan u Knjigu života, bačen je u ognjeno jezero« (Otkrivenje 20,15, SSP).

**Večno evanđelje (Matej 24,14; Otkrivenje 14,4.6.12.14.15)**

Dok ta tri anđela objavljuju svoje poruke, Bog otkriva ljudima širom sveta kako Njegovi verni sledbenici izgledaju. Opisani su kao oni koji drže zapovesti i imaju veru Isusa Hrista (Otkrivenje 14,12). To je kulminirajuće iskustvo proisteklo iz prihvatanja evanđelja i držanja celokupne biblijske istine. Otkrivenje opisuje to delovanje istine na srce izrazom koji ukazuje na njegovu puninu – »večno evanđelje« (Otkrivenje 14,6). Evanđelje je to što preobražava naš život i pretvara nas u odane Hristove sledbenike pred očima sveta.  

Mi postajemo živa slika biblijskog hrišćanstva pred svetom. Božji narod se ne krije iz straha, već odvažno objavljuje večno evanđelje svetu (Otkrivenje 14,6; Matej 24,14). Otkrivenje 14,4 počinje rečima:  »To su oni...«, a 12. stih nastavlja ukazujući na Božji narod: »...Koji se drže Božijih zapovesti i vere u Isusa« (SSP). Bog ima narod koji je pripremljen da se sretne s Njim kad se bude vratio, i ta zajednica je izložena očima javnosti. Jer, kad nas evanđelje preobrazi, svet ne može to da ne primeti!

**Odgovorite**

`1.	Šta bi moglo da vas spreči u želji da svoj život živite kao javni prikaz večnog evanđelja pred svetom?`

`2.	Na koji način se evanđelje najbolje objavljuje: (a) putem izgovorene reči (b) ljubaznim delima (c) u crkvi (d) svakodnevnim životom? Zašto?`

`3.	Kakav odnos postoji između večnog evanđelja i suda u poruci prvog anđela?`

*Danijel Mekgret, Sedar Springs, Mičigen, SAD*

_________

<sup>1</sup>	Vine, W. E., Unger, M. F., White, W., & Vine, W. E. Vine’s complete expository dictionary of Old and New Testament words, (Nashville: Nelson, 1985). 
