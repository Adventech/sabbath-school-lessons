---
title:  Hristove poruke Smirni i Pergamu
date:   13/01/2019
---

Smirna je bila lep i bogat grad, ali i mesto u kome je obožavanje cara bilo obavezno. Odbijanje povinovanja ovoj naredbi moglo je dovesti do gubitka položaja, progonstva, čak i smrti.

`Pročitajte: Otkrivenje 2,8-11. Kako je način na koji Isus predstavlja Sebe ovoj Crkvi povezan sa prilikama koje su u njoj vladale? O kakvim prilikama je reč? Kakvu opomenu Isus upućuje o onome što se bližilo?`

Poruka upućena crkvi u Smirni u proročkom smislu primenjuje se na Crkvu u postapostolskom razdoblju, kada su hrišćani surovo gonjeni od strane Rimskog carstva. »Deset dana« spomenutih u tekstu Otkrivenje 2,10. ukazuje na deset godina Dioklecijanovog progonstva koje je trajalo od 303. do 313. godine, kada je Konstantin Veliki izdao Milanski edikt, koji je hrišćanima omogućio versku slobodu.

Pergam je bio centar različitih neznabožačkih kultova, uključujući i kult Asklepija, grčkog boga lekarstva, koga su zvali »Spasiteljem« i predstavljali u obliku zmije. Ljudi su iz svih krajeva radi izlečenja dolazili u hram posvećen ovom bogu. Pergam je imao vodeću ulogu u širenju kulta obožavanja cara, koje je, kao i u Smirni, bilo obavezno. Ne čudi zato što tekst kaže da hrišćani iz Pergama žive u gradu »gdje je prijesto sotonin«.

`Pročitajte: Otkrivenje 2,12-15. Kako Isus predstavlja Sebe ovoj crkvi? Kako je On procenio njihovo duhovno stanje?`

Hrišćani u Pergamu suočili su se sa iskušenjima i izvan i unutar crkve? Dok je većina njih ostala verna, pojedinci, takozvani »Nikolinci«, zalagali su se za kompromis sa paganizmom da bi izbegli progonstvo. Poput Valama, koji je otpao i naveo Izrailj da zgreši protiv Boga na putu za Obećanu zemlju (4. Mojsijeva 31,16), smatrali su da je lakše, čak i korisnije, da učine ustupke kad je vera u pitanju. Iako su na Jerusalimskom saboru zabranjeni »prilozi idolski« i »blud« (Dela 15,29), Valamova nauka učila je vernike da odbace ovu odluku. Jedino rešenje koje je Isus mogao da ponudi Pergamu glasilo je: »Pokaj se.« (Otkrivenje 2,16)

Crkva u Pergamu je proročka slika Crkve od otprilike 313. do 538. godine. Iako su pojedini vernici u Crkvi ostali verni, duhovni pad i otpadništvo brzo su se širili.

`Šta znači ne odreći se »vjere Moje« (Otkrivenje 2,13; vidi: Otkrivenje 14,12). Kako nam odbijanje da se odreknemo vere pomaže da se odupremo ustupcima i budemo »vjerni do same smrti«? (Otkrivenje 2,10)`
