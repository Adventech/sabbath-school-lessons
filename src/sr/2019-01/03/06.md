---
title:  Hrišćani u Laodikeji
date:   17/01/2019
---

Poslednja crkva kojoj se Isus obratio nalazila se u Laodikeji, bogatom gradu smeštenom na glavnom trgovačkom putu. Bio je poznat po proizvodnji vune, svojim bankama (u kojima su čuvane ogromne količine zlata), i medicinskoj školi u kojoj se proizvodio melem za oči. Napredak Laodikeje ispunio je građane samodovoljnošću. Oko 60. godine, kada je zemljotres uništio grad, stanovnici su odbili pomoć koju im je ponudio Rim, tvrdeći da imaju sve što im je potrebno za rad. Pošto je gradu nedostajala voda, vodom su se snabdevali pomoću akvadukta koji se pružao iz toplih izvora u Hijerapolisu. Pošto se izvor nalazio daleko od Laodikeje, voda koja je stizala na odredište bila je mlaka.

`Pročitajte sledeće tekstove: Otkrivenje 3,14-17; Osija 12,8. Kako je samozadovoljan duh grada ispunio hrišćane iz Laodikeje? `

Isus nije ukorio hrišćane u Laodikeji za ozbiljan greh, jeres ili otpadništvo. Njihov problem bila je samodovoljnost koja vodi u duhovno mrtvilo. Poput vode koja je doticala u grad, nisu bili ni hladni, kao voda koja osvežava, ni topli, već mlaki. Tvrdili su da su bogati i da im ništa ne treba; pa ipak, bili su siromašni, goli i slepi za svoje stanje.

Crkva u Laodikeji simbolički predstavlja duhovno stanje Božje crkve pri kraju ovozemaljske istorije kao što pokazuju pojedini stihovi Otkrivenja povezani sa poslednjim vremenom. Jedan takav stih, u okviru Isusovog roditeljskog saveta u tekstu Otkrivenje 16,15, odnosi se na »bele haljine« Hristove pravednosti potrebne duhovno goloj Laodikeji (vidi: Otkrivenje 3,18). Ovo upozorenje da čuvamo svoju odeću i ne budemo goli javlja se usred teksta koji upućuje na duhovnu Armagedonsku bitku. Trenutak u kome Isus iznosi opomenu može se činiti neobičnim, na prvi pogled, zato što više nije moguće primiti ovu odeću.

Uostalom, proba će već biti završena za sve. Međutim, opomena da sačuvamo svoju odeću povezana je sa šestim zlom i Armagedonom jer Isus želi da podseti Laodikeju da se sada spremi, pre tog strašnog sukoba – dok zauvek nije prekasno. Prema tome, tekst Otkrivenje 16,15. upozorava Laodikejce da ako ne poslušaju Isusov savet i umesto toga izaberu da ostanu goli (Otkrivenje 3,17.18), biće izgubljeni, i osramoćeni, prilikom Njegovog dolaska (vidi: 1. Jovanova 2,28-3,3).

Isus uverava Laodikejce da ih voli. Poziva ih da se pokaju (Otkrivenje 3,19). Na kraju upućenog poziva prikazuje Sebe kao dragana iz teksta Pesma nad pesmama 5,2-6, koji stoji na vratima, kuca i moli da Ga prime (Otkrivenje 3,20). Svakom ko otvori vrata i pusti Ga unutra, obećano je da će večerati s Njim i da će, na kraju, vladati sa Njim na Njegovom prestolu (vidi: Otkrivenje 20,4).

`Pročitajte: Otkrivenje 3,18-22. Kakav savet je Isus dao Laodikejcima? Šta predstavljaju zlato, bele haljine i mast za oči (vidi: 1. Petrova 1,7; Isaija 61,10; Efescima 1,17.18)? Šta vam ovaj savet govori, kao adventističkim hrišćanima, koji sebe prepoznaju kao Laodikejsku crkvu? `
