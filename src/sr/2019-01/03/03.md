---
title:  Hristova poruka Tijatiri
date:   14/01/2019
---

U poređenju sa drugim gradovima, Tijatira nije imala ni politički ni kulturni značaj u drevnoj istoriji koju poznajemo, a Crkva je bila neopažena. Da bi vodili određeni posao ili da bi radili, stanovnici Rimskog carstva morali su da pripadaju trgovačkim udruženjima. Tijatira je bila posebno poznata po isticanju ovog zahteva. Članovi udruženja morali su da posećuju svečanosti udruženja i učestvuju u obredima u hramu, koji su često obuhvatali nemoralne radnje. Oni koji nisu pristajali na to, suočavali su se sa isključenjem iz udruženja i ekonomskim sankcijama. Za hrišćane tog vremena, to je značilo birati između potpunog kompromisa ili potpunog isključivanja zarad Jevanđelja.

`Pročitajte: Otkrivenje 2,18-29. Kako Isus predstavlja Sebe ovim ljudima (vidi: Danilo 10,6)? Koje osobine Crkve je Isus pohvalio i kakav problem ih je mučio?`

Poput Crkve u Pergamu, Crkva u Tijatiri bila je nagnana da vrši ustupke sa neznabožačkim okruženjem. Ime »Jezavelja« odnosi se na suprugu cara Ahava, koji je odveo Izrailj u otpadništvo (1. O carevima 16,31-33). Isus je prikazuje kao duhovnu bludnicu (Otkrivenje 2,20). Oni koji su ugrozili istinu i usvojili »nečiste« neznabožačke ideje i običaje, činili su duhovnu preljubu sa njom.

Crkva u Tijatiri simbolizuje stanje hrišćanstva od 538. do 1565. godine. Opasnost nije došla izvan Crkve već iznutra. Tradicija je zamenila Bibliju, sveštenstvo i svete relikvije zamenile su Hristovo sveštenstvo, a dela su smatrana sredstvom spasenja. Oni koji nisu prihvatili ove iskvarene uticaje bili su gonjeni, čak i ubijani. Vekovima je prava Crkva pronalazila utočište u pustim krajevima (vidi: Otkrivenje 12,6.13.14). Međutim, Isus takođe hvali crkvu u Tijatiri zbog njihove vere i ljubavi, dela i službe – ukazujući na Reformaciju i početke povratka Bibliji.

`Razmislite o rečima iz teksta Otkrivenje 2,25: »Držite dokle dođem.« Šta ove reči znače nama, i kao zajednici i kao pojedincima? Šta primamo od Hrista čega treba da se držimo?`
