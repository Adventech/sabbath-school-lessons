---
title:  Hristova poruka Filadelfiji
date:   16/01/2019
---

Šesta crkva kojoj se Isus obratio bila je crkva u Filadelfiji (»bratska ljubav«). Grad je bio smešten na carskom trgovačkom putu i služio je kao prolaz, »otvorena vrata«, do ogromne, plodne visoravni. Iskopavanja pokazuju da je bio centar koji su ljudi posećivali radi zdravlja i lečenja. Uzdrman čestim zemljotresima, stanovnici grada preselili su se u seosku oblast i živeli u skromnim kolibama.

`Pročitajte: Otkrivenje 3,7-9. Kako je način na koji Isus predstavlja Sebe povezan sa prilikama u crkvi? Šta Isusova izjava: »Imaš malo snage« (Otkrivenje 3,8) govori o stanju u crkvi?`

Poruka upućena ovoj crkvi u proročkom smislu odnosi se na veliko probuđenje protestantizma u vreme Prvog i Drugog buđenja koje se dogodilo u Velikoj Britaniji i Americi od 1740. do 1844. godine. S obzirom na svetlost koju su primili, Božji narod se zaista trudio da ovog puta održi »Moju riječ« (Otkrivenje 3,8). Sve veći naglasak je stavljan na poslušnost Božjim zapovestima i čistom životu. »Otvorena vrata« su očigledno put u nebesko Svetilište zato što se »Crkva Boga mojega« takođe spominje (Otkrivenje 3,12; uporedite: Otkrivenje 4,1.2). Jedna otvorena i jedna zatvorena vrata ukazuju na promenu koja će se dogoditi u Hristovoj prvosvešteničkoj službi 1844. godine.

`Pročitajte: Otkrivenje 3,10-13. Kakve naznake su date da je vreme kratko i da se bliži Isusov dolazak? Šta znači Božje ime napisano na Njegovom narodu (2. Timotiju 2,19)? Ako ime predstavlja karakter osobe, šta tekst 2. Mojsijeva 34,6. govori o onima koji nose Božje ime?`

Velika probuđenja dogodila su se u crkvama sa obe strane Atlantika. U godinama koje su prethodile 1844, poruka o Hristovom skorom povratku objavljivana je u mnogim delovima sveta. Obećanje da će Božje ime biti ispisano na onima koji pobede ukazuje da će se Božji karakter primetiti u Njegovom narodu. Isto tako važna kao poruka da Hristos uskoro dolazi jeste poruka da Hristos daje obećanje da će pripremiti svoj narod za taj veliki događaj time što će im oprostiti grehe i zapisati svoj Zakon u njihovom srcu (vidi: Filibljanima 1,6; Jevrejima 10,16.17).

`Šta vam nada u Hristov skori dolazak znači? Kako nam Hristovo obećanje da će završiti delo koje je započeo daje sugurnost?`
