---
title:  Hristova poruka Sardu
date:   15/01/2019
---

Sard je imao slavnu istoriju. Međutim, do rimskog doba ovaj grad izgubio je svoj uticaj. Iako je još uvek uživao bogatstvo, njegova slava bila je više utemeljena na prošlosti nego na sadašnjosti. Drevni grad bio je izgrađen na vrhu strmog brda i skoro neosvojiv. Pošto su se stanovnici osećali toliko sigurno, gradski zidovi bili su nemarno čuvani.

`Pročitajte sledeće tekstove: Otkrivenje 3,1-6; Matej 24,42-44; 1. Solunjanima 5,1-8. Koje tri stvari Isus podstiče hrišćane u Sardu da učine da bi izlečili svoje duhovno stanje? Kako je Isusovo upozorenje da »straže« u skladu sa istorijom grada?`

Iako Isus prepoznaje nekoliko hrišćana u Sardu kao verne, većina njih je duhovno mrtva. Crkva nije optužena ni za jedan otvoreni greh ili otpadništvo (kao vernici u Pergamu i Tijatiri), već za duhovnu letargiju.

Poruka upućena crkvi u Sardu u proročkom smislu odnosi se na duhovne prilike protestanata u razdoblju posle Reformacije, otprilike od 1565. do 1740. godine, pošto se Crkva izopačila u beživotni formalizam i stanje duhovnog samozadovoljstva. Pod uticajem sve veće plime racionalizma i sekularizma, usredsređenost na spasonosnu blagodat Jevanđelja i posvećenost Hristu su slabile, dajući mesta verskim, suvoparnim i filozofskim raspravama. Crkva u ovom razdoblju, iako se činila živom, bila je duhovno mrtva.

Ovo pismo, takođe, se odnosi na svaki naraštaj hrišćana. Pojedini hrišćani uvek rečima hvale govore o svojoj ranijoj vernosti Hristu. Nažalost, nemaju mnogo toga da podele o svom sadašnjem iskustvu sa Njim. Njihova vera je vera samo po imenu, bez prave religije srca i istinske posvećenosti Jevanđelju.

`Imajući uvek pred sobom uzvišenu istinu o spasenju samo verom u Hrista, na koje načine možemo reći da naša dela nisu »savršena« pred Bogom?  Šta to znači i kako možemo »usavršiti« svoja dela pred Njim? Vidi: Matej 5,44-48. `
