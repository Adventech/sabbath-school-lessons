---
title:  Pouka za učitelje
date:   18/01/2019
---

## PRVI DEO: SAŽETI PREGLED

**Ključni tekst:** Otkrivenje 3,21.

**Središte proučavanja:** Prošle sedmice osvrnuli smo se na prvu od sedam poruka poslatih u sedam crkava. U ovoj lekciji proučavaćemo od druge do sedme poruke (Otkrivenje 2,8-3,22).

**Uvod:** Poruka poslata u sedam crkava vekovima je donosila ohrabrenje Božjem narodu. One nas uveravaju da je Bog veoma zainteresovan za dela svoje Crkve. On zna sve njene izazove i želi da pruži savet i dragocena obećanja svima koji slušaju.

### Teme:

U lekciji i ključnom tekstu predstavljene su sledeće teme:

**I Hijazam sedam crkava**

Poruke upućene crkvama imaju strukturu u tipičnom jevrejskom stilu.

**II Ohrabrenje u nevolji**

Poruke crkvama prikazuju i duhovni pad i odgovarajući rast broja i težine datih obećanja svakoj crkvi.

**III Najveći napredak hrišćanstva i njegove istovremene posledice**

Poruka crkvi u Filadelfiji predskazuje vreme velikog misionskog napretka. Međutim, taj napredak obuhvatao je aspekte koji su nagnali hrišćanstvo da zauzme odbrambeni stav.

**IV Poruka crkvi u Tijatiri je drugačija**

Crkve u celini pokazuju duhovni pad. To je vidljivo u porukama upućenim crkvama u Efesu, Pergamu i Sardu. Međutim, poruka Tijatiri razlikuje se od tog obrasca na nekoliko načina.

**V Laodikeja i poslednja era ovozemaljske istorije**

Činjenice iz teksta podržavaju ideju da Laodikeja predstavlja Crkvu na kraju hrišćanske istorije.

### Primena u životu:

Spominjanje Jezavelje u poruci Tijatiri poziva učenike da razmišljaju o ulozi četiri žene u Otkrivenju. Adventistički hrišćani takođe su pozvani da poruku upućenu Laodikeji primene na sebe.

## DRUGI DEO: KOMENTAR

Poruke crkvama imaju zajednički strukturu, po formi sličnu starim pismima. 1) Isus se obraća svakoj crkvi po imenu. 2) Predstavlja Sebe svakoj crkvi, koristeći odlike uzete iz prvog poglavlja. 3) On ispituje jake i slabe strane svake crkve. 4) Isus daje savet u skladu sa svojom procenom svake crkve. 5) Upućen je poziv crkvi da sluša Duha. 6) Svaka poruka završava se obećanjem ili obećanjima datim onima koji pobede. Od četvrte do sedme poruke (počevši od Tijatire), peta i šesta stavka date su obrnutim redosledom.

### Razrađene glavne teme treće lekcije:

**I Hijazam sedam crkava**

Struktura sedam poruka upućenih crkvama ima litararni oblik koji se temelji na jevrejskoj logici. U zapadnom načinu razmišljanja A+B=C; ali u jevrejskoj logici, A+B=A pojačano. Ovaj književni oblik naziva se hijazam (od grčog slova X). Pisci stvaraju hijazam kada rasuđuju o punom krugu, vraćajući se na početnu tačku argumenta. Prva tačka paralelna je sa poslednjom. Druga tačka paralelna je sa prvom do poslednje, i tako dalje, dostižući vrhunac u središtu, a ne na kraju. Možda nije slučajno što je oblik sedmokrakog svećnjaka u Šatoru od sastanka analogan književnom hijazmu.

Pismo upućeno Smirni (drugo pismo) ima mnogo sličnosti sa pismom upućeno Filadelfiji (šesto pismo); oba u velikoj meri pedstavljaju pozitivne poruke. Pisma upućena Pergamu (treće pismo) i Sardu (peto pismo) poslata su crkvama koje su doživele veliki pad. Poruka Tijatiri (četvrtoj, središnjoj crkvi) različita je i dvostruko duža od ostalih (vidi 4. temu u nastavku). Prema ovom rasporedu, prvo i poslednje pismo (Efesu i Laodikeji) takođe su paralelni. Ova struktura ukazuje da Laodikeja, poput Efeske crkve, pati od nedostatka ljubavi.

**II Ohrabrenje u nevolji**

Kada pogledamo sedam crkava kao celinu, čini se da se nalaze u stanju pada, i da Isusovi ukori postaju sve ozbiljniji. Crkve u Efesu i Smirni su verne crkve, s tim što Efeska crkva ima samo jednu manu, nedostatak ljubavi. Međutim, kako prolazimo kroz poruke crkvama, čini se da se prilike pogoršavaju od Pergama preko Sarda, dok ne dođemo do Laodikejske crkve, o kojoj Isus ne može da kaže ništa dobro. Iako je poruka Filadelfiji pozitivna, crkva je mnogo slabija od Smirne. U poruci Efeskoj crkvi, Isus čezne da se vernici te crkve pokaju. Laodikeji Isus upućuje reči da će je izbljuvati. Ovaj slikovit opis predstavlja oštru sliku rečima.

Međutim, ova slika rečima vodi u najohrabrujući deo poruke upućen crkvama. Prva crkva dobija jedno obećanje: drvo života. Druga dobija dva: venac života i oslobođenje od druge smrti. Treća crkva dobija tri: skrivenu manu, beli kamen i novo ime. Četvrta crkva prima četiri obećanja; peta pet, šesta šest. Svaka crkva dobija više obećanja od prethodne, a sedma crkva, Laodikejska, prima najuzvišenije obećanje od svih: da će sesti sa Isusom na Njegov presto.

Kako se stanje crkava pogoršava, kako Isusovi ukori postaju oštriji, Isusova obećanja su sve izobilnija. Što su prilike gore, veća je blagodat i sila koju Bog pokazuje. Što su dublji problemi koje imate u životu, silnija je blagodat Isusa Hrista. Ova poruka je snažna za nas danas kao što je bila u drevna vremena.

**III Najveći napredak hrišćanstva i njegove istovremene posledice**

U lekciji se ističe da se poruka Filadelfijskoj crkvi odnosi na veliko probuđenje protestantizma u toku 18. i 19. veka. Ovo probuđenje nadahnulo je Crkvu da odnese Jevanđelje celom svetu. Dovelo je do najvećeg širenja hrišćanstva od vremena Pedesetnice.

Međutim, postojala je mračna strana ovog uspeha. Misionski napori suviše često su se oslanjali na kolonijalnu ekspanziju Zapadne civilazicije u oblasti ekonomije i politike. Kao posledica toga, mnogi nehrišćanski narodi danas vide hrišćanstvo pre kao samoživo oruđe zapadnog imperijalizma nego ponizan, skroman pokret koji nastoji da poboljša život drugih. Ovakav stav se sve više uočava čak i u delovima sveta u kojima je hrišćanstvo više zastupljeno. Hrišćanstvo, kao celina, danas je u odbrambenom stavu. U ovom kontekstu, manipulacija ili političko uključivanje bilo kakve vrste od strane crkve doprinosi negativnim stereotipima koji su se javili. Evanđeoska poruka ne sme se oslanjati na političku i ekonomsku podršku da bi postigla uspeh. Ovo nas vraća na Isusov prvobitni plan da se „sila u slabosti pokazuje sasvijem“ (2. Korinćanima 12,9).

**IV Poruka Tijatiri je drugačija**

Kao što smo ranije spomenuli, crkve iz Otkrivenja, kao celina, pokazuju duhovni pad. Ovaj pad je, takođe, jasno prikazan u porukama upućenim crkvama u Efesu, Pergamu i Sardu. Međutim, poruka crkvi u Tijatiri razlikuje se od utvrđenog strukturnog obrasca prethodnih poruka na nekoliko načina. Kao prvo, poruka upućena Tijatiri dvostruko je duža od ostalih šest poruka. Ova dužina odgovara njenoj ulozi kao središtu hijazma i dugom razdoblju progonstva koje predstavlja u toku hrišćanske istorije. Drugo, Tijatira je jedina crkva čiji su verni članovi nazvani „ostatkom“ („ostali“ [grčki: loipois] u Tijatiri – Otkrivenje 2,24), pokazujući da je Bog, čak i u toku tog mračnog perioda, imao verne sledbenike.

Treće, Tijatira je jedina crkva za koju Isus kaže da njenih poslednjih dela ima više nego prvih (Otkrivenje 2,19). Dok su sve prethodne crkve ili doživele pad ili ostale u istom stanju, Tijatira je napredovala. Smeštena u središte izveštaja o sedam crkava, ova pozitivna poruka znači da Bog izvodi narod iz otpadništva i da, kroz kasnije poruke, priprema crkvu za Drugi Isusov dolazak. Dok sotona optužuje Božje sledbenike da bi ih obeshrabrio i pomeo, Isus i Sveti Duh ukoravaju da bi ohrabrili i iscelili.

**V Laodikeja i konačna era ovozemaljske istorije**

Kao adventisti često smo bili svedoci da se poruka Laodikejskoj crkvi naročito primenjuje na nas na kraju vremena. Jedan od najboljih dokaza za to je povezanost između tekstova Otkrivenje 3,18. i Otkrivenje 16,15. Nijedan drugi tekst u Bibliji ne sadrži četiri glavne reči koje pronalazimo u oba ova teksta. Oba stiha sadrže grčke reči „videti“ (grčki: blepô), „haljina“ (grčki: himation), „sramota“ (grčki: aischunê, aschêmosunê) i „golotinja“ (grčki: gumnotês, gumnos). Usred stihova koji govore o Armagedonu (Otkrivenje 16,14-16), upućuje se poziv za straženje u poslednje vreme jezikom Laodikeje (Otkrivenje 16,15; uporedite: Otkrivenje 3,18). Ovaj poziv je upečtaljiv dokaz da Laodikeja predstavlja poslednju crkvu ovozemaljske istorije.

## TREĆI DEO: PRIMENA U ŽIVOTU

*1. Koliko žena je prikazano u knjizi Otkrivenje i koja je njihova uloga u poruci knjige?*

U Otkrivenju su prikazane četiri žene. Dve su pozitivne ličnosti, a dve negativne. Prva je Jezavelja, vođa u suprotstavljanju vernima u Tijatiri (Otkrivenje 2,20-23). Druga je pobožna žena iz 12. poglavlja Otkrivenja (Otkrivenje 12,1.2.5.6.14-17). Treća je bludnica Vavilon (Otkrivenje 17,1-7.16). Četvrta je Jagnjetova nevesta (Otkrivenje 19,7.8). Sve četiri se na kraju povezuju sa crkvom, ili u pozitivnom ili u negativnom smislu. Jezavelja, protivnica Tijatire, nagoveštava pojavljivanje bludnice Vavilon, koja je obučena poput prvosveštenika (Otkrivenje 17,4). Ukoliko prvi deo Tijatire predstavlja srednjovekovnu crkvu, onda su ove dve slike tesno povezane. Protivljenje Hristu često ima hrišćansko lice.

Slično tome, žena iz 12. poglavlja Otkrivenja predstavlja veran Božji narod kroz istoriju. Jagnjetova nevesta iz teksta Otkrivenje 19,7.8, predstavlja verne Bogu na kraju istorije, simbolički predstavljene Novim Jerusalimom. Dakle, možemo zaključiti da žena iz 17. poglavlja Otkrivenja predstavlja sve one koji se protive Bogu, naročito verske sile koje se ujedinjuju sa sekularnim svetskim silama da bi načinile Vavilon poslednjeg vremena. „Žena“ u Otkrivenju predstavlja one koji se izjašnjavaju kao Hristovi sledbenici, ali, u zavisnosti od toga koja žena je u pitanju, to izjašnjavanje možda nije iskreno.

*2. Kako bi adventisti trebalo da primene poruku iz teksta Otkrivenje 3,18-21. na sebe? Šta iz teksta svi možemo da naučimo?*

Zlato može da izrazi vrednost koju imamo u Božjim očima, kao i veru koja je prošla proces oplemenjivanja i očišćenja. Bela haljina predstavlja Hristovu pravednost koja nam je data. Očna mast predstavlja duhovnu pronicljivost koja nam pomaže da jasno uvidimo svoju potrebu za Hristom.

Iako Isus poučava onako kako je potrebno (Otkrivenje 3,19), On nikoga ne primorava da Ga sledi. On nežno poziva i ostavlja odluku nama (Otkrivenje 3,20): On iznosi obećanje da će ispuniti sva obećanja koja nam je dao. Ako pozovemo Isusa da vlada našim srcem i pobedi (Otkrivenje 3,21), sešćemo s Njim na Njegovom prestolu. Kao što je izraženo zlatom iskušanim u ognju, Bog vidi bezmernu vrednost u nama.

*3. Kakvo ohrabrenje nam pruža svest o tome da su mnogi hrišćani u prošlosti ostali verni Bogu u bezbožnim gradovima?*  
