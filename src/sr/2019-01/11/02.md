---
title:  Značenje sedam poslednjih zala
date:   10/03/2019
---

Ljudi su se već opredelili ili za Boga ili za Vavilon. Međutim, pre nego što Hristos dođe, oslobađaju se razorni vetrovi sotoninog gneva koji su bili zadržavani (Otkrivenje 7,1-3), nakon čega sledi sedam poslednjih zala.

`Pročitajte sledeće tekstove: Otkrivenje 15,1; 2. Mojsijeva 7-10. Na koji način su egipatska zla, koja se smatraju pozadinom sedam poslednjih zala, poučna kad je reč o njihovoj svrsi i značenju? `

Sedam poslednjih zala nazivaju se »poslednjim« jer će nastupiti na samom kraju ovozemaljske istorije. Suprotno njima, zla sedam truba pokrivaju razdoblje koje obuhvata čitavo hrišćansko doba i ograničenog su delovanja. Ona se izvršavaju dok se Jevanđelje još uvek propoveda (Otkrivenje 10,8-11,14) i dok se vrši posredovanje (Otkrivenje 8,2-5). Pomešana su sa milošću, i njihov cilj je da neprijatelje Božjeg naroda dovede na pokajanje.

Sa druge strane, sedam poslednjih zala izlivaju se pred sam Drugi dolazak. Ona se izlivaju na one čije je srce, poput faraonovog, otvrdnulo prema Božjoj otkupljujućoj ljubavi i koji ne žele da se pokaju (vidi: Otkrivenje 16,11). Božanski gnev je Božji pravedni sud nad odlukama koje su ljudi doneli (vidi: Rimljanima 1,26-28), a izgubljeni sada žanju posledice svog izbora.   

`Pročitajte sledeće tekstove: Otkrivenje 15,5-8; 2. Mojsijeva 40,34.35; 1. O carevima 8,10.11. Šta izjava da »niko ne mogaše doći u crkvu« (Otkrivenje 15,8) govori o vremenu dešavanja sedam poslednjih zala?`

Izraz »niko ne mogaše doći u crkvu« (Otkrivenje 15,8) upućuje na kraj probe (Otkrivenje 22,11). Kada se Hristova posrednička služba na Nebu završi, vrata prilike da se neko pokaje zauvek se zatvaraju. Prema tome, poslednja zla nikoga neće dovesti u pokajanje, već će samo razotkriti tvrda srca onih koji su izabrali da stanu na stranu Vavilona, podstičući ih da još više mrze Boga.

`Pogledajte današnji svet koji će postajati samo još gori. Šta činjenica da su zla toliko dugo odlagana govori o Božjoj milosti i strpljenju? `
