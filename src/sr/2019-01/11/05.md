---
title:  Sotonina poslednja velika prevara
date:   13/03/2019
---

Iz teksta Otkrivenje 16,12. saznajemo da je svrha isušivanja Eufrata da se pripremi put »carevima od istoka«. U Starom zavetu, »carevi od istoka« bili su Kir i njegova vojska koji su došli sa severa, a zatim prišli Vavilonu sa istoka (Isaija 41,25). Njihovo osvajanje Vavilona omogućilo je povratak Božjeg naroda u rodnu zemlju (Isaija 44,27.28). Na isti način, simbolično isušivanje Eufrata priprema put dolasku careva sa istoka da pruže izbavljenje Božjem narodu poslednjeg vremena.

Carevi sa istoka u tekstu Otkrivenje 16,12. su Hristos i Njegova vojska od nebeskih anđela. Prilikom Njegovog drugog dolaska, Isus će se pojaviti sa svojom anđeoskom vojskom, »obučenom u svilu bijelu i čistu« (Otkrivenje 19,14), odeću bezgrešnih anđela (Otkrivenje 15,6). U pratnji nebeske vojske, Hristos će, prema tekstu Otkrivenje 17,14, pobediti sotonske sile koje tlače Njegov narod (uporedite: Matej 24,30.31). Poslednji sukob protiv Božjeg naroda pred Drugi dolazak poznat je kao Armagedonska bitka.

`Pročitajte: Otkrivenje 16,13.14. Kakva je uloga tri nečista duha u pripremi za Armagedonsku bitku? Na koji način oni predstavljaju sotoninu imitaciju Trostruke anđeoske vesti iz 14. poglavlja Otkrivenja (vidi: 1. Timotiju 4,1)?`

U poslednjim doađajima koji vode do završetka probe, svako ljudsko biće odlučiće na kojoj će strani stajati u Armagedonskoj bici. Kao uvod u ovu duhovnu borbu, Jovan vidi tri demonska duha nalik žabama. U sotonin poslednji pokušaj da izvrši prevaru uključeni su demonski duhovi.

Aždaja (paganizam i spiritizam), zver iz mora (rimokatolicizam) i lažni prorok (otpali protestantizam) ujedinjavaju se pod sotoninom upravom (vidi: Otkrivenje 13,11.12). Sotona osposobljava zver nalik na jagnje da čini čudesne znake (vidi: Otkrivenje 13,13-17), koji obuhvataju spiritistička dela. Ovi znaci deo su sotoninog varljivog plana za poslednje vreme da uveri svet da sledi njega, a ne pravog Boga.

Zaslepljeni svojom mržnjom prema Bogu i Njegovoj istini, vođe ovoga sveta spremno prihvataju sotonine neistine, koje su obavijene prijatnom verskom formom (2. Solunjanima 2,9-12). Konačno, ujediniće se u poslednjoj bici koja će dovesti do kraja ovoga sveta. 
