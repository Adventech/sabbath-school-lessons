---
title:  Sedam poslednjih zala
date:   09/03/2019
---

### Tekstovi za proučavanje u toku sedmice
Otkrivenje 15,1; Otkrivenje 7,1-3; Otkrivenje 14,9.10; Otkrivenje 16,1-12; Otkrivenje 17,1; Danilo 5; Otkrivenje 16,16; 2. Solunjanima 2,9-12.

> <p>Tekst za pamćenje</p>
> »Ko se neće pobojati Tebe, Gospode, i proslaviti ime Tvoje? Jer si Ti Jedini svet; jer će svi neznabošci doći i pokloniti se pred Tobom; jer se Tvoji sudovi javiše.« (Otkrivenje 15,4)

Tekst Otkrivenje 11,18. ukratko izlaže događaje na Zemlji pred konačnu Armagedonsku bitku: »Neznabošci se prognjeviše.« Ovakve prilike na Zemlji odgovaraju Isusovom opisu poslednjih dana (Luka 21,25) i praćene su Božjim gnevom, koji predstavlja Njegov sud nad nepokajanima u obliku sedam poslednjih zala (Otkrivenje 15,1).

Petnaesto poglavlje Otkrivenja započinje slikom sedam anđela koji nose sedam čaša ispunjenih ovim božanskim gnevom. Međutim, pre izlivanja gneva, dobijamo letimičan uvid u budućnost Božjeg vernog naroda (Otkrivenje 15,1-4). Prikazani su kao oni koji »pobijediše zvijer i ikonu njezinu, i žig njezin, i broj imena njezina« (Otkrivenje 15,2), dok stoje na nečemu nalik staklenom moru i pevaju pesmu Mojsijevu i Jagnjetovu. Svi ovi prizori podsećaju na Jevreje koji stoje na obali Crvenog mora i slave Božju pobedu nad Egipćanima (2. Mojsijeva 15).

Ovi pobedonosni sveti isti su oni na koje se upućuje kao na 144 000 u tekstu Otkrivenje 14,1-5. Pošto su odbili da prime žig zveri, zaštićeni su od sedam poslednjih zala. Prilikom Drugog dolaska, njihova smrtna tela pretvaraju se i oblače u besmrtnost (1. Korinćanima 15,51-54), i oni se pridružuju vaskrslim svetima, kada Isus dođe u sili i slavi (1. Solunjanima 4,17).   
