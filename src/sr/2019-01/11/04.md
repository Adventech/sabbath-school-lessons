---
title:  Isušivanje reke Eufrat
date:   12/03/2019
---

`Pročitajte sledeće tekstove: Otkrivenje 16,12; Otkrivenje 17,1; Otkrivenje 15. Šta predstavlja simbol reke Eufrat? Šta znači isušivanje Eufrata u okviru sedam poslednjih zala?`

Eufrat je u Starom zavetu bio ključna potpora izrailjskim neprijateljima, Asiriji i Vavilonu. Reka je tekla kroz Vavilon i bila je važna za grad, jer je hranila useve i snabdevala stanovnike vodom. Vavilon ne bi opstao bez Eufrata.

Tekst Otkrivenje 17,1. opisuje Vavilon poslednjeg vremena kako sedi na mnogim vodama, ukazujući možda time na Eufrat (vidi: Jeremija 51,13). Otkrivenje 17,15. objašnjava da vode na kojima sedi Vavilon poslednjeg vremena predstavljaju ljude koji ga podržavaju; svetske građanske, svetovne i političke sile koje se kriju iza sistema. Međutim, ove sile će na kraju uskratiti svoju podršku.

Prizor šestog zla odražava osvajanje drevnog Vavilona od strane persijskog cara Kira (vidi: Danilo 5). Prema rečima antičkog istoričara Herodota, u noći kada su car Valtazar i njegovi zvaničnici prisustvovali gozbi, Persijanci su promenili tok reke Eufrat i ušli u Vavilon rečnim koritom, iznenada osvajajući grad.  

Simboličko isušivanje Eufrata u tekstu Otkrivenje 16,12. dovodi do propasti Vavilona u poslednje vreme. Pošto Eufrat u Otkrivenju predstavlja svetske, građanske i političke sile koje pružaju podršku Vavilonu, isušivanje Eufrata simbolički predstavlja povlačenje njihove podrške i njihov kasniji napad na Vavilon, izazivajući na taj način njegov pad.

Dok ljudi ovoga sveta svedoče o velikim promenama u prirodi (vidi: Otkrivenje 16,3-9), okreću se Vavilonu tražeći zaštitu. Međutim, kada peto zlo pogađa sedište vavilonske vlasti (Otkrivenje 16,10.11), uviđaju da je uzaludno da na tom mestu traže pomoć. Smatrajući da su prevareni, okreću se protiv Vavilona, prouzrokujući njegov pad (vidi: Otkrivenje 17,16). Ipak, kao što smo videli, njihova srca ostaju tvrda prema Bogu i Njegovom narodu. Kao takvi, postaju plodno tlo za poslednju prevaru kojom će sotona navesti svet da se ujedini protiv Božjeg naroda u nameri da ga ukloni sa lica Zemlje.

`Na koje načine ste uvideli koliko je opasno da svoje poverenje položite na ljude i ljudske institucije?`
