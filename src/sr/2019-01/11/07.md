---
title:  Za dalje proučavanje
date:   15/03/2019
---

»Niko osim onih koji su ojačali svoj um biblijskim istinama, neće opstati u poslednjem velikom sukobu. Svaka duša biće stavljena na probu – da li će više slušati Boga ili ljude?... Apostol Pavle izjavljuje, govoreći o poslednjim danima: ’Jer će doći vrijeme kad zdrave nauke neće slušati, nego će po svojijem željama nakupiti sebi učitelje kao što ih uši svrbe.’ (2. Timotiju 4,3) Takvo vreme je nastupilo. Mnogi ljudi ne žele da čuju biblijsku istinu, zbog toga što se suprotstavlja željama njihovog grešnog, svetovnošću zauzetog srca, pa im sotona šalje prevare za kojima čeznu.

Međutim, Bog će na Zemlji ipak imati svoj narod koji će uzdizati Bibliju i samo Bibliju kao merilo svake nauke i osnovu svih reformi. Mišljenje učenih ljudi, naučni zaključci, razna vjeruju ili odluke crkvenih sabora, isto tako mnogobrojni i neusaglašeni kao i Crkve koje ih zastupaju, niti glas većine – ni jedno od toga ni sve zajedno, ne može biti dokaz za ili protiv bilo koje tačke verovanja. Pre nego što prihvatimo bilo koju nauku ili pravilo, moramo kao njegovu potvrdu, zahtevati ono jasno ’Tako reče Gospod!’...

Sotona će se predstaviti kao Hristos i to će biti završno delo u velikoj drami obmane. Crkva kao ispunjenje svojih nada dugo izjavljuje da očekuje Spasiteljev dolazak. Sada će veliki varalica učiniti da sve izgleda kao da je Hristos zaista došao. Sotona će se u različitim krajevima na Zemlji pokazivati među ljudima kao veličanstveno biće blistavog sjaja, po izgledu slično Božjem Sinu koga Jovan opisuje u Otkrivenju (Otkrivenje 1,13-15). Slava koja ga okružuje nadmašivaće sve što su oči smrtnika do tada videle. Pobedonosni poklici odjekivaće vazduhom: ’Hristos je došao! Hristos je došao!’ Ljudi će padati ničice pred njim, iskazujući mu tako svoje obožavanje... Nežnim rečima, punim saučešća, objašnjavaće ljudima neke uzvišene nebeske istine koje je i Spasitelj objašnjavao; lečiće bolesti među ljudima, a onda i dalje se predstavljajući kao Hri­stos, tvrditi da je promenio dan odmora sa Subote na nedelju, i zapovediće svima da svetkuju dan koji je on blagoslovio. Izjaviće da oni koji uporno svetkuju sedmi dan, obešćašćuju njegovo ime odbijajući da slušaju njegove anđele koje im je slao da ih obasjaju istinom. Biće to silna, skoro nenadmašna obmana.« (Elen Vajt, Velika borba, str. 593-595.624. original)

**Za razgovor:**

`1. Pročitajte Isusov savet iz teksta Otkrivenje 16,15, koji je umetnut u opis pripreme za Armagedonsku bitku. Zapazite slične reči u Hristovom ranijem obraćanju Laodikijskoj crkvi (Otkrivenje 3,18). Kako ovo ukazuje na značaj koji poruka Laodikijskoj crkvi ima za Božji narod koji živi u vreme pripreme za konačnu bitku? Na koji način se ova poruka odnosi na vas lično?`

`2. Bele haljine u Otkrivenju simbolički predstavljaju Hristovu pravednost (Otkrivenje 3,4.5; Otkrivenje 19,7-9). Samo oni koji se obuku u haljine Hristove pravde moći će da ostanu postojani u konačnoj krizi. Kako možemo ubeliti i očistiti svoje haljine u Jagnjetovoj krvi (Otkrivenje 7,14)? `
