---
title:  Pouka za učitelje
date:   15/03/2019
---

## PRVI DEO: SAŽETI PREGLED

**Ključni tekst:** Otkrivenje 15,4.

**Središte proučavanja:** U šesnaestom poglavlju Otkrivenja opisano je sedam poslednjih zala (Otkrivenje 15,1) ovozemaljske istorije. U okviru ovih zala u Bibliji se jedini put spominje ime „Armagedon“.

**Uvod:** Ovaj deo Otkrivenja počinje opisom Božjeg naroda poslednjeg vremena koji stoji na staklenom moru pevajući pesmu Mojsija i Jagnjeta, što upućuje na Izlazak (Otkrivenje 15,1-4). Zatim je predstavljeno sedam zala zajedno sa viđenjem crkve na Nebu u koju niko nije mogao ući od slave Božije, što je značilo da se Hristova nebeska služba završila, da je ukinuta ta prvobitna dužnost (Otkrivenje 15,5-8; uporedite: 2. Mojsijeva 40,34.35). Ovaj prizor predstavlja završetak vremena probe. Anđelima, kojih je bilo sedam, bilo je rečeno da izliju jednu po jednu čašu gneva na Zemlju (Otkrivenje 16).

### Teme:

U lekciji i tekstu na koji ćemo se usredsrediti predstavljene su sledeće teme:

**I Božji narod nazvan mnogim imenima**

Iznosi se dokaz da se imena ostatak, 144 000 i sveti odnose na istu grupu ljudi poslednjeg vremena.

**II Zašto Bog šalje zla kada neće doći do pokajanja?**


**III Simboličko značenje reke Eufrat u tekstu Otkrivenje 16,12.**


**IV Dva Jevanđelja u Otkrivenju**

Tri anđela (Otkrivenje 14,6-12) i tri žabe (Otkrivenje 16,13.14) su suprotstavljeni simboli Jevanđelja.

**V Persijski car Kir i druga polovina Otkrivenja**

Neznabožački car predskazuje Mesiju.

**VI Značenje Armagedona**


### Primena u životu:

U ovom odeljku proučavamo kako opis Armagedonske bitke u Otkrivenju podstiče duhovnu pripremu za poslednje vreme.                 

## DRUGI DEO: KOMENTAR  

Podsetite se kratkog pregleda 15. i 16. poglavlja u uvodu u prvom delu.

### Razrađene glavne teme jedanaeste lekcije:

**I Božji narod nazvan mnogim imenima**

U prethodnoj lekciji u Pouci za učitelje videli smo da je Božji verni narod poslednjeg vremena nazvan ostatkom u tekstu Otkrivenje 12,17. i 144 000 u tekstu Otkrivenje 14,1. Upućivanje na tekst Joilo 2,32. u Otkrivenju 14,1. jasno pokazuje da Jovan smatra da su ove dve grupe iste. Postoji još jedan dokaz u Otkrivenju da se sva različita imena za Božji narod odnose na istu grupu poslednjeg vremena, a ne mnoštvo grupa.

Veliko mnoštvo i 144 000 čini se kao da su suprotne grupe. Kao što smo videli u izdanju Pouke za učitelje u 6. lekciji (vidi 4. temu), postoje dva gledišta o ovoj temi. Božji narod poslednjeg vremena nazvan je 144 000 u tekstu Otkrivenje 14,1. i „svetima“ u tekstu Otkrivenje 14,12, ali „sveti“ iz svih vekova, naročito oni u vreme 1260 dana/godina, opisani su u tekstu Otkrivenje 17,6. Prema tome, Božji narod poslednjeg vremena nazvan je mnogim imenima u Otkrivenju: 144 000, ostatak, sveti (Otkrivenje 14,12). Oni stoje na staklenom moru (Otkrivenje 15,2); oni su ti koji su sačuvali svoje haljine (Otkrivenje 16,15); i oni su ti koji su nazvani izabranima i vernim Jagnjetovim sledbenicima (Otkrivenje 17,14).

**II Zašto se zla izlivaju kada neće doći do pokajanja?**

Obmane i zla u poslednjoj krizi otkriće istinu o sotoni i njegovim sledbenicima (2. Solunjanima 2,10-12). Nije Božja krivica što zli nisu otkupljeni. Ni Božja blagodat (Rimljanima 2,4), ni zla poslednjeg vremena (Otkrivenje 16,9.11.21) ne dovode do pokajanja. Neotkupljeni su otvrdnuli na putu koji su izabrali. Dakle, čak i uništenje zlih proslavlja na kraju Božji karakter (Otkrivenje 15,3.4). Oni su sami sebe učinili nesigurnima za spasenje, i Bog ih žalosno predaje (Osija 11,7.8). Čak i posle hiljadu godina i jasnog sagledavanja Božjeg karaktera, ništa se u njihovom karakteru ne menja (Otkrivenje 20,7-10). Zla otkrivaju njihovu utvrđenu nedostojnost za večnost i opravdavaju Božji sud u svakom slučaju.

**III Simboličko značenje reke Eufrat u tekstu Otkrivenje 16,12.**

Šta predstavlja reka Eufrat u tekstu Otkrivenje 16,12? Ne treba da budemo u nedoumici kada sam tekst definiše određeni simbol. Otkrivenje 17,1. daje objašnjenje jednog od zala izlivenog iz čaše, zla koje je povezano sa vodom. Ono se sigurno odnosi na šesto zlo zato što se žena koja sedi na vodama naziva Vavilon (Otkrivenje 17,5), a „vode velike“ Vavilona opisuju reku Eufrat (Jeremija 51,13).

Značenje reke je definisano u tekstu Otkrivenje 17,15. Vode iz 1. stiha su „ljudi i narodi, i plemena i jezici“: drugim rečima, građanske i svetovne vlasti čitavog sveta. Ove sile kratko su odane Vavilonu (Otkrivenje 17,3.12.13), stvarajući u poslednje vreme savez širom sveta nasuprot Bogu i Njegovom narodu poslednjeg vremena.

**IV Dva Jevanđelja u Otkrivenju**

Tri anđela iz teksta Otkrivenje 14,6-12. zajedno objavljuju konačnu evanđeosku poruku svetu. Ono što su mnogi čitaoci Otkrivenja prevideli je krivotvoreno jevanđelje takođe objavljeno svetu u tekstu Otkrivenje 16,13.14.

Aždaja, zver i lažni prorok (falsifikat trojstva iz 13. poglavlja Otkrivenja) ispuštaju nečiste duhove poput žaba iz svojih usta (Otkrivenje 16,13). Prema 14. stihu ove žabe su „duhovi đavolski“ koji obilaze careve čitavog naseljenog sveta da ih okupe za Armagedonsku bitku (vidi: Otkrivenje 16,16). Demoni su zli anđeli; prema tome, tri sveta anđela deluju zajedno preko Božje crkve ostatka predstavljajući pravo Jevanđelje u 14. poglavlju, a tri zla anđela predstavljaju falsifikat Jevanđelja u 13. i 16. poglavlju.

Oba „jevanđelja“ objavljuju se celom svetu (Otkrivenje 14,6; Otkrivenje 16,14). Ovo lažno jevanđelje opisano je, takođe, u tekstu 2. Solunjanima 2,9-12. i tekstu Matej 24,24-27. Oni koji se ne oslanjaju na reči Pisma biće obmanuti u vreme poslednje krize.


**V Persijski car Kir i druga polovina Otkrivenja**

U tekstu Otkrivenje 16,12, isušivanje Eufrata, vavilonskog političkog i vojnog sistema podrške (Jeremija 50,37.38; Jeremija 51,35.36), priprema put za careve sa istoka. Kratak opis podseća kako je Kirova vojska došla sa severa i istoka Vavilona. Njegovi stručnjaci iskopali su udubljenje u blizini i usmerili tok Eufrata ka tom nižem terenu, omogućavajući Kirovoj vojsci da umaršira ispod rečnih kapija u grad. Planirajući diverziju u vreme proslave u gradu, Kirovi vojnici otkrili su da su pijani stražari ostavili otvorene kapije duž rečne obale. Vojnici su nagrnuli u grad, osvojili ga i ubili njegovog vladara Valtazara (kao što je opisano u 5. poglavlju Knjige proroka Danila). U mesecima i godinama koje su usledile, Kir je pokrenuo proces u kome je rasejani ostatak Izrailja bio ohrabren da se vrati u svoj dom i ponovo izgradi Hram i grad Jerusalim.

Zapazite još jednom sled događaja: u starozavetna vremena, Kir, persijski car, doslovno je isušio reku Eufrat da bi osvojio Vavilon i oslobodio Izrailj. Narativ jasno postavlja temelj za poslednji deo knjige Otkrivenje. U Otkrivenju, vode reke Eufrat poslednjeg vremena isušene su da bi se pripravio put za Kira poslednjeg vremena („carevima od istoka“), koji osvaja Vavilon poslednjeg vremena i oslobađa Izrailj poslednjeg vremena. Osnova narativa Armagedonske bitke utemeljena je na starozavetnom izveštaju o Kiru i padu Vavilona.

**VI Značenje Armagedona**

Reč „Armagedon“ zapravo je reč Har-Magedon na grčkom jeziku, ali Otkrivenje 16,16. objašnjava da se reč temelji na jevrejskom jeziku. U jevrejskom har znači planina. Dakle, najprirodnije značenje reči Armagedon bilo bi „planina Megido“. Problem je u tome što u svetu ne postoji planina po imenu Megido. Postoje vode megidske (Sudije 5,19), polje megidsko (2. Dnevnika 35,22), i grad Megidon (1. O carevima 9,15). Drugi predlažu naziv „planina pokolja“ (na temelju teksta Zaharija 12,11) ili planina zborna (Isaija 14,13).

Prema Biblijskom rečniku (Anchor Bible Dictionary) Har-Magedon se najbolje može objasniti ukoliko ga povežemo sa planinom koja se uzdiže iznad voda, doline i grada Megido, planinom Karmil. Planina Karmil je mesto na kome je Ilija prizvao oganj sa neba na Zemlju da pokaže ko je pravi Bog (1. O carevima; vidi: Otkrivenje 13,13.14). U poslednjim danima ovozemaljske istorije doći će do suočavanja između pravog Boga (Otkrivenje 4-5) i lažnog trojstva (Otkrivenje 16,13.14), između tri anđela  (Otkrivenje 14,6-12) i tri žabe. U tom poslednjem sučeljavanju oganj će pasti na pogrešan oltar (Otkrivenje 13,13.14), ali pravi Bog biće na kraju opravdan (Otkrivenje 15,3.4).

## TREĆI DEO: PRIMENA U ŽIVOTU

1. Usred izveštaja o Armagedonskoj bici (Otkrivenje 16,13-16) nalazi se blagoslov koji će se izliti na onoga koji straži i čuva svoje haljine (Otkrivenje 16,15). U 3. lekciji, u 5. temi, videli smo da ta slika jasno upućuje na tekst Otkrivenje 3,18, Hristovu opomenu Laodikeji. Prema tome, postoji jasna povezanost između Laodikejske crkve i Božjeg poslednjeg poziva svetu u kontekstu Armagedona. Crkva koja će proći kroz poslednju krizu ovozemaljske istorije ima nedostatke, ali je predmet Isusovog staranja, i na kraju će pobediti (Otkrivenje 3,21). Ovaj paradoks treba da bude izvor i opomene i ohrabrenja Božjem narodu danas.

2. U jednom jedinom stihu (Otkrivenje 16,15) Jovan iznosi mnoštvo novozavetnih poziva u svetlosti kraja. Obe izjave „Idem kao lupež“ i „Blago onome koji je budan“ podsećaju na Isusove izjave koje je kasnije ponavljao Pavle (Matej 24,42-44; Luka 12,37-39; 1. Solunjanima 5,1-6). Sva ova tri teksta govore o spremnosti za Isusov dolazak. Ponavljajući ove misli usred Armagedonske bitke, knjiga Otkrivenje jasno kaže da je sada vreme da poslušamo upozorenje da tada ne bismo bili na pogrešnoj strani. Naš duhovni zadatak je da čuvamo svoje srce, misli i ponašanje, i da ostanemo verni bez obzira sa kakvim prevarama ili prisilom se možda suočimo. Postoji potreba za vernom istrajnošću i pronicljivošću, utvrđeni Pavlovim rečima i Isusovim rečima upućenim Laodikeji. Kada biramo da budemo verni danas usred raznih iskušenja, pripremamo se za još veće bitke na kraju vremena.
