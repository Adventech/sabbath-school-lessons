---
title:  Izlivanje sedam zala
date:   11/03/2019
---

Prestankom Hristovog posredovanja u nebeskom Svetilištu, sudbina svakog pojedinca biće zauvek odlučena. Došlo je vreme da oni koji su odbacili Jevanđelje iskuse Božji gnev u svoj punini.

Sedam poslednjih zala odražavaju zla izlivena na Egipat (2. Mojsijeva 7-11). Kao što su egipatska zla pogodila Egipćane, dok su Izrailjci bili pošteđeni, tako će i Božji narod biti zaštićen u vreme nevolje (Psalmi 91,3-10; vidi: Velika borba, str. 629.630. original) Zla izlivena na Egipat otkrila su tvrdo faraonovo srce i pokazala Egipćanima nesposobnost njihovih bogova da ih zaštite. Slično tome, poslednje zlo će sve više otvrdnuti srca onih koji se klanjaju zveri iz mora i otkriti nemoć Vavilona da ih zaštiti od božanskog gneva.

`Pročitajte: Otkrivenje 16,1-11. Šta se događa u ovom tekstu i kako je ovaj događaj prikazan?`

Prva četiri zla »nisu sveopšta, jer bi stanovnici Zemlje bili potpuno istrebljeni«. (Elen Vajt, Velika borba, str. 628. original) Prvo nanosi bolne i strašne rane isključivo onima koji se klanjaju zveri. Drugo i treće zlo utiču na mora, reke i vodene izvore, pretvarajući ih u krv. Bez vode za piće, pobunjeno čovečanstvo ne može preživeti. Četvrto zlo deluje na Sunce tako da njegova toplota peče ljude i izaziva nepodnošljiv bol.

Neizdržljiv bol koji zla nanose ne omekšava srca nepravednog ljudskog roda, i oni ne menjaju svoj pobunjenički stav. Niti se iko od njih kaje. Umesto toga, oni proklinju i hule protiv Boga, koji dopušta ova zla.

U tekstu Otkrivenje 16,10.11. (vidi: 2. Mojsijeva 10,21-23), zapažamo da peto zlo pogađa presto zveri. Upravo joj je sotona poverio presto (Otkrivenje 13,2). Sada čak ni sedište sotonine vlasti ne može izdržati silu ovih zala. Dok ljudi doživljavaju patnju i bol, shvataju da je Vavilon nemoćan da ih zaštiti. Međutim, svoj um usmerili su protiv Boga, i čak ni strahota zala ne menja njihova srca.

`Kako možemo održati toliko blisku zajednicu sa Bogom da dovoljno upoznamo Njegovu ljubav i da Mu, ukoliko nas nesreća pogodi, verujemo čak i usred patnje?`
