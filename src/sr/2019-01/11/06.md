---
title:  Okupljanje za Armagedonsku bitku
date:   14/03/2019
---

`Koliko će uspešna biti sotonina prevara u poslednje vreme prilikom okupljanja ljudi ovoga sveta za Armagedonsku bitku? Otkrivenje 16,16.`

Prevarna demonska čuda postići će uspeh širom sveta. Odbacujući biblijska učenja, ljudi će poverovati u laž praćenu varljivim čudima (vidi: 2. Solunjanima 2,9-12). Oni će se ujediniti u nameri, simbolično predstavljenoj njihovim okupljanjem na »mestu«, koje se na jevrejskom naziva Armagedon, što znači »planina Megido«. Megido nije bila planina, već utvrđeni grad, smešten u dolini Jezrael u podnožju venca planine Karmil, i važno strateško mesto.

Jezraelska dolina bila je poznata po mnogim odlučujućim bitkama u izrailjskoj istoriji (vidi: Sudije 5,19; Sudije 6,33; 2. O carevima 9,27; 2. O carevima 23,29.30). U Otkrivenju se koristi ova istorijska pozadina da bi se opisao konačni veliki sukob, poznat kao Armagedon, između Hrista i sila zla. Ljudi ovoga sveta prikazani su kao ujedinjena vojska pod vođstvom sotonskog saveza.

»Planina Megido« očigledno upućuje na planinu Karmil koja se uzdiže iznad doline u kojoj se nalazio drevni grad Megido. Planina Karmil bila je mesto jednog od najvećih sukoba u izrailjskoj istoriji između Božjeg pravog proroka Ilije i lažnih Valovih proroka (1. O carevima 18). Ovo suočavanje dalo je odgovor na pitanje: »Ko je pravi Bog?« Oganj koji je sišao sa neba bio je pokazatelj da je Gospod jedini pravi Bog i Jedini kome treba služiti. Pošto se duhovno pitanje Armagedonske bitke – da li ćemo biti poslušni Bogu ili čoveku – odlučuje pre izlivanja zala, oni koji stanu na stranu aždaje, zveri i lažnog proroka (Otkrivenje 16,13), biće onda potpuno pod upravom đavola (kao što je Juda bio pre Hristovog raspeća [Luka 22,3]). Izabravši gubitničku stranu, naći će se među onima koji će vapiti da ih planine sakriju (Otkrivenje 6,16; pročitajte takođe: 2. Solunjanima 1,7.8).

Međutim, pre izlivanja zala u tekstu Otkrivenje 13,13.14. prikazana je zver iz zemlje kako spušta oganj sa neba u nameri da prevari svet i navede ga da pomisli da je sotonina krivotvorina, koja će obuhvatiti lažna probuđenja vođena drugim duhom, Božje delo.

Armagedom nije vojna bitka između naroda koja će se voditi negde na Bliskom istoku, već sveopšti duhovni sukob u kome se Hristos odlučno suprotstavlja silama tame (vidi: 2. Korinćanima 10,4). Ishod će biti sličan onom na planini Karmil, ali svetskih razmera – Bog će izvojevati pobedu nad silama tame.

`Ljudi su mnogo godina u političkim i vojnim nemirima na Bliskom istoku tražili znake kraja i Armagedona. Uprkos mnogim predviđanjima i određivanju datuma, Armagedon, kako ga oni zamišljaju, nije došao. Kako se možemo zaštiti od sličnih grešaka u vezi sa tumačenjem ovih lokalnih događaja kao ispunjenja biblijskog proročanstva? `
