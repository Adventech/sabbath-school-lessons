---
title:  Značenje truba
date:   11/02/2019
---

Prikazujući Božje delovanje u korist Njegovog naroda, Otkrivenje koristi sliku truba iz Starog zaveta. Trube su bile važan deo svakodnevnog života starog Izrailja (vidi: 4. Mojsijeva 10,8-10; 2. Dnevnika 13,14.15). Njihov zvuk podsećao je narod na službu u Hramu; u trube se takođe duvalo u bitkama, prilikom žetve i u vreme praznika.

Trubljenje bilo je povezano sa molitvom. U toku službe u Hramu ili u vreme praznika, trube »su podsećale« Boga na Njegov zavet sa narodom. One su, takođe, podsećale ljude da se spreme za »dan Gospodnji« (Joilo 2,1). Zvuk trube je u vreme bitke davao važna uputstva i upozorenja, i pozivao Boga da spase svoj narod. Ova slika predstavlja pozadinu za izveštaj o trubama u Otkrivenju.

`Pročitajte: Otkrivenje 8,13; Otkrivenje 9,4.20.21. Ko je predmet suda sedam truba?`

Događaji pokrenuti trubama u Otkrivenju označavaju Božje delovanje u istoriji kao odgovor na molitve svoga naroda. Dok se pečati prvenstveno odnose na one koji se izjašnjavaju da su pripadnici Božjeg naroda, trube najavljuju sudove protiv stanovnika Zemlje (Otkrivenje 8,13). One istovremeno predstavljaju opomene onima koji žive na Zemlji sa ciljem da ih povedu na pokajanje dok nije prekasno.

Sedam truba obuhvataju događaje od Jovanovog vremena do završetka ovozemaljske istorije (Otkrivenje 11,15-18). U njih se trubi dok se na Nebu odvija posredovanje (Otkrivenje 8,3-6), i dok se Jevanđelje propoveda na Zemlji (Otkrivenje 10,8-11,14). Sudovi truba su delimični; oni utiču samo na trećinu dela stvaranja. Sedma truba najavljuje da je došlo vreme da Bog preuzme svoju pravednu vladavinu. Sedam truba odnosi se otprilike na ista razdoblja sedam crkava i sedam pečata:

a) Prve dve trube najavljuju sudove nad narodima koji su razapeli Hrista i progonili Ranu crkvu: pobunjeničkim Jerusalimom i Rimskim carstvom.

b) Treća i četvrta truba prikazuju nebeski sud nad otpadništvom Hrišćanske crkve u Srednjem veku.

v) Peta i šesta truba opisuju zaraćene strane u religijskom svetu u toku kasnog Srednjeg veka i razdoblja posle reformacije. Ova ra­zdoblja karakteristična su po sve većoj demonskoj aktivnosti koja će konačno uvući svet u Armagedonsku bitku.

`Istorija je bez sumnje krvava i puna bola i tuge. Kako nam ova žalosna stvarnost može pomoći da shvatimo koliko je uzvišeno ono što nam je obećano u Isusu?`
