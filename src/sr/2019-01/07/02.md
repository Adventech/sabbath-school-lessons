---
title:  Molitve svetih
date:   10/02/2019
---

Osmo poglavlje Otkrivenja započinje slikom sedam anđela koji stoje pred Bogom spremni da zatrube trubama. Pre nego što su zatrubili, umetnut je još jedan prizor. Njegova svrha je da objasni teološko značenje truba.

Pročitajte tekst Otkrivenje 8,3.4. zajedno sa sledećim opisom svakodnevne službe u Hramu u Jerusalimu: jevrejski komentar Biblije objašnjava da je prilikom večernje žrtve jagnje stavljano na oltar na kome se palila žrtva, a da je krv prolivana u podnožje oltara. Određeni sveštenik unosio je zlatnu kadionicu u Hram i prinosio tamjan na zlatnom oltaru u Svetinji. Kada bi sveštenik izašao, bacao je kadionicu na pod, prouzrokujući veliku buku. U tom trenutku, sedam sveštenika bi zatrubilo u trube, označavajući kraj službe u Hramu za taj dan.

Možemo zapaziti da je jezik večernje službe upotrebljen u tekstu Otkrivenje 8,3-5. Značajno je to što anđeo prima tamjan na »oltaru zlatnom pred prestolom«. (Otkrivenje 8,3) Pošto tamjan predstavlja molitve Božjeg naroda (Otkrivenje 5,8), to znači da Bog sada odgovara na njihove molitve.

Iz teksta Otkrivenje 8,3-5. saznajemo važne pojedinosti u vezi sa trubama u Otkrivenju:

a) Sedam truba su Božji sudovi nad pobunjenim ljudskim rodom i odgovor na molitve potlačenog naroda.

b) Trube se javljaju posle smrti Isusa kao Jagnjeta i traju dalje kroz istoriju do Drugog dolaska (vidi: Otkrivenje 11,15-18).

`Pročitajte: Otkrivenje 8,5; Jezekilj 10,2. Kako Jezekiljevo viđenje ognja izlivenog na otpadnički Jerusalim objašnjava prirodu truba u Otkrivenju?`

Anđeo puni kadionicu ognjem sa oltara i baca je na Zemlju. Značajno je to što oganj potiče upravo sa onog oltara na kome su prinete molitve svetih. Činjenica da oganj potiče upravo sa tog oltara pokazuje da sudovi sedam truba pogađaju stanovnike Zemlje kao odgovor na molitve Božjeg naroda i da će Bog delovati u njihovu korist u određeno vreme. Bacanje kadionice, takođe, može da bude opomena da Hristovo posredovanje neće trajati zauvek. Vreme probe će se okončati (vidi: Otkrivenje 22,11.12).
