---
title:  Jedenje knjige
date:   13/02/2019
---

Pročitajte: Otkrivenje 10,8-11. Jedenje u Bibliji označava primanje poruke od Boga koja treba da se objavi ljudima (vidi: Jezekilj 2,8-3,11; Jeremija 15,16). Kada se prima, poruka predstavlja radosnu vest; ali kada se objavljuje, ponekad unosi gorčinu, jer joj se mnogi odupiru i odbacuju je.

Jovanovo gorko-slatko iskustvo u jedenju knjižice (Knjige proroka Danila) povezano je sa otpečaćenjem Danilovih proročanstava za poslednje vreme. Jovan ovde prikazuje Crkvu Ostatka koja je primila nalog da objavljuje večno Jevanđelje (vidi: Otkrivenje 14,6.7) na završetku Danilovog vremenskog proročanstva (Danilo 7,25) ili 1260 dana/godina.

Kontekst nagoveštava da Jovanovo viđenje ukazuje na još jedno gorko-slatko iskustvo na završetku proročkog razdoblja od 2300 godina. Kada su, na temelju Danilovih proročanstava, Mileriti smatrali da će se Hristos vratiti 1844. godine, poruka im je bila slatka. Međutim, kada se Hristos nije pojavio kako su očekivali, iskusili su gorko ra­zočarenje i počeli da istražuju Pismo da bi stekli jasnije razumevanje.

Nalog upućen Jovanu da opet prorokuje svetu upućuje na adventističke hrišćane koji svetkuju Subotu, podignute da objavljuju vest o Drugom dolasku povezanu sa proročanstvima iz Knjige proroka Danila i Otkrivenja.

`Pročitajte: Otkrivenje 11,1.2. Šta je Jovanu naloženo da učini?`

U ovom tekstu nastavljen je prizor iz 10. poglavlja Otkrivenja. Jovanu je bilo naloženo da izmeri Božju crkvu, oltar i one koji se klanjaju u njoj. Ideja merenja u Bibliji slikovito se odnosi na sud (vidi: Matej 7,2). Crkva koju treba izmeriti je na Nebu, gde Isus vrši službu za nas. Spominjanje crkve, oltara i onih koji se klanjaju ukazuje na Dan pomirenja (vidi: 3. Mojsijeva 16,16-19). Ovaj dan je bio dan »merenja« pošto je Bog sudio gresima svoga naroda. Prema tome, Otkrivenje 11,1. odnosi se na sud koji će se odigrati pre Drugog dolaska. Ovaj sud isključivo se tiče Božjeg naroda – onih koji se klanjaju u crkvi.

Tekst Otkrivenje 11,1. pokazuje da poruka nebeskog Svetilišta leži u središtu konačnog objavljivanja Jevanđelja, koje obuhvata opravdanje Božjeg karaktera. Kao takva, u potpunosti prikazuje evanđeosku poruku u vezi sa Hristovim pomiriteljskim delom i Njegovom pravednošću kao jedinim sredstvom spasenja za ljudska bića.  

`Imajući na umu kakvu je središnju ulogu imala krv u obredu na Dan pomirenja (vidi: 3. Mojsijeva 16), kako uvek pred sobom možemo imati misao da je sud dobra vest? Zašto je ova istina toliko važna? `
