---
title:  Anđeo sa otvorenom knjigom
date:   12/02/2019
---

Šesta truba dovodi nas u vreme kraja. Šta je Božji narod pozvan da učini u to vreme? Pre nego što se oglasi sedma truba, umetnut je jedan deo, koji objašnjava zadatak i iskustvo Božjeg naroda na kraju vremena.

`Pročitajte: Otkrivenje 10,1-4. Šta se događa u ovom tekstu?`

»Moćni anđeo koji je davao uputstva Jovanu bio je niko drugi do Isus Hristos.« (Elen Vajt, The SDA Bible Commmentary, 7. sveska, str. 971). On postavlja svoja stopala na more i zemlju, što označava Njegovu sveopštu vladavinu i da ono što će objaviti ima značaj za ceo svet. On govori gromkim glasom, kao lav kada riče. Lavlja rika simbolički predstavlja Božji glas (vidi: Osija 11,10; Otkrivenje 5,5).

Jovanu nije dozvoljeno da zabeleži šta su gromovi rekli. Postoje pojedinosti vezane za budućnost koje nam Bog nije otkrio preko Jovana.

`Pročitajte: Otkrivenje 10,5-7. Uporedite ovaj tekst sa stihovima Danilo 12,6.7. Koje reči su im zajedničke?`

Kada anđeo izgovara da »vremena već neće biti« (Otkrivenje 10,6), grčka reč hronos ukazuje da on misli na vremensko razdoblje. Ovo nas upućuje na tekst Danilo 12,6.7. u kome anđeo izjavljuje da će progonstvo svetih trajati za vreme, vremena i pola vremena, ili 1260 godina (538-1798), kada je Crkva bila progonjena od strane papstva (uporedite: Danilo 7,25). Budući da proročki »dan« u Knjizi proroka Danila i Otkrivenju simbolički predstavlja jednu godinu (4. Mojsijeva 14,34; Jezekilj 4,6), 360 »dana« iznosi 360 godina, a tri i po vremena (ili »godine«) iznosi 1260 »dana« ili godina. Za neko vreme nakon ovog proročkog razdoblja, nastupiće kraj.

Izjava da vremena više neće biti odnosi se na vremenska proročanstva iz Knjige proroka Danila, naročito na 2300 proročkih dana iz teksta Danilo 8,14 (457. g.p.n.e.-1844). Posle ovog vremena, više neće biti proročkih razdoblja. Elen Vajt kaže: »Ovo vreme, koje anđeo objavljuje uz svečanu zakletvu, jeste... proročko vreme, koje treba da prethodi dolasku našeg Gospoda. To znači da ljudi neće primiti drugu poruku sa jasnim vremenskim odrednicama. Posle ovog vremena, između 1842. i 1844. godine, više neće postojati jasno zacrtano proročko vreme. Najduže računanje doseže do jeseni 1844.« (The SDA Bible Commmentary, 7. sveska, str. 971).

`Šta ova izjava Elen Vajt govori o tome zašto moramo da izbegavamo svako buduće određivanje datuma?`
