---
title:  Dva svedoka
date:   14/02/2019
---

`Pročitajte: Otkrivenje 11,3-6. Na koje načine dva svedoka prikazuju Zorovavelja i Isusa u njihovoj carskoj i svešteničkoj ulozi? Vidi: Zaharija 4,2.3.11-14.`

Pojam dva svedoka potiče iz jevrejskog pravnog sistema, koji zahteva prisustvo najmanje dva svedoka da bi se utvrdila istina (Jovan 8,17). Dva svedoka predstavljaju Bibliju – Stari i Novi zavet. Oni se ne mogu razdvojiti. Božji narod je pozvan da objavljuje celu biblijsku poruku svetu – »volju Božiju« (Dela 20,27).

Svedoci su prikazani kako proriču u kostreti u vreme proročkog razdoblja od 1260 dana/godina (538-1798). Kostret je odeća žalosti (1. Mojsijeva 37,34); upućuje na teško vreme kada su biblijske istine bile sakrivene i potisnute ljudskim običajima.

`Svojim rečima opišite šta se dogodilo dvama svedocima na kraju proročkih 1260 dana/godina? Otkrivenje 11,7-13.`

Zver koja ubija dva svedoka izlazi iz samog sotoninog prebivališta. Ovo ubijanje svedoka u istorijskom smislu odnosi se na napad ateizma na Bibliju i ukidanje religije, što je povezano sa događajima iz Francuske revolucije. Antireligijski sistem uspostvaljen u Francuskoj posedovao je moralnu degradaciju Sodoma, ateističku oholost Egipta, i pobunjenički duh Jerusalima. Ono što se dogodilo Isusu u Jerusalimu sada se događa Bibliji zbog ovog antireligijskog sistema.

Vaskrsenje svedoka ukazuje na veliko probuđenje interesovanja za Bibliju nakon Francuske revolucije, što je dovelo do nastanka Drugog adventnog pokreta i obnavljanja biblijske istine, osnivanja biblijskih društava i širenja Biblije u celom svetu.

Upravo pred kraj, svet će biti svedok konačnog sveopštog objavljivanja Biblije (Otkrivenje 18,1-4). Ova poslednja poruka izazvaće protivljenje osnaženo demonskim silama, koje će činiti čuda u nameri da obmanu svet i uvuku one koji se klanjaju zveri u konačnu bitku protiv Božjih vernih svedoka (vidi: Otkrivenje 16,13-16; Otkrivenje 14,12).
