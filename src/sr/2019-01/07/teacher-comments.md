---
title:  Pouka za učitelje
date:   15/02/2019
---

## PRVI DEO: SAŽETI PREGLED

**Ključni tekst:** Otkrivenje 10,7.

**Središte proučavanja:** Izveštaj o sedam truba (Otkrivenje 8,2-11,8) temelji se na viđenju nebeske službe i kadionog oltara (Otkrivenje 8,3.4) i sadrži „interludijum“ (Otkrivenje 10,1-11,14) u kome je prikazan Božji narod usred strašnih događaja u vreme šeste trube (Otkrivenje 9,13-21).  

**Uvod:** Svrha truba je razjašnjena na osnovu povezanosti sa petim pečatom (Otkrivenje 6,9-11). Ukazivanje na zlatni kadioni oltar i oltar za žrtve paljenice, kao i na molitve svetaca u tekstu Otkrivenje 8,3.4, povezuje trube sa prizorom iz teksta Otkrivenje 6,9.10. Sedam truba predstavljaju odgovor na molitve svetaca u vezi sa sudom nad onima koji ih progone. Prema tome, događaji prikazani u izveštaju o trubama pogađaju protivnike Božjeg naroda kroz hrišćansku istoriju.

### Teme:

U lekciji i tekstu na koji ćemo se usredsrediti predstavljene su sledeće teme:

**I Značenje truba u Bibliji**

**II Vreme početka truba**

**III Značenje slika u prvih šest truba**

**IV Odnos „interludijuma“ sa sedam truba**

**V Upućivanje na 12. poglavlje Knjige proroka Danila u 10. poglavlju Otkrivenja**

### Primena u životu:

Nakon čitanja izveštaja o trubama, razmotrite kako trube i peti pečat nude ohrabrenje onima koji pate radi Jevanđelja i otkrivaju sudbinu onih koji se protive Jevanđelju.

## DRUGI DEO: KOMENTAR

Sedam truba iz Otkrivenja (naročito tekst Otkrivenje 8,2-9,21) jedan je od najtežih biblijskih tekstova za tumačenje. Adventistički proučavaoci Biblije godinama ne uspevaju da se slože oko njihovog značenja. Međutim, postoje aspekti teksta koji su prilično jasni i neki od njih su razrađeni u nastavku.

### Razrađene glavne teme sedme lekcije:

**I Značenje truba u Bibliji**

Grčke reči za trube i trubljenje javljaju se 144 puta u grčkom prevodu Starog zaveta. Veliki deo ovih referenci (105 od 144) odnosi se na davanje znaka u ratu, bogosluženju ili molitvi, ili u spoju nekih od tih pojmova. Najjasniji tekst o značenju truba jeste 4. Mojsijeva 10,8-10. U starom Izrailju sveštenici su uvek trubili u trube (4. Mojsijeva 10,8), čak i u ratu. Prema tome, Izrailj je trebalo da uoči duhovno značenje u trubljenju u trube. Davanje znaka trubama predstavljalo je molitvu upućenu Bogu da se umeša u bitku (4. Mojsijeva 10,9). Slično tome, u Hramu u vreme praznika, trubljenjem u trube upućivan je poziv Bogu da u duhovnom smislu deluje u životu svoga naroda (4. Mojsijeva 10,10). Dakle, osnovno značenje truba u Starom zavetu je molitva zasnovana na zavetu, pozivanje Boga da se seti svog naroda.

Trube i duvanje u trube u Novom zavetu najviše se spominju u 8. i 9. poglavlju Otkrivenja. Na prvi pogled, čini se da je davanje znaka u ratu prvenstveno značenje sedam truba u Otkrivenju. Međutim, povezanost između truba i petog pečata (vidi: Uvod) ističe molitvu kao primarnu u ovom slučaju. Trube su odgovor na molitve svetaca Božjih koji pate (Otkrivenje 6,9.10; Otkrivenje 8,2-6). Uvereni su da je Bog primetio njihovu patnju i da, iako se čini da On ćuti u njihovom iskustvu, On već deluje u istoriji protiv onih koji ih progone (uporedite: Otkrivenje 6,10. i Otkrivenje 8,13 – vidi: prvu stavku u odeljku Za primenu u životu u nastavku).

**II Vreme početka truba**

Bacanje kadionice (ili ognja) u tekstu Otkrivenje 8,5. nagoveštava pojedinim adventističkim proučavaocima završetak vremena probe. Sedam truba predskazuju dešavanja u toku hrišćanske istorije koja vode do tog događaja. Brojne indikacije u tekstu potkrepljuju ovo tumačenje.

Prvo, prema obrascu u prvoj polovini knjige viđenja počinju sa novozavetnim razdobljem i pokrivaju događaje u toku hrišćanske istorije.

Drugo, šta god da bacanje kadionice (ognja) u tekstu Otkrivenje 8,5. znači, jasno je da vreme probe nije još završeno u vreme šestog pečata. Posredovanje na oltaru još uvek traje (Otkrivenje 9,13). Jevanđelje se još objavljuje (Otkrivenje 10,11; Otkrivenje 11,3-6). Da „interludijum“ iz teksta Otkrivenje 10,1 – 11,13. treba uključiti u razumevanje šestog pečata pokazano je u 4. temi u nastavku. Konačno, objavljivanje Jevanđelja se završava i vreme probe se u potpunosti okončava tek kada se začuje sedma truba (Otkrivenje 10,7). Tako se čini da sedam truba iz Otkrivenja pokrivaju čitav tok istorije od Jovanovih dana do kraja vremena probe i poslednjih događaja.

**III Značenje slika u prvih šest truba**

1. Prva truba koristi starozavetni jezik Božjih sudova (grad, oganj i krv – 2. Mojsijeva 9,23-26; Isaija 10,16-20; Jezekilj 38,22) usmerenih protiv simbola Božjeg starozavetnog naroda (biljke i drveće, Psalmi 1,1-3; Isaija 61,3; Jeremija 11,16,17): otuda nagoveštaj u lekciji da prva truba predstavlja Božji sud nad Jerusalimom koji je odbacio Hrista (Matej 23,37.38; Luka 23,28-31).

2. Druga truba priziva, uopšteno govoreći, Božje sudove na one koji Mu se protive (2. Mojsijeva 7,19-21), a naročito pad starog Vavilona (Jeremija 51,24.25.41.42). U lekciji je, prema tome, ova truba povezana sa padom Rimskog carstva (uporedite Petrovo očigledno nazivanje Rima „Vavilonom“ u tekstu 1. Petrova 5,13).

3. Simbolizam treće trube podudara se sa biblijskom slikom sotoninog delovanja (Isaija 14,12-19; Luka 10,18; Otkrivenje 12,9). Međutim, simbolizam sveće, izvora, reka i vode ukazuje na duhovan život i rast (Psalmi 1,3; Psalmi 84,6.7; Psalmi 119,105; Jeremija 2,13). Padanje zvezda i gorke vode povezuju dve ideje, ukazujući na izopačenje istine i uspon otpadništva. U lekciji je, prema tome, ova truba povezana sa stanjem Crkve u Srednjem veku.

4. U četvrtoj trubi, izvori svetlosti (Sunce, Mesec i zvezde) su potamneli; simboli istine su delimično pomračeni. Ovo pomračenje može predstavljati produbljivanje otpadništva u Crkvi (2. Mojsijeva 10,21-23; O Jovu 38,2; Isaija 8,22; Jovan 1,4-11; Jovan 3,18-21).

5. Sa petom trubom delimična tama četvrte trube postaje potpuna i prekriva ceo svet (Otkrivenje 9,1.2). Ona predstavlja pobedu verskog otpadništva i sekularizma u savremenom dobu. Kada su Bog i istina potpuno pomračeni, grešni ljudski rod je ostavljen demonskom mučenju razornim željama (Otkrivenje 9,3-11; Luka 10,17-20). Jedina sigurnost nalazi se u iskrenom odnosu sa Bogom (Otkrivenje 9,4; Efescima 1,13.14).

6. Dok prvih pet truba u velikoj meri upućuju na stari Egipat, šesta truba naročito ističe biblijske izveštaje u vezi sa starim Vavilonom. Ima nagoveštaja vavilonske reke (Otkrivenje 9,14), vavilonskog idolopoklonstva ( Otkrivenje 9,20; Danilo 5,4.23), i pada Vavilona (Otkrivenje 9,21; Isaija 47,9-12). Takođe, ima mnogo paralela sa šestom čašom (Eufrat, jezik borbe, slika duhova đavolskih – Otkrivenje 16,12-16). Prema tome, šesta truba opisuje protivljenje Bogu slično protivljenju Vavilona poslednjeg vremena (Otkrivenje 17,4.5).

**IV Odnos „interludijuma“ i sedam truba**

Trube se usredsređuju na zle (Otkrivenje 9,4.20.21), a „interludijum“ (Otkrivenje 10,1-11,13) usredsređuje se na Božji narod. Međutim, „interludijum“ nije odvojen od truba; on je deo šeste trube. Tekst Otkrivenje 8,13. opisuje tri zla koja pogađaju one koji žive na Zemlji. Prvo je peta truba (Otkrivenje 9,12). Drugo zlo je šesta truba, ali se ne završava do teksta Otkrivenje 11,14, tako da je veliki deo 10. i 11. poglavlja deo šeste trube. Dok se sile zla okupljaju za konačnu krizu u toku šeste trube (Otkrivenje 9,16), sile pravednika se okupljaju da im se suprotstave (Otkrivenje 7,4; Otkrivenje 10,1-11,13).

**V Upućivanje na 12. poglavlje Knjige proroka Danila u 10. poglavlju Otkrivenja**

Jednu od najjasnijih aluzija na Stari zavet u celom Otkrivenju nalazimo u tekstu Otkrivenje 10,5.6. Taj tekst i Danilo 12,7. imaju osam glavnih zajedničkih reči. U oba teksta pojvljuju se nebeska bića koja stoje na vodenoj površini ili iznad nje. U oba slučaja nebeska bića podižu svoju ruku ka nebu i zaklinju se Onim koji živi vavek veka. Povezanost između „vremena, vremena i pola vremena“ iz teksta Danilo 12,7. sa rečima „da vremena već neće biti“ iz teksta Otkrivenje 10,6. ukazuje da anđeo iz 10. poglavlja Otkrivenja objavljuje završetak Danilovog vremenskog proročanstva u kontekstu šeste trube (priprema za konačne događaje, vidi prethodnu 4. temu).

## TREĆI DEO: PRIMENA U ŽIVOTU

Izveštaj o sedam truba ne može se u velikoj meri primeniti u životu, ali učitelj može da postavi sledeća pitanja, i da moguće odgovore.

*1. Kako povezanost između uvoda u trube (Otkrivenje 8,3-5) i petog pečata (Otkrivenje 6,9-11) nudi ohrabrenje onima koji danas stradaju radi Jevanđelja?*

Vapaj mučenika za sudom u petom pečatu dobija svoj odgovor pomoću sedam truba. Poruka truba je da Bog vidi patnju svoga naroda i da odgovara na nepravdu, ne samo na kraju vremena, već kroz čitavu istoriju. Poput Jova, nećemo možda uvek shvatiti šta Bog čini, ali imamo razlog da Mu verujemo čak i u najmračnijim vremenima.

*2. Sudovi prve dve trube pogađaju one sile koje su se ujedinile da razapnu Isusa (verske vlasti iz Jerusalima pod Kajafom i rimska građanska vlast pod Pilatom). Šta nam ova činjenica govori o protivljenju Jevanđelju?*

Protivljenje Jevanđelju javlja se u dva različita oblika – protivljenje unutar Crkve i izvan nje. Isus je bio razapet kada su se izrailjske vođe (unutar) urotile sa spoljašnjim silama (Rimom). Najveće protivljenje često potiče od onih koji ispovedaju istu veru, ali su zapravo vukovi u jagnjećoj koži.

Slična dinamika uočava se u priči o izgubljenom sinu (Luka 15,11-32). Oca je na kraju odbacio sin koji je ostao u domu. Činilo se da je odan, ali na kraju biva nadahnut sebičnim dobitkom.
