---
title:  Trostruka anđeoska vest
date:   03/03/2019
---

Bog pred sam kraj šalje svoje poruke opomene, simbolički predstavljene u vidu tri anđela koji lete nebom i objavljuju vest. Grčka reč za anđela (angelos) znači »glasnik«. Određene pojedinosti iz Otkrivenja ukazuju da tri anđela predstavljaju Božji narod kome je povereno da poruku poslednjeg vremena objavi svetu.

`Pročitajte sledeće tekstove: Otkrivenje 14,6; Matej 24,14. Za Prvu anđeosku vest rečeno je da je »večno Jevanđelje«. (Otkrivenje 14,6) Šta nam to govori o sadržaju i svrsi prve anđeoske vesti? Zašto je ova vest u središtu svega u šta verujemo?`

Prva poruka za poslednje vreme tiče se objavljivanja Jevanđelja u okviru časa Božjeg suda koji je došao na svet. Jevanđelje je Radosna vest o Bogu, koji spasava ljudska bića na osnovu vere u Isusa Hrista i onoga što je On učinio za njih. Ono je »večno« zato što se Bog nikada ne menja. Njegov plan je postavljen čak i pre nego što smo postojali (2. Timotiju 1,9; Titu 1,2). Prva anđeoska vest obuhvata i spasenje i sud. To je radosna vest za one koji Bogu odaju slavu i klanjaju Mu se kao Stvoritelju, ali je, takođe, i opomena o sudu upućena onima koji odbacuju Stvoritelja i znak pravog bogosluženja koji je dao – sedmi dan Subotu.

Tri anđela prikazana su kako objavljuju vest »velikim glasom« (Otkrivenje 14,7.9). Ove poruke su hitne i važne; svi moraju da ih čuju, jer se tiču njihove večne sudbine. Kao takve, moraju se objaviti svakom plemenu, jeziku i narodu. Ovo objavljivanje naročito je značajno jer će na kraju vremena zver upotrebiti vlast nad »svakijem koljenom i narodom i jezikom i plemenom«. (Otkrivenje 13,7) Na sotonine prevare raširene u celom svetu na kraju vremena biće odgovoreno objavljivanjem Jevanđelja širom sveta.

Božji narod propoveda Trostruku anđeosku vest i time se suprotstavlja sotoni i njegovim saveznicima na kraju vremena – aždaji, simbolu paganizma/spiritizma; zveri iz mora, sili koja predstavlja Rimokatoličku crkvu; zveri nalik jagnjetu, ili lažnom proroku, predstavniku otpalog protestantizma u Sjedinjenim Državama (Otkrivenje 13).Sotona koristi ove sile poslednjeg vremena u vreme še­stog pečata (Otkrivenje 16,13.14). Prema tome, svetu su predstavljene dve suprotne vesti, od kojih svaka ima cilj da pridobije odanost ljudi na Zemlji.

`Kao adventistički hrišćani pozvani smo da dosegnemo svet istinama za poslednje vreme sadržanim u Trostrukoj anđeoskoj vesti. Šta činite da pomognete da se upravo to ostvari? Šta biste još mogli učiniti?`
