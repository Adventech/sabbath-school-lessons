---
title:  Treća anđeoska vest
date:   07/03/2019
---

`Kako tekst Otkrivenje 14,12. opisuje Božji verni narod?`

Suprotno sudbini Božjeg vernog naroda, Otkrivenje 14,9.10. upozorava na sudbinu onih koji se suočavaju sa Božjim gnevom. Izlivanje Božjeg gneva u Starom zavetu opisuje se simbolički kao pijenje čaše vina (Jeremija 25,15.16). Strogost suda nad onima koji se klanjaju zveri izražena je kao pijenje vina Božjeg gneva koje je »nepomešano« (Otkrivenje 14,10) utočeno u čašu. Ljudi su u stara vremena često razblaživali vino vodom da bi ublažili njegovo opijajuće dejstvo. Nepomešano, nerazblaženo vino predstavlja izlivanje Božjeg gneva u svojoj punoj snazi i bez milosti .

`Pročitajte: Otkrivenje 14,10.11; Otkrivenje 20,10-15. Kako tekstovi: Isaija 34,8-10. i Juda 7. čine jasnijom izjavu: »I dim mučenja njihova izlaziće va vijek vijeka?«`

Izjava o mučenju vatrom i sumporom odnosi se na potpuno uništenje. Oganj i sumpor su simboli suda (1. Mojsijeva 19,24; Isaija 34,8-10). Dim uništenja koji se uzdiže je poznata biblijska slika. Isaija je prorokovao o budućem uništenju Edoma vatrom i sumporom: on će postati razgorela smola; »neće se gasiti ni noću ni danju, dovijeka će se dizati dim njezin«. (Isaija 34,10) Juda je opisao sudbinu Sodoma i Gomora kao podnošenje osude »večnog ognja«. (Juda 7. stih) Ovi tekstovi ne govore o neprekidnom ognju, jer nijedan od ovih gradova danas ne gori. Posledice su večne, ne samo oganj. »Večni oganj« u Otkrivenju odnosi se na uništenje; oganj će trajati dovoljno dugo da razaranje bude potpuno, da više ništa ne ostane da gori.

`Iako možemo biti zahvalni za veliku istinu da pakleni oganj ne muči izgubljene kroz svu večnost, kazna je, ipak, dovoljno teška. Šta nam to govori o svetom zadatku koji nam je dat da upozorimo druge na to što se bliži? `
