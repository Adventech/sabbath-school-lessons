---
title:  "Prva anđeoska vest: drugi deo"
date:   05/03/2019
---

Prema Otkrivenju glavna pitanja u poslednjoj krizi ovozemaljske istorije biće bogosluženje i poslušnost Bogu, koja se otkriva držanjem Njegovih zapovesti (Otkrivenje 14,12). Ljudi ovoga sveta podeliće se u dve grupe: one koji se boje Boga i služe Mu, i oni koji se boje zveri i klanjaju joj se.

`Razmotrite prve četiri zapovesti Dekaloga (2. Mojsijeva 20,2-11). Pročitajte zatim 13. poglavlje Otkrivenja. Kako zahtev zveri da joj se klanjaju (Otkrivenje 13,7.8), podizanje ikone zveri da joj se poklone (Otkrivenje 13,14.15), hula na Boga i Njegovo ime (Otkrivenje 13,5.6) i primanje žiga zveri (Otkrivenje 13,16.17) ukazuju na sotonin napad u poslednjoj krizi na prve četiri zapovesti Dekaloga?`

Središnji pojam prve četiri zapovesti Dekaloga jeste bogosluženje (klanjanje). Otkrivenje ukazuje da će ove zapovesti u poslednjoj krizi postati merilo vernosti Bogu. Konačan sukob između Hrista i sotone jasno će se ticati bogosluženja i prve četiri zapovesti.

Ključno pitanje u konačnoj krizi naglašava se u drugoj opomeni Prve anđeoske vesti. Poziv da se poklonimo »Onome koji je stvorio nebo i zemlju i more i izvore vodene« (Otkrivenje 14,7) skoro je tačan navod četvrte zapovesti iz Dekaloga (2. Mojsijeva 20,11). Ova činjenica pokazuje da je poziv da se poklonimo Bogu Stvoritelju poziv na svetkovanje Subote.

Odmor i bogosluženje u Subotu, sedmog dana, poseban je znak naše zajednice sa Bogom (2. Mojsijeva 31,13; Jezekilj 20,12). Prema tome, prva anđeoska vest predstavlja poziv da se poklonimo Stvoritelju.

»Dok će svetkovanje lažnog dana odmora u skladu sa zemaljskim zakonima, a suprotno četvrtoj zapovesti, predstavljati zakletvu vernosti sili koja se protivi Bogu, svetkovanje biblijskog dana odmora, u znak poslušnosti Božjem zakonu, biće dokaz vernosti Stvoritelju. Tako će jedna grupa, prihvatajući znak pokornosti zemaljskim silama, primiti žig zveri, dok će druga, birajući znak vernosti božanskom autoritetu, primiti Božji pečat.« (Elen Vajt, Velika borba, str. 605. original)

`Kako je povezano naše gledište o stvaranju i spasenju? Zašto je važno odmarati se u Subotu kao što je Bog to učinio?`
