---
title:  "Prva anđeoska vest: prvi deo"
date:   04/03/2019
---

`Pročitajte sledeće tekstove: Otkrivenje 14,7; Propovednik 12,13.14. Šta znači »bojati se Boga«? Kako se pojam bojanja Boga odnosi na Jevanđelje, i kako je Jevanđelje povezano sa Božjim zapove­stima? (Vidi: Rimljanima 7,7-13)  Kakva povezanost postoji između bojanja i proslavljanja Boga?`

Poziv »bojte se Boga i podajte Mu slavu« (Otkrivenje 14,7) upućuje se u kontekstu »večnog Jevanđelja«. Saznanje šta je Hristos učinio za naše spasenje ima za ishod naš pozitivan odgovor.

Bojanje Boga i odavanje slave Njemu u Bibliji tesno su povezani (Psalmi 22,23; Otkrivenje 15,4). Zajedno, označavaju ispravnu zajednicu sa Bogom (Jov 1,8) i poslušnost Njemu.

Bojati se Boga ne znači plašiti Ga se, već shvatiti Ga ozbiljno i dozvoliti Mu da bude prisutan u našem životu. Božji narod poslednjeg vremena je narod koji se boji Boga (vidi: Otkrivenje 11,18; 19,5).

Bog želi da Ga Njegov narod voli (5. Mojsijeva 11,13; Matej 22,37), da Mu bude poslušan (5. Mojsijeva 5,29; Propovednik 12,13) i da odražava Njegov karakter (1. Mojsijeva 22,12)

Važno je da Mu Njegov narod oda slavu zato što »dođe čas suda Njegova«. (Otkrivenje 14,7) Sud o kome se govori jeste predadventni istražni sud, koji će delovati pre Drugog dolaska. Svrha ovog suda je da otkrije da li iskreno služimo Bogu – izbor koji naša dela čine očiglednim (2. Korinćanima 5,10). Kada se ovaj sud završi, sudbina svake osobe je odlučena (Otkrivenje 22,11), i Isus će doći da donese nagradu svakome prema njegovim delima (Otkrivenje 22,12).

Sud u 14. poglavlju Otkrivenja je deo Jevanđelja. Za one koji su u dobroj zajednici sa Bogom, sud je Radosna vest; on znači opravdanje, spasenje, slobodu i večni život. Međutim, on je loša vest za neposlušne, ukoliko se ne pokaju i ne okrenu Bogu prihvatanjem ove poruke poslednjeg vremena o času suda. Bog ne želi da iko pogine, već da svi dođu u pokajanje (2. Petrova 3,9).

`Kako bi izgledalo da sami stojite na sudu? Kakva presuda bi bila doneta na osnovu vašeg života? Šta vaš odgovor govori o potrebi za Jevanđeljem i zašto je tako tesno povezan sa Prvom anđeoskom vešću?`
