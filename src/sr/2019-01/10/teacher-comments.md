---
title:  Pouka za učitelje
date:   08/03/2019
---

## PRVI DEO: SAŽETI PREGLED

**Ključni tekst:** Otkrivenje 14,7.

**Središte proučavanja:** Četrnaesto poglavlje Otkrivenja razrađuje temu učešća ostatka u ratu sa aždajom, kako je objavljeno u tekstu Otkrivenje 12,17.

**Uvod:** U 14. poglavlju Otkrivenja ostatak se ponovo javlja kao 144 000, koje slede Jagnje kuda god On pođe (Otkrivenje 14,1-5). Nakon ovog pojavljivanja sledi najpoznatiji biblijski tekst među adventističkim hrišćanima, Trostruka anđeoska vest (Otkrivenje 14,6-13). Poglavlje se završava simboličkim opisom Drugog Isusovog dolaska i pojedinačnim žetvama svetaca i zlih (Otkrivenje 14,14-20). Lekcija za ovu sedmicu prvenstveno je usredsređena na Trostruku anđeosku vest.

### Teme:

U lekciji i tekstu na koji ćemo se usredsrediti predstavljene su sledeće teme:

**I Ostatak i 144 000**

Ispostavlja se da su to dva naziva za istu grupu ljudi na kraju vremena.

**II „Strah“ Božji**

Daleko od značenja na kakvo pomislimo na osnovu toga kako zvuči, strah Božji je poziv na istinsko bogosluženje, obožavanje i poštovanje Stvoritelja.

**III Glavno pitanje 13. i 14. poglavlja Otkrivenja: kome se pokloniti**

Reč „pokloniti se“ javlja se osam puta na ključnim mestima u izveštaju.

**IV Kako je sud povezan sa Jevanđeljem (Otkrivenje 14,6.7)?**

Jezik suda se koristi na tri različita načina u Novom zavetu.

**V Otkrivenje 13. i 14. poglavlje i prva ploča Deset zapovesti**

Mnoštvo tekstova upućuje na prve četiri od Deset zapovesti u 13. i 14. poglavlju Otkrivenja.

**VI Prvi anđeo i četvrta zapovest**

### Primena u životu:

U odeljku Primena u životu proučavaćemo: 1) važnost suda; 2) važnost sedmog dana Subote u današnjem svetu.

## DRUGI DEO: KOMENTAR

Četrnaesto poglavlje Otkrivenja bavi se učešćem ostatka u konačnoj bici spomenutoj u tekstu Otkrivenje 12,17. U njemu je dat opis ostatka (Otkrivenje 14,1-5), predstavljena je njegova poruka (Otkrivenje 14,6-13), a ishod bitke je prikazan simboličkim jezikom (Otkrivenje 14,14-20).

### Razrađene glavne teme desete lekcije:

**I Ostatak i 144 000**

Božji verni narod nazvan je „ostatkom“ u tekstu Otkrivenje 12,17. i „144 000“ u tekstu Otkrivenje 14,1. Da li su u pitanju dve različite grupe ili dva različita načina da se opiše ista grupa? Otkrivenje 14,1. upućuje na tekst Joilo 2,32, ukazujući na ispunjenje u vreme kraja pored primene na „rani dažd“ (vidi: Dela 2,21). U Knjizi proroka Joila Božji verni su oni koji prizivaju Gospodnje ime, stoje na gori Sion i nazivaju se „ostatkom“. U tekstu Otkrivenje 14,1. spomenuto je Jagnjetovo ime i gora Sion, a verni su nazvani 144 000. Upućivanje na Knjigu proroka Joila je način da Jovan pokaže da opisuje učešće ostatka u konačnom sukobu sa aždajom u 14. poglavlju.

**II „Strah“ Božji**

Reč „strah“ je uopšteno govoreći reč koju koristimo kada smo uplašeni. Zbog toga mnogi čitaoci Biblije smatraju da je prikladno da služimo Bogu zato što ga se plašimo. Međutim, kada se reč „strah“ u Bibliji povezuje sa Bogom, ima mnogo blaže značenje. U Starom zavetu, na primer, strah Božji znači obožavati Ga ili gajiti poštovanje prema Njemu: to obuhvata lično poznavanje Boga (Priče 9,10), izvršavanje Njegovih zapovesti (Psalmi 111,10; Propovednik 12,13) i izbegavanje zla (Priče 3,7; Priče 16,6). U Novom zavetu označava divljenje i uzbuđenje puno poštovanja (Luka 7,16; Dela 2,43). Strah Božji pruža podsticaj za pobožno ponašanje (2. Korinćanima 7,1). Može se uporediti sa čašću koju bi neko ukazao kralju (1. Petrova 2,17) i poštovanjem koje bi neko ukazao pretpostavljenom (1. Petrova 2,18).

Savremenim jezikom rečeno, strah Božji znači shvatiti Boga dovoljno ozbiljno da stupimo u zajednicu sa Njim, da poslušamo Njegove opomene i izbegavamo zlo, da izvršavamo Njegove zapovesti, čak i one koje su nam neugodne. To je poziv da živimo i postupamo kao oni koji znaju da će jednog dana dati izveštaj Bogu. Prema ovom stihu (Otkrivenje 14,7), takav ozbiljan poziv biće deo iskustva Božjeg naroda poslednjeg vremena.

**III Glavno pitanje 13. i 14. poglavlja Otkrivenja: kome se pokloniti**

Pitanje koje se stalno iznova javlja u 13. i 14. poglavlju Otkrivenja jeste kome se pokloniti. Sedam puta se u ova dva poglavlja spominje klanjanje aždaji, zveri, ili ikoni zverinoj (Otkrivenje 13,4.8.12.15; Otkrivenje 14,9.11). Čitav izveštaj govori o lažnom trojstvu, koje poziva ceo svet da mu se klanja umesto Bogu. U središtu pažnje je sveopšta borba u vezi sa Božjim karakterom i pitanje da li je On stvarno dostojan da Mu se poklonimo. To je središnja tema ovog dela Knjige.

Ironično je to što dok u 13. i 14. poglavlju Otkrivenja ima sedam tekstova koji govore o klanjanju aždaji i njenim saveznicima, samo jednom se u istom narativu spominje klanjanje Bogu, a radi se o pozivu da se poklonimo Stvoritelju u tekstu Otkrivenje 14,7. To ovaj stih čini centralnim fokusom ovog dela Knjige. Pošto su 13. i 14. poglavlje u središtu Otkrivenja, poziv da se poklonimo Stvoritelju predstavlja centralnu tačku čitave knjige. S obzirom da je ovaj poziv da se poklonimo dat u kontekstu zapovesti o Suboti (Otkrivenje 14,7; uporedite: 2. Mojsijeva 20,11), Subota je ključno pitanje u konačnoj krizi ovozemaljske istorije.

**IV Kako je sud povezan sa Jevanđeljem (Otkrivenje 14,6.7)?**

Sud je u Novom zavetu tesno povezan sa Jevanđeljem. Kao prvo, sud se javio na krstu kada je sotona bio poražen (Jovan 12,31; Otkrivenje 5,5-10). Drugo, jezik suda je blisko povezan sa propovedanjem Jevanđelja u tekstovima Jovan 3,18-21. i Jovan 5,22-25. Kad god se Jevanđelje propoveda, ljudima se sudi na osnovu njihovog odgovora na ono što je Hristos učinio na krstu. Ovaj poziv na sud predstavlja pozadinu izveštaja o četiri jahača (Otkrivenje 6,1-8), kao što smo videli u 5. lekciji. Treće, sud na kraju vremena ispituje kako smo odgovorili kada smo čuli Jevanđelje (Jovan 12,48). Knjiga Otkrivenje čuva jezik suda za fazu poslednjeg vremena (Otkrivenje 11,18; Otkrivenje 14,7; Otkrivenje 17,1; Otkrivenje 20,4).

**V Otkrivenje 13. i 14. poglavlje i prva ploča Deset zapovesti**

Klanjanje zveri (Otkrivenje 13,4.8.12.15) spominje se u kontekstu falsifikata prve ploče Zakona. Prva zapovest zabranjuje klanjanje bilo kom drugom bogu. Druga zapovest zabranjuje idolopoklonstvo. Zver iz zemlje govori stanovnicima Zemlje da načine ikonu kojoj će se klanjati (Otkrivenje 13,15). Treća zapovest zabranjuje da se Gospodnje ime uzima uzalud. Zver nadmašuje sve u huljenju (Otkrivenje 13,6). Četvrta zapovest je pečat zaveta i sadrži ime, oblast i temelj Božje vladavine (2. Mojsijeva 20,8-11). Suprotno tome, svetu se nudi žig zveri (Otkrivenje 13,16.17).

Ovaj deo Otkrivenja usredsređen je na Božje zapovesti (Otkrivenje 12,17; Otkrivenje 14,12). U 13. poglavlju, naročita pažnja je posvećena prvoj ploči Deset zapovesti, na četiri zapovesti koje se posebno tiču našeg odnosa sa Bogom. Zver i njegovi saveznici krivotvore svaku od prve četiri zapovesti. Ovo krivotvorenje postavlja pozornicu za presudno upućivanje na četvrtu zapovest u Prvoj anđeoskoj vesti (Otkrivenje 14,7; uporedite: 2. Mojsijeva 20,11).

**VI Prvi anđeo i četvrta zapovest**

Poruka prvog anđela neposredno upućuje na četvrtu zapovest Dekaloga. To je očigledno iz tri razloga. 1) Postoji veliko verbalno podudaranje između tekstova Otkrivenje 14,7. i 2. Mojsijeva 20,11. Oba teksta sadrže reči „stvoriti“, „nebo“, „Zemlja“ i „more“. Takođe, upućuju na Onoga koji je sve stvorio. 2) Otkrivenje 14,6.7. nagoveštava spasenje (Otkrivenje 14,6), sud i stvaranje (Otkrivenje 14,7). Sve tri teme ukazuju na prvu ploču od Deset zapovesti (2. Mojsijeva 20,2.5.6.11). 3) Ima mnogo upućivanja na Deset zapovesti u ovom delu Otkrivenja (Otkrivenje 12,17; Otkrivenje 14,12, falsifikati prve četiri zapovesti u 3. poglavlju Otkrivenja, verbalne paralele u tekstu Otkrivenje 14,7). Ove reference čine snažnu strukturnu paralelu. Poslednji Božji poziv upućen svetu je u kontekstu četvrte zapovesti.

## TREĆI DEO: PRIMENA U ŽIVOTU

*1. Šta mislite zašto je sud neprihvaćena ideja među mnogim hrišćanima danas?*

Sud se danas često smatra hladnim i strogo pravnim pojmom. Sudovi su mesta koja želite da izbegnete, ako je moguće. Međutim, u biblijskom smislu, sud je nešto čemu Božji narod treba da se raduje. To je vreme kada će sve što je pogrešno na Zemlji biti ispravljeno. Da nema suda na kraju, u ovom svetu nikada ne bi bilo pravde.

Biblijska pravda je isto toliko pozitivna koliko i negativna. Ona je osnova nagrade kao i negativnih posledica. Isus je rekao da će nešto malo poput davanja čaše hladne vode detetu biti zapamćeno na sudu (Matej 10,42). Veliki smisao u ovom životu pruža saznanje da je svako dobro delo, svaka pokazana ljubaznost važna u konačnom toku stvari.

*2. Zašto Subota ima centralnu ulogu u poslednjim događajima ovozemaljske istorije? Kakvu razliku jedan dan u sedmici može da učini u konačnom toku stvari?*

Bog postavlja Subotu u središte svih svojih moćnih dela kao znak sećanja na Njega. Kada držimo sedmi dan Subotu, podsećamo se stvaranja (2. Mojsijeva 20,8-11). Bog nas je stvorio slobodnima, po visokoj ceni po Sebe (imali smo slobodu da se pobunimo), da bismo Mu mogli iskreno uzvratiti ljubavlju i da bismo pokazali ljubav i prema drugima. Ne samo Subota, već ceo Dekalog bio je osmišljen da širi slobodu (Jakov 1,25; Jakov 2,12). Prema tome, stvaralačka strana Subote podseća nas na Božji karakter pun ljubavi, spreman da nam podari slobodu.

Subota nas, takođe, podseća na Izlazak (5. Mojsijeva 5,15), Božje veliko delo spasenja svoga naroda. On je milostiv Bog koji moćno deluje u korist svoga naroda. Subota nas, takođe, podseća na krst. Isus je počivao u grobnici u Subotu između svoje smrti i vaskrsenja. Krst je najveće otkrivenje Božjeg karaktera, a Subota nas podseća na to.

Subota, takođe, upućuje na buduće spasenje na kraju vremena (Jevrejima 4,9-11). Oni koji iskreno imaju poverenja u Boga pronalaze u Suboti predukus odmora od greha koji će čitav svemir doživeti u večnosti.   
