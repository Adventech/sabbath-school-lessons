---
title:  Hiljadugodišnjica
date:   26/03/2019
---

`Pročitajte sledeće tekstove: Otkrivenje 20,1-3; Jeremija 4,23-26. Kakvo je stanje na Zemlji u toku hiljadugodišnjice? Na koji način je sotona vezan okovima?`

Hiljadugodišnjica (ili milenijum) počinje sa Drugim Hristovim dolaskom. U to vreme, sotona i njegovi pali anđeli su svezani. Vezivanje sotone je simboličko, jer duhovna bića ne mogu biti fizički svezana. Sotona je svezan okolnostima. Zla su sve opustošila i usmrtila sve zle stanovnike Zemlje, dovodeći je u haotično stanje koje podseća na Zemlju pre stvaranja (1. Mojsijeva 1,2). U takvom stanju, Zemlja predstavlja sotoninu tamnicu u razdoblju od hiljadu godina. Pošto nema ljudskih bića da ih kuša i muči, sve što sotona i njegovi demonski pomoćnici mogu da učine jeste da razmišljaju o posledicama svoje pobune protiv Boga.

`Pročitajte: Otkrivenje 20,4-15. Gde su sveti u vreme trajanja hiljadugodišnjice?`

Otkrivenje pokazuje da će Božji narod provesti milenijum na mestu koje Hristos priprema za njih na Nebu. Jovan ih vidi kao sede na prestolima kao carevi i sveštenici, i sude svetu. Isus je obećao učenicima da će sesti »na dvanaest prijestola i suditi nad dvanaest koljena Izrailjevijeh«. (Matej 19,28) Pavle je izjavio da će sveti suditi svetu (1. Korinćanima 6,2.3).

Ovaj sud tiče se ispravnosti Božjih dela. Tokom istorije sotona je podgrejavao sumnje u vezi sa Božjim karakterom i Njegovim po­stupanjem prema bićima koja je stvorio. U vreme hiljadugodišnjice, Bog dozvoljava otkupljenima pristup istorijskim izveštajima da bi pronašli odgovore na sva pitanja koja se tiču ispravnosti Njegovih odluka u vezi sa onima koji su izgubljeni, kao i pitanja vezanih za Njegovo vođstvo u njihovom životu. Na završetku milenijuma, sva pitanja u vezi sa Božjom pravdom zauvek su rešena. Pripadnici Božjeg naroda u mogućnosti su da sagledaju da su sotonine optužbe bile neosnovane. Sada su spremni da posvedoče primeni Božje pravde na konačnom sudu nad zlima.

`Ko među nama nema pitanja, teških pitanja, koja do sada čini se kao da nemaju odgovor? Šta govori o Božjem karakteru činjenica da će On jednoga dana dati sve odgovore? `
