---
title:  Kraj Armagedona
date:   25/03/2019
---

`Pročitajte: Otkrivenje 19,11-16. Kako se zove jahač na belom konju, i šta znači da oštar mač izlazi iz Njegovih usta? Šta nam to govori o tome kako da na kraju budemo na pobedničkoj strani?`

Ovde zapažamo opis Hristovog drugog dolaska, ispunjenje obećanja za kojim čeznu vernici u svim vekovima. Poput Isusa, Njegov narod temelji svoju veru na Božjoj reči. Tekst Otkrivenje 19,11-16. predstavlja vrhunac mnogih Isusovih pobeda: Isus je porazio sotonu na Nebu; porazio je sotonu u pustinji; porazio ga je na krstu; i poraziće ga kada se vrati.

»Uskoro se na istoku pojavljuje mali crni oblak, upola manji od čovekove šake. To je oblak koji okružuje Spasitelja i koji izdaleka izgleda kao da je okružen tamom. Pripadnici Božjeg naroda znaju da je to znak Sina čovečijega. U svečanoj tišini posmatraju kako se približava Zemlji, kako postaje sve svetliji i sve slavniji, dok se konačno ne pretvori u veliki beli oblak, čija je osnova kao oganj koji proždire, dok iznad njega lebdi duga zaveta. Isus dolazi kao moćni Pobednik. Sada više nije ’Čovek bola’, koji treba da ispije gorku čašu sramote i muka, već dolazi kao Pobednik na Nebu i Zemlji, da sudi i živima i mrtvima. Dolazi kao ’Veran i istinit’ koji ’sudi po pravdi i vojuje’. ’I vojske nebeske iđahu za Njime!’ (Otkrivenje 19,11.14) Sveti anđeli pesmama nebeskih melodija kao nepregledno, nebrojeno mnoštvo, prate Ga na tom putu. Nebeski svod izgleda kao da je ispunjen blistavim bićima ’deset tisuća puta deset tisuća, i tisuća tisuća’. Nijedno ljudsko pero nije u stanju da opiše ovaj prizor; nijedan smrtni um nije sposoban da shvati njegovu veličanstvenost.« (Elen Vajt, Velika borba, str. 640-641. original)

Pavle u 2. Solunjanima 1,8-10. pruža još jedan prikaz Hristove konačne pobede prilikom Drugog dolaska, kada su sve svetovne i ver­ske sile, koje su se udružile protiv Njega, uništene, i Njegov narod oslobođen za svu večnost.

`U devetnaestom poglavlju Otkrivenja opisane su dve večere, jedna u 9. stihu, druga u 17. i 18. Na jednoj večeri služite se hranom, na drugoj bivate pojedeni. Teško je zamisliti jači kontrast između onoga što se dovodi u pitanje u velikoj borbi za svako ljudsko biće. Čemu nas ova slika uči o tome koliko ozbiljno treba da shvatimo svoju veru i misiju na koju nas naša vera poziva? `
