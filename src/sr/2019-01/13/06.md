---
title:  Novi Jerusalim
date:   28/03/2019
---

Jovan sada opisuje prestonicu nove Zemlje, Novi Jerusalim. Iako je stvarno mesto nastanjeno stvarnim ljudima, Novi Jerusalim i život u njemu prevazilazi svaki ovozemaljski opis (vidi: 1. Korinćanima 2,9).

`Pročitajte: Otkrivenje 21,9-21. Koje su spoljašnje odlike Novog Jerusalima?`

O Novom Jerusalimu se govori kao o nevesti, Jagnjetovoj ženi. Novi Jerusalim je mesto koje Hristos priprema za svoj narod (Jovan 14,1-3).

Grad je okružen visokim zidom sa dvanaest kapija – po tri kapije na svakoj od četiri strane, omogućavajući ulaz iz svakog pravca. Time se ukazuje na univerzalni karakter grada. U Novom Jerusalimu svako ima neograničen pristup Bogu.

Grad je dalje opisan kao savršena kocka; 12 000 potrkališta, ili stadija (oko 2200 kilometara), u dužinu, širinu i visinu. Kocka se sastoji od 12 ivica. Prema tome, ukupan iznos stadija za ceo grad iznosi 144 000, što odražava 144 000 onih koji su prilikom Drugog Hristovog dolaska preneseni da ne vide smrti. U Starozavetnom hramu, Svetinja nad Svetinjama imala je oblik savršene kocke (1. O carevima 6,20). Novi Jerusalim, dakle, predstavlja središte obožavanja Boga.

`Pročitajte: Otkrivenje 21,21-22,5. Koje unutrašnje odlike grada vas podsećaju na Edemski vrt? Šta znači obećanje da u gradu neće više biti prokletinje (Otkrivenje 22,3)?`

Najistaknutija karakteristika Novog Jerusalima jeste reka vode života koja teče od Božjeg prestola (vidi: 1. Mojsijeva 2,10). Za ra­zliku od reke u Vavilonu, na čijoj je obali sedeo Božji narod u zatočeništvu čeznući za Jerusalimom (Psalmi 137), na obali reke života u Novom Jerusalimu Božji narod iz svih vekova, koji je dugo lutao, pronašao je svoj dom.

Sa obe strane reke nalazi se Drvo života na kome raste lišće »za iscjeljivanje narodima«. (Otkrivenje 22,2) Ovo isceljenje ne odnosi se na bolest, jer na novoj Zemlji neće biti bolesti, već na izlečenje rana izazvanih nevoljama koje su u toku istorije rastavljale ljude. Otkupljeni iz svih vekova i iz svih naroda sada pripadaju jednoj Božjoj porodici.
