---
title:  Pouka za učitelje
date:   29/03/2019
---

## PRVI DEO: SAŽETI PREGLED

**Ključni tekst:** Otkrivenje 21,5.

**Središte proučavanja:** Tekst od 19. do 22. poglavlja Otkrivenja započinje izveštajem o poslednjim događajima pred sam Drugi Isusov dolazak i u toku Njegovog dolaska (Otkrivenje 19), a zatim pruža čitaocima uvid u budućnost nakon tih događaja; tokom hiljadugodišnjice (Otkrivenje 20) i tokom večnosti (Otkrivenje 21; 22).

**Uvod:** Poslednja četiri poglavlja Otkrivenja nude najjasniji i najdetaljniji izveštaj u Bibliji o događajima pred Drugi dolazak, u toku dolaska i nakon njega. Iako postoje određeni nagoveštaji o hiljadugodišnjici na još nekim mestima u Bibliji (1. Korinćanima 15,20-22; Isaija 26,19-21), jedino je u ovim poslednjim poglavljima Otkrivenja to razdoblje jasno prikazano. Izveštaj o 1000 godina nalazi se između Isusovog drugog dolaska i Njegovog trećeg i trajnog povratka na Zemlju.

### Teme:

U lekciji i tekstu na koji ćemo se usredsrediti predstavljene su sledeće teme:

**I Da li će Bog promeniti staru Zemlju ili će stvoriti novu?**

**II Odnos pada Vavilona sa petim pečatom**

**III Tri gledišta o hiljadugodišnjici**

**IV Da li će u večnosti biti dosadno? Šta će Božji narod raditi sve to vreme?**

**V Pozadina objašnjenja Novog Jerusalima**

**VI Oblik Novog Jerusalima**

### Primena u životu:

U odeljku Primena u životu proučavaćemo o Božjoj nameri u vezi sa hiljadugodišnjicom iz 20. poglavlja Otkrivenja i biblijskim proročanstvom. Na kraju ovog odeljka razgovaraćemo o tome kako da odgovorimo na učenja iz Otkrivenja.

## DRUGI DEO: KOMENTAR

Pogledajte uvod iz prvog dela da biste se podsetili kratkog pregleda teksta od 19. do 22. poglavlja Otkrivenja.

### Razrađene glavne teme trinaeste lekcije:

**I Da li će Bog promeniti staru Zemlju ili će stvoriti novu?**

U tekstu Otkrivenje 20.11. rečeno je da stara Zemlja i nebo „bježaše“ od prisustva Onoga koji je sedeo na velikom belom prestolu. Odgovarajući sinonimi za reč „bježaše“ (grčki: ephugen) su „iščeznuti“, „nestati“. Pošto „mjesta im se ne nađe“ nakon što su nestali, ovaj način izražavanja može da nagovesti da će Bog, kada bude stvarao „sve novo“ (Otkrivenje 21,5), stvoriti potpuno novu Zemlju, a ne samo „reciklirati“ materijale stare Zemlje u nove. Sa druge strane, odeljak od srede ističe da reč „nov“ u grčkom (kainos) pre znači nešto novo po kvalitetu nego po poreklu ili vremenu (vidi: 2. Korinćanima 5,17). Međutim, zapazite, takođe, tekst Marko 2,21. u kome se nagoveštava nešto novo u vremenu.

**II Odnos pada Vavilona i petog pečata**

U lekciji iz odeljka od subote rečeno je sledeće: „Sa uništenjem Vavilona, molitva Božjeg naroda, u prizoru petog pečata, konačno je uslišena.“ Zašto je to rečeno? Tekst Otkrivenje 19,1.2. snažno upućuje na Otkrivenje 6,10. U tom stihu duše pod oltarom vape ka Bogu: „Dokle... ne sudiš i ne kaješ krvi naše?“ (Otkrivenje 6,10) Ono što je u grčkom doslovno rečeno je: „Koliko dugo... ne sudiš (grčki: krineis) i ne kaješ (grčki: ekdikeis)?“ Iz perspektive metaforičkih duša pod oltarom, nema dokaza da Bog sudi ili sveti njihov slučaj.

Upadljivo je, dakle, da se u 19. poglavlju Otkrivenja u opisivanju pada Vavilona koriste iste dve reči vezane za sud („osudio“ i „pokajao“) u prošlom vremenu. Veliko mnoštvo na Nebu slavi činjenicu da je Bog „osudio (grčki: ekrinen) bludnicu veliku... i pokajao (grčki: exedikêsan) krv slugu svojijeh od ruke njezine“ (Otkrivenje 19,2). Tu uviđamo jasnu povezanost između molitve iz petog pečata i pada Vavilona.

**III Tri gledišta o hiljadugodišnjici**

1. Premilenijalizam: Drugi Isusov dolazak dogodiće se pre hiljadugodišnjice. 2) Postmilenijalizam: Drugi Isusov dolazak dogodiće se posle hiljadugodišnjice. 3) Amilenijalizam: hiljadugodišnjica je metafora za celokupno hrišćansko doba, ne postoji doslovna hiljadugodišnjica. Prema poslednjem gledištu prvo vaskrsenje (Otkrivenje 20,4.5) na početku milenijuma je duhovne prirode; to je novo stvaranje koje donosi Jevanđelje (Jovan 5,22-25; 2. Korinćanima 5,17).  

Šta je biblijski dokaz za premilenijalizam, stav adventističkih hrišćana o 1000 godina iz 20. poglavlja Otkrivenja? Biblija ukazuje na sledeće: 1) Struktura Otkrivenja. Aždaja (Otkrivenje 12), zver (Otkrivenje 13), lažni prorok (Otkrivenje 13), i Vavilon stupaju na scenu poslednjeg vremena tim redosledom. Odlaze, zatim, obrnutim redosledom: Vavilon (Otkrivenje 18), lažni prorok (Otkrivenje 19), zver (Otkrivenje 19), i aždaja (Otkrivenje20). Ukoliko su zver, lažni prorok i Vavilon otišli sa scene do teksta Otkrivenje 20,3, onda se, logično, milenijum mora dogoditi posle Drugog dolaska. 2) Uobičajeno značenje reči „oživlješe“ (grčki: ezêsan; Otkrivenje 20,4) i „vaskrsenje“ (grčki: anastasis; Otkrivenje 20,5) je telesno vaskrsenje, ne duhovno (Jovan 11,25; Rimljanima 14,9; Otkrivenje 2,8). 3) Vaskrsenje ljudi koji su „isečeni“ (Otkrivenje 20,4) mora biti više od duhovnog vaskrsenja. 4) „Duše isječenijeh“ doživele su pogubljenje jer su prihvatile Jevanđelje. Njihovo vaskrsenje se nije dogodilo kada su primile Jevanđelje, već nakon što su pogubljene. Ne postoji duhovno značenje za reč „pogubljen“ (grčki: pepelekismenōn).

**IV Da li će u večnosti biti dosadno? Šta će Božji narod činiti sve to vreme?**

Biblija ukazuje na tri značajne uloge koje će otkupljeni grešnici imati tokom večnosti. Biće carevi, sveštenici i učenici.

1. Biblija nagoveštava da će se otkupljeni grešnici pridružiti Bogu u vladavini nad univerzumom (Otkrivenje 3,21; Otkrivenje 7,15-17). To što će sedeti sa Isusom na Njegovom prestolu znači da će biti deo vladavine univerzumom.
2. Oni ne služe samo kao carevi, već i kao sveštenici. U drevnom svetu postojale su dve grupe ljudi na visokom položaju. Najviši status u političkom smislu imao je car, a najviši položaj u verskom smislu imao je sveštenik. Vlast može da iskvari, ali onima koji su se ponizili doživevši patnju može se poveriti vlast. Biti sveštenik u večnosti obuhvata preuzimanje aktivne uloge u bogosluženju (Otkrivenje 5,9-13) i iznošenju jedinstvenog svedočanstva utemeljenog na ovozemaljskom iskustvu sa grehom i njegovim posledicama (Otkrivenje 14,3). Onome ko je veran u malom biće povereni veći zadaci (Matej 25,21).
3. Iako škola može ponekad postati rutina, pravo učenje to nikada nije. Bog je usadio radoznalost u srž našeg bića, i ima malo radosti koje su toliko značajne kao otkrića. Kada učimo brzinom koja nama odgovara, kada učimo u oblasti svog interesovanja, kada naša radoznalost podstiče našu pažnju, učenje je najradosnije moguće iskustvo. Postoji toliko mnogo toga u univerzumu o čemu se može učiti. Provešćemo večnost učeći i rastući, i to će biti istinsko zadovoljstvo.

**V Pozadina objašnjenja Novog Jerusalima**

Viđenje o Jerusalimu temelji se na ostatku Biblije. Vode koje teku od prestola (Otkrivenje 22,1) i drvo života (Otkrivenje 22,2) podsećaju na Edemski vrt. Svetlost grada i njegov oblik kocke (Otkrivenje 21,11.16) podsećaju na Šator od sastanka i Hram (2. Mojsijeva 40,34.35; 1. O carevima 6,20; 1. O carevima 8,11). Postoje samo dve kocke u Bibliji: Svetinja nad svetinjama u Svetilištu i Novi Jerusalim. Samo ime „Novi Jerusalim“ donosi u um misao o glavnom gradu Davidovog carstva. Izgled mnogih delova grada  takođe podseća na Hram iz Jezekiljinog viđenja (Jezekilj 40-48); a mnoge pojedinosti o Novom Jerusalimu podsećaju na obećanja data pobednicima iz tekstova o sedam crkava u Otkrivenju (na primer, drvo života – Otkrivenje 2,7; Otkrivenje 22,2). Prema tome, viđenje o Novom Jerusalimu ima preteče u istoriji Božjeg vođstva u Bibliji.

**VI Oblik Novog Jerusalima**

Dužina, širina i visina Novog Jerusalima je ista, što ukazuje na savršenu kocku (Otkrivenje 21,16). Većina ljudi zamišlja ga kao kocku, i verovatno je tačno da je taj oblik u pitanju. U opisu Novog Jerusalima često se koristi broj 12: 12 kapija, 12 temelja, 144 lakta visok zid, dimenzije iznose 12000 potrkališta (Otkrivenje 21,12-21). Kocka ima 12 ivica. Iako u tekstu nije naveden oblik, kocka bi bila u skladu sa simbolima i podseća na Svetinju nad svetinjama.

## TREĆI DEO: PRIMENA U ŽIVOTU

*1. Zašto je hiljadugodišnjica neophodna kada će Drugi dolazak sve stvari privesti kraju?*

a) Vreme oporavka za pravedne. Biće potrebno da se naviknemo na činjenicu da su neki ljudi na Nebu, a neki ne. Otkrivenje 22,2. govori da će se lišće drveta života koristiti za isceljenje svim narodima. Možda će biti ljudi koji vam se ne sviđaju ili koje niste očekivali da ćete videti na Nebu. Drugi koje ste očekivali da ćete videti neće biti tamo. Razdoblje od 1000 godina obezbediće vreme da učimo i rastemo kao večna bića.
b) Vreme ispita za pravedne. Otkupljeni će biti slobodni da istražuju „nebeske knjige“, u kojima će pronaći odgovore na pitanja o Bogu, o onima koje smo voleli, a nisu na Nebu, o pitanjima o velikoj borbi. Biće mnogo pitanja na koja treba odgovoriti.
c) Vreme da sotona i njegovi sledbenici pokažu svoj karakter. Na kraju hiljadugodišnjice, sotona i njegovi sledbenici poslednji put pokazaće razornu prirodu svog karaktera. Ovo poslednje pokazivanje njihovog karaktera utvrdiće otkupljene u vernosti Bogu tokom večnosti.

*2. Šta je konačan cilj Otkrivenja?*

Cilj proročanstva nije da zadovolji našu radoznalost o budućnosti, već da nas nauči kako danas da živimo. Otkrivenje je osmišljeno da pripremi narod za izazove na kraju vremena, i da milionima tokom hrišćanske ere donese nadu, smisao i svrhu (Otkrivenje 1,3).
