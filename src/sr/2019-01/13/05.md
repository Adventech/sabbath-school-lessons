---
title:  "»Novo nebo i nova Zemlja«"
date:   27/03/2019
---

Posle potpunog uništenja greha, Zemlja će biti preobražena u dom otkupljenih. Kako će izgledati?\

U tekstu Otkrivenje 21,1. Jovan je video »novo nebo i novu Zemlju«. U Bibliji se spominju tri neba: nebeski svod, zvezdani svemir i mesto na kome prebiva Bog (vidi: 2. Korinćanima 12,2). Tekst Otkrivenje 21,1. odnosi se na zemaljsku atmosferu. Iskvareni Zemlja i nebo  ne mogu podneti Božje prisustvo (Otkrivenje 20,11). Reč nova na grčkom jeziku (kainos) odnosi se na nešto novo po kvalitetu, ne po poreklu i vremenu. Ova planeta biće očišćena vatrom i vraćena u prvobitno stanje (2. Petrova 3,10-13).

Naročito je zanimljivo da prvo što Jovan zapaža na novoj Zemlji jeste da nema mora. Činjenica da Jovan spominje reč more sa određenim članom pokazuje da je verovatno imao na umu more koje ga je okružavalo na ostrvu Patmos, i koje je postalo simbol razdvajanja i patnje. Za njega je odsustvo mora na novoj Zemlji značilo odsustvo bola izazvanog razdvajanjem od njemu dragih osoba.

`Pročitajte sledeće tekstove: Otkrivenje 21,2-8; Otkrivenje 7,15-17. Kakve sličnosti postoje u opisu nove Zemlje i Edemskog vrta u 2. poglavlju 1. Mojsijeve?`

Život na obnovljenoj Zemlji u kome nema patnje i smrti potvrđen je Božjim prisustvom među Njegovim narodom. Ovo prisustvo ostvareno je u Novom Jerusalimu i »skiniji Božijoj« (Otkrivenje 21,3), gde će Bog prebivati među svojim narodom. Božje prisustvo čini život istinskim rajem na obnovljenoj Zemlji.

`Božje prisustvo jamči slobodu od patnje: neće više biti suza, smrti, tuge, plača ili bola, koji su posledice greha. Uništenjem greha »prvo prođe«. (Otkrivenje 21,4)`

Ovu misao iskazale su Marija i Marta prilikom smrti svoga brata Lazara: »Gospode, da si Ti bio ovdje ne bi moj brat umro.« (Jovan 11,21.23) Sestre su znale da smrt ne može postojati u Hristovom prisustvu. Na isti način, trajno Božje prisustvo na novoj Zemlji osiguraće slobodu od bola i patnje koje sada doživljavamo u životu. Ovo je uzvišena nada koja nam je obećana u Hristu, nada zapečaćena u Njegovoj krvi.

`Zašto je ovo obećanje o novom životu u novom svetu u središtu svega u šta verujemo? Kakvo bi dobro naša vera bila bez nje? `
