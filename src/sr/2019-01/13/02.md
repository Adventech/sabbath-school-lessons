---
title:  Jagnjetova svadbena večera
date:   24/03/2019
---

`Pročitajte sledeće tekstove: Otkrivenje 19,6-9; Jovan 14,1-3. Kako svadbena večera na odgovarajući način prikazuje dugo čekanu zajednicu između Hrista i Njegovog naroda?`

Hristos je pre dve hiljade godina napustio svoj nebeski dom da bi pozvao svoje sledbenike na svadbenu gozbu (Matej 22), koja će se održati posle Njegovog venčanja sa nevestom. »Sveti grad, Novi Jerusalim... nazvan je ’nevestom, Jagnjetovom ženom’... U Otkrivenju je istaknuto da su pripadnici Božjeg naroda gosti na svadbenoj svečanosti. Ako su gosti, onda ne mogu biti predstavljeni i kao nevesta...

U kratkoj priči zapisanoj u Jevanđelju po Mateju u 22. poglavlju, upotrebljena je ista slika svadbe, a predadventni sud jasno je stavljen u vreme pre svadbe. Pre svadbe car dolazi da vidi goste, da ustanovi da li su svi odeveni u svadbeno ruho, u neokaljanu odeću karaktera opranog i ubeljenog u krvi Jagnjetovoj. (Matej 22,11; Otkrivenje 7,14; Elen Vajt, Velika borba, str. 426-428. original) Nakon plaćanja miraza svojim životom, na Golgoti, Ženik se vratio u dom svoga Oca da »pripremi mesto« za svoj narod, svadbene zvanice (vidi: Jovan 14,2.3). Oni ostaju na Zemlji pripremajući se za Njegov povratak. Na kraju istorije sveta, On će se vratiti i povesti ih Očevom domu.

U tekstu Otkrivenje 19,8. navodi se da je Hristos dao čistu i belu svilu nevesti. Ovo pokazuje da svadbene zvanice koje uđu u grad ne traže nikakve zasluge za svoja dela. Prema tome, »svila čista i bela« predstavlja »pravdu svetih«, dela koja su proistekla kao rezultat njihove zajednice sa Hristom, koji živi u njima. Prema tome, ove haljine simbolički predstavljaju Njegovu pravednost i to da Njegov narod »drži zapovesti Božje i veru Isusovu«. (Otkrivenje  14,12) Dok je bio na Zemlji, Isus je u priči o svadbi ispričao da je jedan od gostiju želeo da nosi svoju odeću umesto svadbene odeće koju je car nudio, i bio je udaljen sa svadbe (Matej 22,1-14).

Tekst Otkrivenje 3,18. pokazuje da su odeća Hristove pravednosti, vera i očna mast, delovanje Svetog Duha, najveće potrebe Božjeg naroda koji živi u vreme kraja. Isusova ponuda Laodikejcima da »kupe« od Njega ove darove ukazuje da On traži nešto zauzvrat za ono što On nudi njima. Mi odustajemo od samodovoljnosti i poverenja u sebe u zamenu za život vernosti i poslušnosti Hristu, kao i za poverenje u Njega kao našu jedinu nadu spasenja.

`Mi se ne spasavamo svojim delima, ali kakva »pravedna dela« činimo koja prikazuju kakvim životom živimo?`
