---
title:  Pouka za učitelje
date:   22/02/2019
---

## PRVI DEO: SAŽETI PREGLED

**Ključni tekst:** Otkrivenje 12,11.

**Središte proučavanja:** Dvanaesto poglavlje Otkrivenja pokriva celokupnu hrišćansku istoriju, sa osvrtima na sveopšti rat koji se nalazi u pozadini sukoba na Zemlji.

**Uvod:** Dvanaesto poglavlje Otkrivenja prikazuje istoriju starozavetnog i novozavetnog Izrailja u četiri etape: 1) razdoblje pre Hristovog rođenja, sa osvrtom na Izrailj predstavljen ženom (Otkrivenje 12,1.2) i proterivanje sotone sa Neba (Otkrivenje 12,3.4); 2) Hristovo rođenje, vaznesenje i ustoličenje, sa prisećanjem rata na Nebu, viđenog u svetlosti krsta (Otkrivenje 12,5.7-11); 3) istorija Hrišćanske crkve između dva Isusova dolaska, sa posebnom pažnjom na progonstvo Crkve u toku Srednjeg veka (Otkrivenje 12,6.13-16); 4) iskustvo ostatka poslednjeg vremena u poslednjim danima Zemljine istorije (Otkrivenje 12,17).

### Teme:

U lekciji i tekstu na koji ćemo se usredsrediti predstavljene su sledeće teme:

**I Šta se događa kada se nove ličnosti pojave u Otkrivenju?**

**II Priroda kosmičkog sukoba**

**III Primena načela dan za godinu**

**IV Biblijski pojam ostatka**

**V Isusovo svedočanstvo**

### Primena u životu:
1) Kako svest o kosmičkom sukobu utiče na način na koji posmatramo svet i na koji pronalazimo značenje i svrhu u njemu? 2) Kakav je značaj kosmičkog sukoba za naše razumevanje Božjeg karaktera?

## DRUGI DEO: KOMENTAR

Dvanaesto poglavlje Otkrivenja prikazuje istoriju i iskustvo Crkve od Hristovog rođenja (Otkrivenje 12,5) do konačne krize ovozemaljske istorije (Otkrivenje 12,17). Kao takvo, postavlja pozornicu za glavnu usredsređenost Otkrivenja na događaje poslednjih dana od 13 poglavlja nadalje (vidi lekciju za sledeću sedmicu u vezi sa detaljima iz Otkrivenja 13).

### Razrađene glavne teme osme lekcije:

**I Šta se događa kada se nove ličnosti pojave u Otkrivenju?**

U Otkrivenju zapažamo važan literarni obrazac. Kad god se nova ličnost pojavi u izveštaju, pisac prekida narativ, daje vizuelni opis te ličnosti i navodi određene pojedinosti iz njenog života. Ova forma, takozvani „fotostop“, često pomaže čitaocu da prepozna tu ličnost. Posle tog uvoda, ličnost ima određenu ulogu u širem izveštaju.

Isus se u 1. poglavlju kao ličnost prvi put pojavljuje u viđenju (Otkrivenje 1,12-18 [ranije je samo spomenut, Otkrivenje 1,5.9]). Slede vizuelan opis (Otkrivenje 1,12-16) i pojedinosti o Njemu (Otkrivenje 1,17.18), praćeni izveštajem o Njegovim delima u narednom viđenju (Otkrivenje 2 i 3). U 11. poglavlju, dva svedoka predstavljena su na sličan način (Otkrivenje 11,3-6), nakon čega slede njihova dela u kontekstu viđenja (Otkrivenje 11,7-13).

Dve nove ličnosti javljaju se na početku 12. poglavlja Otkrivenja (Otkrivenje 12,1-4). Prvo, zapažamo vizuelni opis žene (Otkrivenje 12,1) i pojedinosti iz njenog života (Otkrivenje 12,2). Zatim nastupa aždaja koja je na sličan način predstavljena (Otkrivenje 12,3.4). Tek tada obe ličnosti počinju da deluju u kontekstu samog viđenja (Otkrivenje 12,5-9). Muško dete u 5. stihu, sa druge strane, nije predstavljeno vizuelnim opisom, verovatno zato što je već ranije predstavljen na drugačiji način (Otkrivenje 1,12-18).

**II Priroda kosmičkog sukoba**

Rat na Nebu opisan je vojnim jezikom. Koristi se jezik „rata“ (Otkrivenje 12,7 – grčki: polemos) i „borbe“ (grčki: polemêmesai, epolemêsen). Ove grčke reči obično opisuju sukob oružjem. Međutim, mogu se upotrebiti u figurativnom smislu, takođe, da se pojača drama sukoba i verbalnog neslaganja (Jakov 4,1). Nakon pomnijeg proučavanja, primećujemo da je rat na Nebu više rat rečima nego vojni događaj. Četiri glavna dokaza za ovu tvrdnju navedena su u 12. poglavlju.

Prvi dokaz, aždaja odvlači trećinu zvezda sa neba svojim repom (grčki: oura). Rep je u Starom zavetu simbol proroka koji uči laž (Isaija 9,15). Drugi, aždaja se u tekstu Otkrivenje 12,9. naziva „starom zmijom“, što jasno ukazuje na laži o Bogu izgovorene Adamu i Evi u vrtu (1. Mojsijeva 3,1-6). Treći, aždaja/sotona je zbačena sa Neba kao „opadač naše braće“ u tekstu Otkrivenje 12,10. Njegove reči optužbe, pre nego fizičko oružje, dovodi to toga da bude zbačen. I, konačno, aždaja/sotona je pobeđena „krvlju Jagnjetovom“ i „rečju svedočanstva“ (Otkrivenje 12,11). Prema tome, rat iz 12. poglavlja Otkrivenja nije vojna bitka, već rat reči i ideja.

**III Primena principa dan za godinu**

Načelo dan za godinu veoma je važno za ispravno tumačenje apokaliptičkog proročanstva. Glasi otprilike ovako: „U apokaliptičkom proročanstvu vremenska razdoblja su simbolična, tako da njegovo ispunjenje treba brojati godinama.“ Ovo načelo kao takvo nije izrečeno u Pismu; međutim, Biblija nam daje obrazac ističući izjednačavanje dana i godine. U tekstu 4. Mojsijeva 14,34, 40 dana u izrailjskom narodu koji su prethodili pobuni odgovaraju prorečenom razdoblju od 40 godina lutanja u pustinji. U tekstu Jezekilj 4,5.6. prorok treba da leži jedan dan za svaku godinu izrailjske i Judine neposlušnosti. U 25. poglavlju 3. Mojsijeve, koncept sedmice sa Subotom proširen je sa dana na godine. Ljudi su obrađivali zemlju šest godina, a zatim ostavljali da se zemlja „odmori“ u toku sedme, subotne, godine. U 9. poglavlju Knjige proroka Danila spominje se 70 sedmica ili 490 godina. Prema tome, subotni koncept takođe ističe načelo dan za godinu u biblijskim vremenima.

Međutim, kada treba da primenimo proročke dane kao godine? Treba razmotriti nekoliko vodećih principa. 1) Pošto su apokaliptička proročanstva, kakva nalazimo u Knjizi proroka Danila i Otkrivenju, puna simbola, treba razmotriti simboličko značenje svakog broja u proročanstvu. 2) Načelo dan za godinu ne koristimo u svakodnevnom govoru. Nijedan roditelj, na primer, neće reći da je njegovo dete staro 1260 dana, 42 meseca, ili, što je još manje verovatno, da je dete staro 2300 dana i noći. 3) Ako proročanstvo u nizu proročkih događaja ima više smisla ukoliko se dani broje kao godine, treba tako da postupimo. Na primer, u 7. poglavlju Knjige proroka Danila, svaka od četiri zveri vlada nekoliko decenija, čak stotinama godina. Međutim, kada se pojavi glavni Božji protivnik, on vlada samo tri i po „vremena“ ili godine (Danilo 7,25). Sa gledišta kraja istorije, postaje očigledno da ovo neobično proročko vreme u Danilu 7 treba tumačiti koristići načelo dan za godinu.

**IV Biblijski pojam ostatka**

Božji narod je u konačnom sukobu u tekstu Otkrivenje 12,17. nazvan „ostatkom“ (grčki: loipôn). Originalno značenje reči „ostatak“ je „oni koji su preživeli nesreću“. Usled poplava, zemljotresa ili osvajanja, određeno pleme ili narod mogu biti potpuno uništeni. Preživljavanje ostatka donosilo je nadu da će pleme ili narod biti u velikoj meri obnovljeni u budućnosti (vidi: Isaija 1,9). U Starom zavetu, moralno ili duhovno značenje takođe je bilo povezano sa „ostatkom“. Ostatak je predstavljao „manji broj vernika“ preko kojih je Bog na kraju mogao spasiti ljudski rod od izumiranja uprkos prisustvu greha i zla u svetu (1. Mojsijeva 7,23).

Reč „ostatak“ korišćena je na tri različita načina u Starom zavetu.

1) Istorijski ostatak. Ovo je grupa koja je preživela veliki Božji sud u prošlosti, kao Jevreji koji su otišli u ropstvo u Vavilon ili su ostali u zemlji. Takva grupa je vidljiva, ima svoje ime i može se izbrojati.

2) Verni ostatak. Ovaj izraz odnosi se na pripadnike istorijskog ostatka koji ostaju verni Božjoj poruci i misiji u tom istorijskom razdoblju. To su oni za koje Bog zna da su Mu verni (2. Timotiju 2,19). Oni nisu uvek vidljivi kao istorijski ostatak (1. O carevima 19,14-18).

3) Eshatološki ostatak. Eshatološki ostatak čine svi koji su verni u poslednje vreme (Joilo 2,31.32). Ovaj eshatološki ostatak obuhvata one koji „će ostati“ (Otkrivenje 6,17) i koji „pretrpe do kraja“ (Matej 24,13).

Knjiga Otkrivenje jasno ukazuje na najmanje dva tipa ostatka. Verni ostatak u Tijatiri čine oni koji nisu pali u otpadništvo tog perioda (Otkrivenje 2,24). Eshatološki ostatak ili ostatak poslednjeg vremena javlja se upravo pred završetak vremena probe (Otkrivenje 11,13; Otkrivenje 12,17). Božja je namera da ovaj poslednji ostatak verno pripremi put za Isusov drugi dolazak kao što je Jovan Krstitelj pripremio put za Hristov prvi dolazak.

**V Isusovo svedočanstvo**

Jedno od obeležja ostatka u tekstu Otkrivenje 12,17. je to što „imaju“ (grčki: echontôn) „svedočanstvo Isusovo“ (grčki: tên marturion lêsou). To znači da je Jovan predskazao probuđenje vizionarskog, proročkog dara u poslednje vreme koji je i njemu darovan (Otkrivenje 1,2). Ovo značenje „svedočanstva Isusovog“ potvrđuje se pažljivim poređenjem tekstova Otkrivenje 19,10. i Otkrivenje 22,8.9. Oni koji su imali svedočanstvo Isusovo u tekstu Otkrivenje 19,10. nazvani su „prorocima“ u tekstu Otkrivenje 22,9. Adventistički hrišćani smatraju da se ovaj dar ispunio u službi Elen Vajt.

## TREĆI DEO: PRIMENA U ŽIVOTU

*1. Na koji način svet posmatrate drugačije zbog kosmičkog sukoba? Kako bi izgledalo živeti bez tog znanja?*

Kosmički sukob snažno odgovara na tri velika filozofska pitanja: 1) Odakle potičem? 2) Kuda idem? i 3) Zašto sam ovde? Saznanje o kosmičkom sukobu pruža značenje i svrhu svemu što činim. Povezuje nas sa nečim većim od nas samih, i omogućava nam da se ne plašimo budućnosti, znajući da je sigurno u Božjim rukama.

*2. Kakav je uticaj nebeskog rata na sliku o tome kakav je Bog?*

Oni koji su na Božjoj strani u kosmičkom sukobu daju prioritet ljubavi, samopožrtvovnosti, poštovanju slobode Božjih stvorenja, nikoga ne prisiljavaju ni na šta, već su strpljvi, težeći da pruže ubedljivi dokaz. Sa druge strane, sotona nastoji da osvoji progonstvom (silom) i obmanom (izgovarajući laži). Zbacivanje sotone u tekstu Otkrivenje 12,9.10. znači da nebeske vojske više ne shvataju njegove laži ozbiljno; njegove tvrdnje izgubile su kredibilitet i on više tamo nije poželjan.

Naša slika o Bogu, u velikoj meri, određuje kako živimo i kako se ponašamo. Ako smatramo da je Bog surov i da osuđuje, postajemo više nalik tome. Ako mislimo da je Bog milostiv i samopožrtvovan, postajemo više nalik tome. Postajemo nalik Bogu kome služimo.
