---
title:  Žena i aždaja
date:   17/02/2019
---

`Pročitajte: Otkrivenje 12,1-4. U Jovanovom viđenju pokazala su se dva velika znaka. Prvi je trudna žena sa Detetom, a drugi je aždaja. Ko je ova žena, i šta ovi stihovi uče?   `

Žena u Bibliji simbol je Božjeg naroda (2. Korinćanima 11,2): čestita žena predstavlja odane vernike, a bludnica otpale hrišćane. Žena u 12. poglavlju Otkrivenja prvo simbolizuje Izrailj, kome se Mesija javio (Otkrivenje 12,1-5), a u tekstu od 13. do 17. stiha pravu Crkvu koja rađa Ostatak.

Ova žena obučena je u sunce, a mesec stoji pod njenim nogama. Sunce u Bibliji je slava Hristovog karaktera i Njegova pravednost (Malahija 4,2). On je »svetlost svetu« (Jovan 8,12), i Njegov narod treba da odsjajuje svetlošću Božjeg karaktera punog ljubavi (Matej 5,14-16). Mesec, kao »manje videlo« (1. Mojsijeva 1,16), ukazuje na starozavetna obećanja koja nagoveštavaju Hristovo delo u evanđeoskoj eri.

Sledeći simbolički znak koji je Jovan zapazio u viđenju bila je velika crvena aždaja. Ona je kasnije poistovećena sa đavolom i sotonom, starom zmijom (Otkrivenje 12,9). U tekstu je rečeno da je svojim repom odvukla trećinu zvezda sa neba na Zemlju. Simbolički, rep je oruđe prevare (Isaija 9,14.15; Otkrivenje 9,10). Nakon što je pao sa svog uzvišenog položaja na Nebu (Isaija 14,12-15), sotona je prevario trećinu anđela. Ovi pali anđeli su demoni koji pomažu đavolu u suprotstavljanju Bogu i Njegovom delu spasenja (vidi: 1. Timotiju 4,1). U Otkrivenju je aždaja opisana slikom da ima »sedam glava i deset rogova«, i koristi se kao simbol sotoninih oruđa u svetu – neznabožačkog Rima (Otkrivenje 12,4) i spiritizma (Otkrivenje 16,13). »Za aždahu se kaže da predstavlja sotonu (Otkrivenje 12,9), koji je pokrenuo Iroda da pokuša da ubije Isusa. Međutim, najvažniji sotonin predstavnik u vođenju rata protiv Hrista i Njegovog naroda tokom prvih stoleća hrišćanske ere bila je Rimska imperija, u kojoj je mnogoboštvo bilo religija pretežnog dela stanovništva. Zato aždaha, iako je prvenstveno predstavljala sotonu, u širem smislu predstavlja i simbol paganskog Rima.« (Elen Vajt, Velika borba, str. 438. original)

`Pročitajte: Otkrivenje 12,9. Sotona je nazvan »starom zmijom«. Kakva povezanost postoji između teksta 1. Mojsijeva 3,15. i aždajinog pokušaja da uništi ženino potomstvo »kad se rodi« ? (Otkrivenje 12,4)`

Sotona je od samog početka čekao rođenje Mesije – Deteta da bi ga usmrtio. Kada se Mesija konačno rodio, sotona je upotrebio paganski Rim (takođe, predstavljen aždajom, Otkrivenje 12,4) u pokušaju da Ga uništi (vidi: Matej 2,13-16). Međutim, Dete »bi uzeto k Bogu i prestolu Njegovu«. (Otkrivenje 12,5)
