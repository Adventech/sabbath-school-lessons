---
title:  Sotonina strategija na kraju vremena
date:   21/02/2019
---

Otkrivenje 12,17. označava promenu u sotoninoj strategiji, dok pokušava da pridobije ljude ovoga sveta i prevari Hristove verne sledbenike. U toku čitave hrišćanske istorije on se suprotstavljao Božjem delu spasenja, prvenstveno pomoću veštih kompromisa unutar Crkve i pomoću prisile i progonstva izvan nje. Istorija pokazuje da se ovoj strategiji, iako uspešnoj mnogo vekova, usprotivila reformacija i postepeno ponovno otkrivanje biblijskih istina od strane Božjeg naroda. Međutim, pošto sotona shvata da vreme ističe, on pojačava svoje napore i »otide da se pobije« sa Božjim ostatkom poslednjeg vremena (Otkrivenje 12,17). Njegovi napadi na Ostatak obuhvatiće veliku prevaru. Duhovi đavolski činiće čuda i vršiće spiritička dela. (Otkrivenje 16,14) Ova promena u sotoninoj strategiji odgovara prelasku sa usredsređenosti na istoriju na usredsređenost na poslednje vreme (Matej 24,24).

Značajno je zapaziti da se reč vara često javlja u tekstu od 12. do 20. poglavlja Otkrivenja u opisivanju sotoninog delovanja na kraju vremena. Rečju vara počinje (Otkrivenje 12,9) i završava se (Otkrivenje 20,7-10) opis sotoninih aktivnosti na kraju vremena.

`Pročitajte sledeće tekstove: 2. Solunjanima 2,8-12; Otkrivenje 13,13.14; Otkrivenje 19,20. Kakva je priroda sotonine obmane na kraju vremena?`

Tekst iz Otkrivenja od 12. do 20. poglavlja prikazuje sotonu koji nastoji da pridobije svetske saveznike. On koristi versko-političku silu, ali i političke sile, da izvrši svoj posao: paganski Rim, predstavljen aždajom (Otkrivenje 12,4.5); zatim silu simbolički predstavljenu kao zver iz mora (Otkrivenje 12,6.15; Otkrivenje 13,1-8); i konačno, silu simbolički predstavljenu kao zver iz zemlje (Otkrivenje 13,11). U ostatku knjige, članovi ovog sotonskog trostrukog saveza – paganizam/spiritizam – aždaja; Rimokatolička crkva – zver iz mora; i otpali protestantizam – zver nalik jagnjetu ili zver iz zemlje – nerazdvojivo su ujedinjeni u suprotstavljanju Božjem delovanju u svetu. Oni udruženim snagama nastoje da prevare ljude, da bi ih odvratili od Boga i doveli na stranu sotone u bici »za onaj veliki Dan Boga Svedržitelja«. (Otkrivenje 16,13.14) Ovi lažni sistemi biće zajedno uništeni prilikom Drugog dolaska (Otkrivenje 9,20), dok će aždaja, đavo koji deluje preko ovih zemaljskih sila (Otkrivenje 12,9), biti uništena na isteku hiljadu godina (Otkrivenje 20,10). Otkrivenje pokazuje da će prevara poslednjeg vremena biti toliko velika da će većina ljudi izabrati put uništenja (Matej 7,13).

`Dva puta se u Otkrivenju upućuje poziv za mudrošću i duhovnom pronicljivošću da se uoči obmanjivački karakter sotoninih aktivnosti na kraju vremena i da bi im se moglo odupreti (Otkrivenje 13,18; Otkrivenje 17,9). O kakvoj mudrosti je ovde reč? Kako prema tekstu Jakov 1,5. možemo steći tu mudrost? `
