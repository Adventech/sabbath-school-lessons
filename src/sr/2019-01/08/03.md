---
title:  Sotona zbačen na Zemlju
date:   18/02/2019
---

`Pročitajte tekst Otkrivenje 12,7-9. u kome se govori o ratu na Nebu. Kakva je bila priroda tog rata koji se završio proterivanjem sotone sa Neba?`

Sotona je bio zbačen sa Neba na početku velike borbe, kada se pobunio protiv Božje vladavine. Želeo je da prigrabi nebeski presto i izjednači se sa »Višnjim«. (Isaija 14,12-15) Otvoreno se pobunio protiv Boga, ali je bio poražen i izgnan na Zemlju. Međutim, prevarivši Adama i Evu, sotona je preuzeo Adamovu vlast nad ovim svetom (Luka 4,6). Kao samozvani vladar ovoga sveta (Jovan 12,31), tražio je pravo da prisustvuje nebeskom savetu kao predstavnik Zemlje (Jov 1,6-12). Međutim, od poraza na krstu, kretanje sotone i njegovih palih anđela ograničeno je na Zemlju kao tamnicu, dok ne prime svoju kaznu (2. Petrova 2,4; Juda 1,6).

Isus je svojom smrću otkupio ono što je bilo izgubljeno, a sotonin pravi karakter je otkriven pred univerzumom. »Sotona je uvideo da je njegova laž razobličena. Njegova vladavina je otkrivena bezgrešnim anđelima i svemiru. Otkrio je sebe kao ubicu. Proliviši krv Božjeg Sina, izgubio je svaku naklonost nebeskih bića. Odsada je njegovo delovanje ograničeno.« (Elen Vajt, Čežnja vekova, str. 761. original) Pred celim univerzumom, vladavina nad Zemljom bila je prebačena sa sotone na Isusa, koji je bio proglašen zakonitim vladarom nad Zemljom (Efescima 1,20-22; Filibljanima 2,9-11).

Isus je prorekao ovaj događaj sledećim rečima: »Sad je sud ovome svijetu; sad će biti istjeran knez ovoga svijeta napolje.« (Jovan 12,31)

Sa ovom osudom sotone »posta spasenije i sila i carstvo Boga našega i oblast Hrista Njegova«. (Otkrivenje 12,10) Sotona još uvek ima ograničenu silu da povredi Božji narod na Zemlji, ali shvata da »vremena malo ima« (Otkrivenje 12,12). Međutim, iako je njegovo vreme zaista »kratko«, on čini sve što može da izazove bol, patnju i propast ovde na Zemlji.

`Čemu nas tekst Otkrivenje 12,11. uči o tome kako da se odbranimo od đavola? (Vidi: Efescima 6,10-18)`
