---
title:  Rat na Zemlji
date:   19/02/2019
---

`Pročitajte: Otkrivenje 12,13.14. Nakon što je zbačen sa Neba, sotona nastavlja svoj napad na Crkvu u toku proročkih 1260 dana/godina. Kako je Bog bio uključen u život Crkve u tom razdoblju?`

»Zbacivanje sotone kao opadača braće na Nebu izvršeno je zahvaljujući uzvišenom Hristovom delu, predavanju svog života. Uprkos sotoninom neprestanom neprijateljstvu, plan otkupljenja je os­tvaren... Sotona, znajući da će mu carstvo koje je prigrabio na kraju biti oduzeto, odlučio je da ne štedi sredstva u nameri da uništi što je više moguće stvorenja koja je Bog stvorio prema svom obličju. On mrzi čoveka zato što je Hristos prema njemu pokazao samilost i ljubav koja prašta. Zato se on sada priprema da učini svaku moguću prevaru da bi čovek bio izgubljen; on je nastavio svoje delovanje sa više energije zbog svog beznadežnog stanja.« (Elen Vajt, The Spirit of Prophecy, 3. sveska, str. 194.195)

Sotona bez sumnje nastavlja svoje delovanje na Zemlji izlivajući svoj gnev na predmet velike Hristove ljubavi na Zemlji – Crkvu. Međutim, Crkva uživa božansku zaštitu u usamljenim, pustim me­stima na Zemlji u toku proročkog razdoblja od 1260 dana/godina.

Vreme progonstva od strane sotone spominje se dva puta u 12. po­glavlju Otkrivenja, kada se govori o 1260 dana/godina (Otkrivenje 12,6) i »vremenu, vremenima i pola vremena. (Otkrivenje 12,14) Oba vremenska razdoblja odnose se na trajanje progonstva od strane malog roga spomenutog u tekstu Danilo 7,23-25. U Bibliji, proročki dani simbolizuju godine. Vreme u istoriji koje odgovara ovom proročkom razdoblju je period između 538. i 1798. godine, kada je Rimokatolička crkva, kao crkveno-državna sila, vladala Zapadnim svetom do 1798, kada je Napoleonov general Bertije, makar privremeno, zaustavio rimsku tlačiteljsku silu.

U toku ovog dugog razdoblja progonstva, aždaja iz svojih usta ispušta vodu kao reku da bi uništila ženu. Vode predstavljaju ljude i narode (Otkrivenje 17,15). Rim je vojske i narode poslao protiv Božjeg vernog naroda tokom tog perioda. Pred kraj ovog proročkog razdoblja, prijateljska zemlja guta vode i spasava ženu, pružajući joj sigurnu zaštitu. Ova slika ukazuje na utočište koje je Amerika pružila svojom verskom slobodom (Otkrivenje 12,16).

`Razmislite koliko je progonstvo trajalo: 1260 godina. Šta nam ova činjenica govori o tome koliko smo ograničeni u razumevanju zašto nečemu, kao što je Hristov povratak, treba toliko mnogo vremena, makar sa naše tačke gledišta? `
