---
title:  Rat protiv Ostatka
date:   20/02/2019
---

`Pročitajte: Otkrivenje 12,17. Protiv koga sotona na kraju vremena stupa u rat?`

Reč ostatak opisuje one koji ostaju verni Bogu, dok većina odlazi u otpadništvo (1. O carevima 19,18; Otkrivenje 2,24). Dok veliki broj ljudi u svetu na kraju vremena staje na sotoninu stranu, grupa ljudi koje je Bog podigao posle 1798. ostaće verna Hristu uprkos sotoninom velikom gnevu.

`Koje su dve osobine Ostatka zabeležene u tekstu Otkrivenje 12,17? Kako neko može biti siguran da pripada Božjem ostatku poslednjeg vremena?`

Ostatak poslednjeg vremena drži Božje zapovesti. Trinaesto po­glavlje Otkrivenja pokazuje da će prva ploča Dekaloga biti u središtu sukoba poslednjeg vremena. Ključni činilac prve četiri zapovesti jeste klanjanje. Glavno pitanje u konačnoj krizi jeste kome se treba klanjati. Dok će ljudi u svetu izabrati da se klanjaju ikoni zverinoj, Ostatak će se klanjati Bogu Stvoritelju (Otkrivenje 14,7). Četvrta zapovest o Suboti, jasno ukazuje na Boga kao našeg Stvoritelja, što je jedan od razloga zašto će Subota odigrati presudnu ulogu u konačnoj krizi na kraju vremena.

Takođe, druga odlika Ostatka poslednjeg vremena je da »imaju svedočanstvo Isusa Hrista«, što je prema tekstu Otkrivenje 19,10. »duh proroštva«. Upoređivanjem ovog stiha sa tekstom Otkrivenje 22,9, vidimo da su Jovanova »braća« koja imaju svedočanstvo Isusovo, proroci. Prema tome, »svedočanstvo Isusovo« odnosi se na Isusa koji svedoči o istini preko svojih proroka, kao što je činio preko Jovana (Otkrivenje 1,2). Otkrivenje pokazuje da će Božji narod na kraju vremena imati »duh proroštva« u svojoj sredini, da ih vodi kroz teška vremena, pošto će sotona učiniti svaki napor da ih prevari i uništi. Nama je, kao adventističkim hrišćanima, dat taj dar proročkog uvida u službi i spisima Elen Vajt.

`Šta smatrate jednim od najneverovatnijih uvida datih kroz »duh proroštva«? Kakve obaveze nam taj dar donosi, i kao pojedincima i kao Crkvi? `
