---
title:  Otvaranje prvog pečata
date:   27/01/2019
---

`Pročitajte sledeće tekstove: Otkrivenje 6,1-8; 3. Mojsijeva 26,21-26; Matej 24,1-14. Zapazite zajedničke ključne reči u ovim tekstovima. Šta saznajete o značenju prva četiri pečata na osnovu ovih podudarnosti?`

Događaji sedam pečata moraju biti shvaćeni u okviru zavetnih kletvi iz Starog zaveta u kojima se pominju izrazi mač, glad, pomor i divlje zveri (3. Mojsijeva 26,21-26). Jezekilj ih naziva Božja »četiri ljuta zla«. (Jezekilj 14,21) Bili su to disciplinski sudovi kojima je Bog opominjao svoj narod kada su bili neverni zavetu, nastojeći da ih probudi da uvide svoje duhovno stanje. Na sličan način, četiri konjanika predstavljaju sredstvo koje Bog koristi da svoj narod održi budnim dok čekaju Isusov povratak.

Postoje, takođe, velike sličnosti između prva četiri pečata i tek­sta Matej 24,4-14, u kome je Isus objasnio šta će se dogoditi u svetu. Četiri konjanika Bog koristi da zadrži svoj narod na pravom putu podsećajući ih da ovaj svet, kakav sada postoji, nije njihov dom.

Iako simboličan, tekst Otkrivenje 6,1.2. govori, takođe, o pobedi. Podseća nas na tekst Otkrivenje 19,11-16, u kome je Hristos prikazan kako jaši na belom konju i vodi svoje nebeske vojske anđela da oslobode Njegov narod prilikom Drugog dolaska. Kao simbol čistote, bela boja se stalno povezuje sa Hristom i Njegovim sledbenicima. Jahač u ruci drži strelu i dobija venac (Otkrivenje 6,2), što podseća na sliku Boga u Starom zavetu koji jaši konja sa strelom u ruci dok pobeđuje neprijatelje svog naroda (Avakum 3,8-13; Psalmi 45,4.5). Grčka reč za venac (Otkrivenje 6,2) koji jahač nosi je stefanos, i znači venac pobede (Otkrivenje 2,10; Otkrivenje 3,11). Ovaj jahač je osvajač koji je izašao pobeđujući i da pobedi.

Prizor prvog pečata opisuje širenje Jevanđelja, silno započeto na dan Pedesetnice, čime je Hristos počeo širenje svoga Carstva. Bilo je, i još uvek ima, mnogo oblasti koje treba osvojiti i mnogo ljudi koji treba da postanu Isusovi sledbenici, dok konačna pobeda ne bude ostvarena kada Hristos dođe u slavi.

U proročkom smislu, prizor prvog pečata odgovara poruci upućenoj crkvi u Efesu; opisuje apostolsko razdoblje u prvom veku tokom koga se Jevanđelje brzo širilo svetom (Kološanima 1,23).

`Zašto nikada ne smemo zaboraviti da smo, u Hristu, na pobedničkoj strani bez obzira na trenutne okolnosti? `
