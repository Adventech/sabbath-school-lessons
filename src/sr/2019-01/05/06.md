---
title:  Otvaranje šestog pečata
date:   31/01/2019
---

U petom pečatu vidimo da Božji narod u neprijateljskom svetu doživljava nepravdu, vapeći da Bog deluje u njegovu korist. Trenutak je došao da Bog odgovori na molitve svog naroda.

`Pročitajte sledeće tekstove: Otkrivenje 6,12-14; Matej 24,29.30; 2. Solunjanima 1,7-10. Šta je otkriveno u ovim tekstovima?`

Poslednja tri znaka šestog pečata Isus je prorekao u tekstu Matej 24,29.30. Trebalo je da se jave pri kraju »velike nevolje« (Otkrivenje 7,14), 1798. godine, kao predznak Drugog dolaska. Kao i u Hristovom proročanstvu u 24. poglavlju Jevanđelja po Mateju, sunce, mesec, »zvezde« (meteori) i nebo su ovde doslovni. Upotreba reči kao ili nalik oslikava nešto stvarno, stvarni događaj – sunce je postalo crno kao vreća od kostreti, mesec poput krvi, a zvezde su padale na Zemlju kao kada smokva odbacuje svoje pupoljke. Hrišćani u zapadnom svetu prepoznali su ispunjenje Isusovih reči u sledećim znacima: Lisabonskom zemljotresu 1755; mračnom danu 19. maja 1780. u istočnom Njujorku i južnoj Novoj Engleskoj; spektakularnoj kiši meteora nad Atlantskim okeanom 13. novembra 1833. Ispunjenje proročanstva dovelo je do niza probuđenja i uviđanja da je Hristov dolazak blizu.

Pročitajte sledeće tekstove: Otkrivenje 6,15-17; Isaija 2,19; Osija 10,8; Luka 23,30. Ovi prizori prikazuju ljude različitog položaja u paničnom pokušaju da se sakriju od strašnih zbivanja prilikom Hristovog dolaska. Oni traže od kamenja i gora da ih pokriju i zaštite od »lica Onoga što sjedi na prijestolu, i od gnjeva Jagnjetova« (Otkrivenje 6,16). Došao je trenutak da se podeli pravda, jer Hristos dolazi »da se proslavi u svetima svojima«. (2. Solunjanima 1,10) Kraj zlih opisan je u tekstu Otkrivenje 19,17-21.

Prizor se završava retoričkim pitanjem preplašenih zlih: »Jer dođe veliki dan gnjeva Njegova, i ko može ostati?« (Otkrivenje 6,17; vidi: Naum 1,6; Malahija 3,2). Odgovor na ovo pitanje pronalazimo u tekstu Otkrivenje 7,4. – oni koji će moći da opstanu u taj dan jesu pripadnici Božjeg zapečaćenog naroda.

`»Ko će podnijeti dan dolaska Njegova?« (Malahija 3,2) Kako biste odgovorili na ovo pitanje, i kakve biblijske razloge biste naveli? Iznesite svoj odgovor u subotnoškolskom razredu. `
