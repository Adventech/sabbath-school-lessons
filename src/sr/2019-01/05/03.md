---
title:  Drugi i treći pečat
date:   28/01/2019
---

`Pročitajte: Otkrivenje 6,3.4. Šta je na osnovu opisa crvenog konja i jahača u ovim stihovima rečeno povezano sa Jevanđeljem?  `

Crvena boja je boja krvi. Jahač ima veliki mač i dozvoljeno mu je da uzme mir sa Zemlje, što otvara put ljudima da ubijaju jedni druge (Matej 24,6).

Drugi pečat opisuje posledice odbacivanja Jevanđelja, počevši od drugog veka. Dok Hristos vodi duhovni rat putem propovedanja Jevanđelja, sile zla pružaju snažan otpor. Neizbežno je da sledi progonstvo. Jahač ne ubija. Umesto toga, kada on uzme mir sa Zemlje, progonstvo kao posledica, neizbežno sledi. (Vidi: Matej 10,34)

`Pročitajte sledeće tekstove: Otkrivenje 6,5.6; 3. Mojsijeva 26,26; Jezekilj 4,16. Na osnovu opisa vranog konja i jahača, na kakvu se stvarnost povezanu sa propovedanjem Jevanđelja upućuje?`

Jahač na crnom, vranom konju drži vagu za merenje hrane. Čuje se objava: »Oka pšenice za groš, i tri oke ječma za groš.« (Otkrivenje 6,6) U tom delu sveta, pšenica, ulje i vino bile su osnovne životne potrebe (5. Mojsijeva 11,14). Jesti hleb na meru ukazivalo je na oskudicu ili glad (3. Mojsijeva 26,26; Jezekilj 4,16). U Jovanovo vreme, groš je predstavljao iznos dnevne nadnice (Matej 20,2). U uobičajenim okolnostima, za dnevnicu mogle su se kupiti sve dnevne potrepštine za porodicu. Međutim, glad bi u velikoj meri uticala na povećanje redovnih cena. U prizoru trećeg pečata, bio je potreban celodnevni rad da bi se kupilo dovoljno hrane samo za jednu osobu. Da bi se nahranila manja porodica, dnevnica bi morala biti iskorišćena za kupovinu tri oke ječma, jeftinije, jednostavnije hrane za siromašne.

Prizor trećeg pečata ukazuje na dalje posledice odbacivanja Jevanđelja, počevši od četvrtog veka kada je Crkva stekla političku moć. Ako beli konj predstavlja propovedanje Jevanđelja, vran konj označava odsustvo Jevanđelja i oslanjanje na ljudske običaje. Pšenica u Bibliji predstavlja Božju reč (Luka 8,11). Odbacivanje Jevanđelja neizbežno dovodi do gladi za Božjom rečju sličnoj onoj koju je predvideo prorok Amos (Amos 8,11-13).
