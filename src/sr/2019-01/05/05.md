---
title:  Otvaranje petog pečata
date:   30/01/2019
---

`Pročitajte: Otkrivenje 6,9.10. Šta se događa u ovim stihovima?`

Reč duša u Bibliji označava celokupnu ličnost (1. Mojsijeva 2,7). Smrt Božjeg vernog i progonjenog naroda ovde je prikazana u vidu žrtvene krvi izlivene u podnožju žrtvenog oltara u zemaljskom Svetilištu (2. Mojsijeva 29,12; 3. Mojsijeva 4,7). Božji narod doživeo je nepravdu i smrt zbog svoje vernosti Jevanđelju. On vapi Bogu, moleći Ga da dođe i osveti ga. Ovi tekstovi tiču se nepravde učinjene ovde na Zemlji; oni ne govore ništa o stanju mrtvih. Uostalom, čini se da ovi ljudi ne uživaju blaženstvo Neba.

`Pročitajte sledeće tekstove: Otkrivenje 6,11; 5. Mojsijeva 32,43; Psalmi 79,10. Kako je Nebo odgovorilo na molitve Božjeg mučeničkog naroda?`

Ubijeni sveti primili su bele haljine koje predstavljaju Hristovu pravednost, koja omogućava njihovo opravdanje – Njegov dar onima koji prihvate Njegovu blagodat (Otkrivenje 3,5; Otkrivenje 19,8). Zatim, rečeno im je da će morati da počinu dok njihova braća, koja će proći kroz slično iskustvo, ne ispune određeni broj. Važno je zapaziti da u grčkom tekstu Otkrivenje 6,11. nema reči broj. Otkrivenje ne govori o broju svetih mučenika koje treba dostići pre Hristovog povratka, već o savršenosti njihovog karaktera. Božji narod postaje savršen zahvaljujući haljini Hristove pravednosti, ne ličnim zaslugama (Otkrivenje 7,9.10). Sveti mučenici neće biti vaskrsnuti do Hristovog drugog dolaska i početka hiljadugodišnjice (Otkrivenje 20,4).

Prizor petog pečata primenjuje se istorijski na razdoblje pre i posle reformacije, kada su milioni bili ubijeni zbog svoje vernosti (Matej 24,21). Takođe, podseća na iskustvo Božjeg napaćenog naroda kroz istoriju, od vremena Avelja (1. Mojsijeva 4,10) do vremena kada će Bog konačno osvetiti »krv slugu svojijeh« (Otkrivenje 19,2).

`»Koliko još, Gospode«, glasio je vapaj Božjeg napaćenog naroda tokom istorije. Ko se u svom životu nije suočio sa nedostatkom pravde? Kakvu utehu pronalazite u prizoru petog pečata, znajući da će jednog dana pravda zaista biti ispunjena?`
