---
title:  Prizor četvrtog pečata
date:   29/01/2019
---

`Pročitajte: Otkrivenje 6,7.8. Kakav događaj je ovde prikazan? Kako je ovaj prizor povezan sa prethodnim?`

Boja konja u četvrtom pečatu je izražena grčkom rečju hloros, što je pepeljastosiva boja leša koji se raspada. Jahačevo ime je smrt; a prati ga pakao, mesto mrtvih. Njima je na četvrtini Zemlje dozvoljeno da unište ljude mačem, glađu, smrću i divljim zverima (Matej 24,7.8).

Četvrti pečat priziva bolest i smrt. Slikoviti prikaz ovog prizora iznosi istinu da duhovna glad za Božjom rečju, kao posledica odbacivanja Jevanđelja, neizbežno vodi u duhovnu smrt.

Radosna vest glasi da je sila smrti i pakla veoma ograničena; data im je vlast samo nad jednim delom (četvrtini) Zemlje. Isus nas uverava da On ima ključeve od pakla i od smrti (vidi: Otkrivenje 1,18).

`Podsetite se još jednom sadržaja poruka upućenih crkvama u Efesu, Sardu, Pergamu i Tijatiri u 2. poglavlju Otkrivenja. Uporedite prilike u ovim crkvama sa prizorom otvaranja prva četiri pečata. Kakve sličnosti uočavate?`

Prizori sedam pečata prikazuju budućnost Crkve. Kao i u slučaju sedam crkava, pečati su povezani sa različitim razdobljima u hrišćanskoj istoriji. U vreme apostola Jevanđelje se brzo širilo svetom. Zatim je usledilo razdoblje progonstva u Rimskom carstvu, od kraja prvog do početka četvrtog veka, kao što je prikazano u prizoru drugog pečata. Treći pečat ukazuje na vreme ustupaka u četvrtom i petom veku, koji su karakteristični po duhovnoj gladi za Biblijom, što je dovelo do »Mračnog doba«. Četvrti pečat vešto opisuje duhovnu smrt koja je bila odlika hrišćanstva skoro hiljadu godina.

`U tekstu Otkrivenje 6,6. rečeno je da na »ulje i vino« neće uticati glad u okviru nevolje trećeg pečata. Ulje predstavlja Svetog Duha (1. Samuilova 16,13; Dela 10,38), a novo vino spasenje u Isusu Hristu (Marko 2,22). Šta značenja ovih simbola govore o činjenici da Sveti Duh i dalje deluje i da je spasenje dostupno svima koji traže istinu, čak i kada se Božja reč retko čuje?`
