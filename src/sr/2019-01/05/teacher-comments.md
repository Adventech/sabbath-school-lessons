---
title:  Pouka za učitelje
date:   01/02/2019
---

## PRVI DEO: SAŽETI PREGLED

**Ključni tekst:** Otkrivenje 5,5.6.

**Središte proučavanja:** U šestom poglavlju Otkrivenja opisani su događaji koji se odigravaju kada Jagnje lomi prvih šest od sedam pečata.

**Uvod:** U šestom poglavlju prikazano je prvih šest od sedam pečata. Ovaj prizor neposredno sledi nakon viđenja u nebeskoj prestonoj dvorani u 5. poglavlju.

### Teme:

U lekciji i tekstu na koji ćemo se usredsrediti predstavljene su sledeće teme:

**I Četiri jahača (Otkrivenje 6,1-8) prikazuju napredak Jevanđelja i posledice njegovog odbijanja**

Ovo tumačenje oslanja se na identitet belog konja i njegovog jahača (Otkrivenje 6,1.2 – vidi 1. temu u nastavku).

**II Glavna starozavetna pozadina četiri konja obuhvata kletve zaveta**

Starozavetni zavet, sa svojim blagoslovima i kletvama, usvojen je u 6. poglavlju kao metafora Jevanđelja.

**III Sudovi prikazani u 6. poglavlju Otkrivenja pogađaju Božji narod**

Ova tema izgrađena je na zavetnim obećanjima i pretnjama upućenim Izrailju u 26. poglavlju 3. Mojsijeve i 32. poglavlju 5. Mojsijeve.

**IV Tekst u kome se govori o „dušama pod oltarom“ ne odnosi se na stanje mrtvih**

Peti pečat (Otkrivenje 6,9-11) često se pogrešno koristi u nastojanju da se dokaže da postoji svest posle smrti.

**V Adventističko razumevanje šestog pečata podržano je biblijskim tekstom**

Pažljivo čitanje teksta Otkrivenje 6,12-14. ukazuje i na vremensko kretanje i doslovno značenje Sunca, Meseca i zvezda.

### Primena u životu:

Članovi razreda se pozivaju da istraže relevantnost istporijskog tumačenja teksta Otkrivenje 6,12-14. i odgovore na pitanje postavljeno u tekstu Otkrivenje 6,17.

## DRUGI DEO: KOMENTAR

Šesto poglavlje Otkrivenja jasno se temelji na petom poglavlju. Poglavlje započinje rečju „i“ (grčki: kai), ukazujući na povezanost sa onim što prethodi. Na kraju 5. poglavlja Jagnje drži knjigu (Otkrivenje 5,7.8), a nebeska vojska Mu se klanja (Otkrivenje 5,12-14). Jovan nastavlja da posmatra (oba poglavlja počinju Jovanovim rečima: „I videh“ – Otkrivenje 5,1; Otkrivenje 6,1), i vidi kako Jagnje otvara pečat za pečatom (Otkrivenje 6,1.3.5.7.9.12).

Događaji koji se odigravaju dok se otvara svaki pečat nisu sadržaj knjige. Svih sedam pečata teba da bude razlomljeno pre nego što se knjiga otvori i njen sadržaj postane poznat (vidi: Otkrivenje 6,14).

### Razrađene glavne teme pete lekcije:

**I Četiri jahača (Otkrivenje 6,1-8) prikazuju napredak Jevanđelja i posledice njegovog odbijanja**

Ovo tumačenje oslanja se na identitet belog konja i njegovog jahača (Otkrivenje 6,1.2). Svi konji osim ovog izazivaju stradanja. Bela boja u Otkrivenju uvek predstavlja Hrista i Njegov narod. Kruna (grčki: stephanos) koju nosi jahač je pobednička kruna. Sa samo jednim izuzetkom (Otkrivenje 9,7), ova vrsta krune u Novom zavetu uvek je povezana sa Hristom i/ili Njegovim narodom. U prvih pet poglavlja Otkrivenja reč za osvajanje (grčki: nikôn, nikêsêi) takođe se stalno odnosi na Hrista i Njegov narod (vidi, na primer, Otkrivenje 3,21). Jasno je da je jahač na belom konju u 19. poglavlju Otkrivenja Hristos kao „Reč Božja“, i taj jahač se može uporediti sa jahačem iz 6. poglavlja.

Očigledno, koncept krivotvorenja glavna je tema u Otkrivenju, ali kada se krivotvorine pojave one su čitaocu uvek jasno izložene kao takve. Sa druge strane, u tekstu Otkrivenje 6,1.2. nema naznaka zla. Dok jahač na belom konju u 19. poglavlju Otkrivenja nosi carsku krunu (grčki: diadêma), a ne pobedničku krunu, razlika se može objasniti na osnovu različitih stupnjeva sukoba. U šestom poglavlju Otkrivenja predstavljena je borbena crkva, dok je u 19. predstavljena pobedonosna crkva. Čini se da su četiri jahača usredsređena na Hristovu pobedu i progres i Jevanđelja i otpora Jevanđelju.

**II Glavna starozavetna pozadina četiri konja obuhvata prokletstva zaveta**

Glavna tema 4. i 5. poglavlja Otkrivenja jeste klanjanje Bogu kao Stvoritelju i dostojnost Jagnjetova da upotrebi svoje nebesko posredovanje da se suprotstavi pretnjama na Zemlji upućenim Božjem carstvu. Tema 6. poglavlja Otkrivenja su kletve zaveta. Reč „kletva“ ovde nije pogrdna reč, već izražava posledice neposlušnosti (3. Mojsijeva 26,21-26; 5. Mojsijeva 32,23-25.41-43; Jezekilj 14,12-21). U Starom zavetu, ove kletve bile su mač, glad, kuga i divlje životinje. Kletve su često bile sedmostruke (3. Mojsijeva 26,21.24), a u Zaharijinom viđenju bile su izvršene od strane četiri konja različitih boja (Zaharija 1,8-17; Zaharija 6,1-8).

U Starom zavetu, zavet je bio sklopljen između Boga i Izrailja. Blagoslovi i kletve zaveta doslovno su se izlivali na izrailjski narod. U Novom zavetu, vernost izrailjskom zavetu određen je u odnosu na Hrista. Oni koji su verni Hristu su blagosloveni (Jovan 12,32; Dela 13,32.33; 2. Korinćanima 1,20), a oni koji Ga odbace podneće prokletstvo smrti i večnog uništenja (Matej 25,41).

**III Sudovi prikazani u 6. poglavlju Otkrivenja utiču na Božji narod**

Šesto poglavlje Otkrivenja temelji se na zavetnim obećanjima i pretnjama upućenih Izrailju u 26. poglavlju 3. Mojsijeve i 32. poglavlju 5. Mojsijeve. Dok sudovi sedam truba pogađaju sve zle (Otkrivenje 9,4.20.21), sudovi sedam pečata pogađaju posebno neveran Božji narod. Sotonino carstvo sastoji se iz tri dela u Otkrivenju (Otkrivenje 16,13.19), a sudovi truba padaju na različite trećinske delove na Zemlji (Otkrivenje 8,7-12).

**IV Tekst u kome se spominju „duše pod oltarom“ (Otkrivenje 6,9-11) ne odnosi se na stanje mrtvih**

Pojedini čitaoci pretpostavljaju da „duše pod oltarom“ predstavljaju bestelesnu svest posle smrti. Ako se uzme doslovno, značenje ovog stiha bilo bi u suprotnosti sa telesnim vaskrsenjem (1. Korinćanima 15,42-44.53) i učenjem iz teksta 1. Mojsijeva 2,7, prema kome je duša celokupna ličnost, kao i iz teksta Propovednik 9,5, koji ukazuje da čovek nije svestan posle smrti. Međutim, jasno je da je tekst u Otkrivenju simboličan, i da u njemu odzvanja izveštaj o Kainu i Avelju (1. Mojsijeva 4,10.11) i oltaru na kome se spaljuje žrtva u jevrejskom svetilištu, koji je jedini predmet u svetilištu u čijem se podnožju obavlja određena služba (3. Mojsijeva 5,9).

„Duše“ pod oltarom nisu duše koje su rastavljene od tela na nebu. Oltar na kome se spaljuje žrtva predstavlja Hristov krst i progonstvo vernika, događaje koji se odvijaju na Zemlji. Mučenici se ponovo vraćaju u život tek na početku hiljadugodišnjice (Otkrivenje 20,4). Kao što je bio slučaj sa Aveljevom krvlju, rečeno je da se mučenici nalaze na Zemlji, a ne na nebu. Vapaj da Bog osveti njihovu krv je metaforički način da se iskaže da Bog do njihovog vaskrsenja prilikom Drugog Hristovog dolaska čuva u svom sećanju šta im je učinjeno.

**V Istorijsko tumačenje šestog pečata poduprto je biblijskim tekstom**

U knjizi Velika borba i drugim delima adventističkih pionira, Otkrivenje 6,12-14. primenjuje se na događaje iz relativno bliske prošlosti. Tekst opisuje dva zemljotresa razdvojena nizom nebeskih znakova. Prvi zemljotres bio je ispunjen u Lisabonskom zemljotresu 1755. godine. Ovaj događaj bio je praćen pomračenjem Sunca i crvenom bojom Meseca 1780, i padanjem zvezda 1833. godine. Potpuni poremećaj i neba i Zemljine površine smatrao se budućim događajem.

Dva razumljiva pitanja javila su se u vezi sa ovim tumačenjem teksta Otkrivenje 6,12-14. 1) Čitav tekst je vođen uvodnim izrazom „kad otvori šesti pečat“. Prema tome, najprirodniji zaključak na osnovu gramatike je da se svi događaji u tekstu javljaju u isto vreme, da nisu vremenski razdvojeni. 2) Da li zemljotrese, Sunce, Mesec i zvezde treba shvatiti doslovno, ili su to simboli neke vrste duhovne bolesti? Obe ove primedbe mogu se objasniti pomnim proučavanjem grčkog teksta.

Prvo, zemljotres u 12. stihu ne javlja se u isto vreme kad i zemljotres u 14. Zemljotres u 12. stihu („zatrese se zemlja vrlo“, grčki: seismos megas) upoređen je sa zemljotresom iz teksta Otkrivenje 11,13 („zatrese se zemlja vrlo“, grčki: seismos megas). Taj zemljotres događa se pre završetka vremena probe (na početku sedme trube, vidi: Otkrivenje 10,7). Sa druge strane, pokretanje planina i ostrva (Otkrivenje 6,14) paralelno je sa tekstom Otkrivenje 16,20, i odvija se nakon završetka probe. Dakle, ako su dva zemljotresa razdvojena neodređenim vremenskim razdobljem, razumljivo je da i drugi događaji iz Otkrivenja 6,12-14. takođe mogu biti ispunjeni u različito vreme.

Drugo, u 12. i 13. stihu tri puta se javlja reč „kao“ (grčki: hōs). U grčkom ovaj veznik uvek uvodi simbolizam, i ima najbolje značenje kada je ono što prethodi reči *hōs* doslovno. Dakle, pravo Sunce postaje crno kao vreća od kostreti, a Mesec kao krv. Opisi su simbolički, ali su nebeska tela stvarna.

## TREĆI DEO: PRIMENA U ŽIVOTU

*1. Adventistički hrišćani su razumeli da tekst Otkrivenje 6,12-14. obuhvata Lisabonski zemljotres iz 1755, pomračenje iz 1780. i padanje zvezda 1833 – što je skoro 100 godina istorije. Kako poređenje sa 24. poglavljem Jevanđelja po Mateju pomaže ili odmaže ovom tumačenju?*

U nekoliko prevoda na engleski jezik tekst Matej 24,30. počinje rečima „i tada će“, povezujući sve znake sa neba sa Drugim Hristovim dolaskom, koji još uvek predstavlja budućnost. Međutim, u grčkom jeziku jednostavno je upotrebljena reč „i“ (kai), tako da je originalan tekst otvoren kao što se ispostavilo da je tekst Otkrivenje 6,12-14. Matej 24 podržava istorijsko tumačenje 6. poglavlja Otkrivenja.

Istorijski pogled na proročanstvo uverava nas sledeće: 1) Bog upravlja istorijom, 2) Njegova misija za poslednje vreme i Njegov narod poslednjeg vremena je jasna, i 3) On se duboko stara o svom narodu, osvećujući mučenike i štiteći narod u haosu koji će sotona izazvati pred Isusov povratak (Otkrivenje 7,1-3).

*2. Zaključak 6. poglavlja podstiče pitanje: „Ko može ostati?“ (Otkrivenje 6,17) Šta je biblijski odgovor na to pitanje i kakav značaj taj odgovor ima danas?*

Bog ima narod koji će moći da se održi u poslednjim danima kada će katastrofa na Zemlji dostići svoj vrhunac. Kao što se Isus suočio sa svojim poslednjim danima pre Golgote, Hristovi sledbenici će na sličan način biti posvećeni svom pozivu. Danas svi treba da se pripremamo za taj značajan trenutak. Sledeće sedmice ćemo više razgovarati o tom pitanju.
