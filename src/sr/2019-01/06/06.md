---
title:  Spasenje u našem Bogu i Jagnjetu
date:   07/02/2019
---

`Pročitajte sledeće tekstove: Otkrivenje 14,5; 2. Petrova 3,14; Juda 24,25. Otkrivenje opisuje Božji narod poslednjeg vremena kao »bez mane«. Kako se može postići takvo stanje?`

Poslednja karakteristika 144 000 je da se »u njihovijem ustima ne nađe prijevara, jer su bez mane pred prijestolom Božijim«. (Otkrivenje 14,5) Dok se ljudi ovoga sveta opredeljuju da veruju u sotonine laži, pripadnici Božjeg naroda poslednjeg vremena primiće ljubav istine da bi se spasli (2. Solunjanima 2,10.11).

Izraz »bez mane« (grčki amōmos, »neporočan«) odnosi se na vernost 144 000 Hristu. U Bibliji, Božji narod naziva se svetim (3. Mojsijeva 19,2; 1. Petrova 2,9). Avram (1. Mojsijeva 17,1) i Jov (Jov 1,1) bili su pošteni i pravi. Hrišćani su pozvani da budu sveti i bez mane pred Bogom (Efescima 5,27; Filibljanima 2,15).

`Pročitajte: Rimljanima 3,19-23. Zašto uvek moramo imati ovu važnu istinu na umu?`

U završnim danima istorije ovoga sveta, 144 000 odražavaće Hristov karakter. Njihovo spasenje odraziće ono što je Hristos učinio za njih, a ne njihova svetost ili dela (vidi: Efescima 2,8-10). Oni su oprali svoje haljine i ubelili ih u Jagnjetovoj krvi (Otkrivenje 7,14), i kao takvi, nađeni su »čisti i pravi« pred Bogom (2. Petrova 3,14).

»Treba da budemo oplemenjeni, očišćeni od svake svetovnosti, dok ne počnemo da odražavamo obličje svog Spasitelja, i ne postanemo ’sudeonici božanske prirode’...

Kada se završi životna borba, kada se oružje položi pred Isusove noge, kada Božji sveti budu proslavljeni, samo tada ćemo sigurno moći da tvrdimo da smo spaseni, i bez greha.« (Elen Vajt, Selected Messages, 3. sveska, str. 355)

`Kako možemo živeti životom posvećenosti aktivnom pripremanju za večnost, a ipak ne upasti u zamku perfekcionizma i fanatične svetosti? `
