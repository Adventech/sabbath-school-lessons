---
title:  Pouka za učitelje
date:   08/02/2019
---

## PRVI DEO: SAŽETI PREGLED

**Ključni tekst:** Otkrivenje 6,17.

**Središte proučavanja:** Sedmo poglavlje Otkrivenja odgovara na pitanje iz teksta Otkrivenje 6,17: Ko će se održati prilikom Drugog Hristovog dolaska?

**Uvod:** Sedmo poglavlje Otkrivenja otkriva koliko je važno zapečaćenje da bismo preživeli nevolje koje prate Drugi dolazak.

### Teme:

U lekciji i tekstu na koji ćemo se usredsrediti predstavljene su sledeće teme:

**I Značenje pečata i zapečaćenja**

Dokumenti se zapečaćuju da bi se sakrio ili potvrdio njihov sadržaj. Ljudi se zapečaćuju kao znak vlasništva ili radi zaštite.

**II Efescima 4,30. i kosmički konflikt**

U ovom kontekstu, ožalošćavanje Duha je lokalizovana verzija kosmiškog sukoba.

**III Da li je broj 144 000 doslovan ili simboličan?**

U lekciji se ovaj broj tumači na simboličan način, što je objašnjeno u trećoj temi u nastavku.

**IV Da li su 144 000 i veliko mnoštvo dve različite grupe ljudi ili dva načina da se opiše isti Božji narod poslednjeg vremena?**

U lekciji su navedena dva dogovora na ovo pitanje. Pogledajte dalju raspravu o ovoj temi u drugom delu u odeljku Komentari.

**V Rimljanima 3,19-24. i značenje „bez mane“ (Otkrivenje 14,5)**

U lekciji se navodi 3. poglavlje Rimljanima poslanice kao argument protiv perfekcionističkog tumačenja izraza „bez mane“. Ovaj argument je podrobnije razrađen u nastavku.

### Primena u životu:

Članovi razreda pozivaju se da razmišljaju o Božjem zadržavanju zla u današnjem svetu i značenjima vojnog prizora iz teksta Otkrivenje 7,1-8. i nove pesme koju samo 144 000 mogu da pevaju (Otkrivenje 14,3).

## DRUGI DEO: KOMENTAR

Sedmo poglavlje je umetnuto između šestog (Otkrivenje 6,12-17) i sedmog (Otkrivenje 8,1) pečata. Šesto poglavlje završava se izveštajem o Božjim protivnicima koji prizivaju kamenje i gore da ih sakriju od Božjeg lica i Jagnjetovog gneva (Otkrivenje 6,15.16), i snažnom izjavom: „Jer dođe veliki dan gnjeva Njihova, i ko može ostati?“ (Otkrivenje 6,17) Na to pitanje je odgovoreno u 7. poglavlju pojavljivanjem dve grupe ljudi, 144 000 (Otkrivenje 7,4-8) i velikog mnoštva (Otkrivenje 7,9-14). Da bismo preživeli nevolje koje prate Drugi dolazak, neophodno je da budemo zapečaćeni (Otkrivenje 7,1-3). Konačan ishod je narod koji stoji bez mane pred Božjim prestolom (Otkrivenje 14,5), i služi Mu u Njegovoj crkvi (Otkrivenje 7,15). Svrha 7. i 14. poglavlja, unutar svog šireg konteksta, jeste da utvrde kakav će biti Božji narod pred Drugi dolazak.

### Razdrađene glavne teme šeste lekcije:

**I Značenje pečata i zapečaćenja**

U drevnom svetu zapečaćenje knjige imalo je dve glavne svrhe. Jedni bi zapečatili knjigu da bi sakrili njen sadržaj od javnosti (Isaija 29,11; Otkrivenje 10,4) ili da potvrde da je njen sadržaj autentičan ili zvaničan (1. O carevima 21,8; Jestrira 8,8; Jeremija 32,44). Čini se da je skrivanje osnovni cilj zapečaćenja knjige u 5. poglavlju Otkrivenja. Pravovaljanost knjige je već bila utvrđena time što je bila u Božjim rukama. Lomljenjem pečata i otvaranjem knjige bio bi objavljen njen sadržaj.

Simbolička upotreba reči zapečaćenje u većoj meri odnosi se na ljude. Zapečaćenje osobe moglo je biti znak vlasništva (Efescima 1,13; Efescima 4,30; 2. Timotiju 2,19; Otkrivenje 14,1) ili znak zaštite (Jezekilj 9,4-6). U ranom judaizmu zapečaćenje bilo je povezano sa obrezanjem. U hrišćanstvu u drugom veku, zapečaćenje je bilo povezano sa krštenjem. Dakle, zapečaćenje ljudi od strane Boga jeste znak da pripadaju Bogu (2. Timotiju 2,19; Otkrivenje 9,4) i da Bog poznaje one koji Mu pripadaju. U duhovnom smislu, stavljanje pečata potvrđuje u kakvom je odnosu osoba sa Bogom.

Međutim, zapečaćenje u 7. poglavlju Otkrivenja je drugačije. Tu su „sluge Boga našega“ (Otkrivenje 7,3 – već zapečaćeni u prvom smislu) zapečaćeni radi zaštite od nevolja u poslednje vreme (Otkrivenje 6,15 – 7,3). Pogledajte u nastavku prvu tačku u odeljku Primena u životu.

**II Efescima 4,30. i kosmički konflikt**

U svetlosti prethodnog razgovora, pojedine osobe mogu biti iznenađene što lekcija ukazuje na tekst Efescima 4,30. u kontekstu ovog zapečaćenja za zaštitu u poslednje vreme. Okvir teksta Efescima 4,30. čine oblici ponašanja koji ožalošćavaju Duha (Efescima 4,25-5,2). Međutim, u ovoj listi vladanja nalazi se jedan apokaliptičan element. Vernici ne treba da „daju mesta đavolu“ (Efescima 4,27). Umesto toga, treba da se ugledaju na Boga (Efescima 5,1). Prema tome žalošćenje Duha se javlja u kontekstu kosmičkog sukoba između Boga i sotone. Vernik treba da se ugleda na Božji karakter (istinu, poštenje, prijatne i ohrabrujuće reči, ljubaznost, saosećanje, praštanje, ljubav, samopožrtvovnost), a ne na sotonin karakter (laži, gnev, krađu, uvredljive reči, gorčinu, okrutnost, klevetanje, mržnju). Kao i u slučaju knjige Otkrivenje, male bitke svakodnevnog izgrađivanja karaktera su povezane sa mnogo većim sukobom u univerzumu.

**III Da li je broj 144 000 doslovan ili simboličan?**

Simboličkom tumačenju broja treba dati prednost.

1) Dvanaest plemena se na ovaj način ne navodi ni na jednom drugom mestu; to nije doslovna lista. Kao dokaz navodi se to što je Juda spomenut prvi, umesto Ruvima. Josif (Jefremov i Manasijin otac) zamenjuje Jefrema. Danovo pleme nedostaje na listi, dok je Levije spomenut (uporedite: 4. Mojsijeva 1,5-15; 4. Mosijeva 13,4-15). Oni, takođe, nisu navedeni ni po redosledu rođenja (1. Mojsijeva 49,3-28).

2) Otkrivenje 1,1. nam govori da je celo Otkrivenje „pokazano“ (grčki: esêmanen, često se prevodi kao „objavljen“) simboličkim jezikom ukazujući na budućnost. Prema tome, najbolji način da se pristupi tekstu u Otkrivenju jeste da se prema svemu ophodimo kao prema simbolu, osim ako nije očigledno da je u pitanju doslovno značenje.

3) Tumačenje plemena kao doslovnih Jakovljevih naslednika prkosi činjenici da je najmanje 10 od tih plemena izgubljeno tokom istorije. Pojedini Jevreji i dalje mogu da prate svoje poreklo do Jude, Venijamina ili Levija, ali ne i ostalih.

**IV Da li su 144 000 i veliko mnoštvo dve različite grupe ljudi ili dva načina da se opiše isti Božji narod poslednjeg vremena?**

Neki veruju da su ove dve grupe ljudi različite; neki veruju da su iste. U ovoj lekciji, osvrnućemo se prvo na dve tvrdnje da su ove dve grupe iste.

Izrazi koji se koriste za Božji narod poslednjeg vremena često su zamenjivi u Otkrivenju. Jovan u sedmom poglavlju ne vidi 144 000. On čuje broj (Otkrivenje 7,4), ali „potom“ on vidi grupu ljudi koju niko ne može da prebroji, narod mnogi (Otkrivenje 7,9). To se naziva literarnim obrascem u Otkrivenju. Jovan čuje jedno (lava), zatim vidi njegovu suprotnost (jagnje); ali oba predstavljaju različite načine opisivanja jedne stvarnosti (Otkrivenje 5,5.6; vidi: Otkrivenje 1,10-12; Otkrivenje 17,1.3).

Sa druge strane, ima mnogo onih koji veruju da su 144 000 i narod mnogi dve različite grupe ljudi – pri čemu prva predstavlja Božji narod poslednjeg vremena, a druga Božji narod iz svih vekova. Oni koji podržavaju ovo gledište obično ističu razlike između ove dve grupe. Grupu od 144 000 čine 12 plemena Izrailjevih koji se vide na Zemlji i pojavljuju se pre puštanja četiri vetra. Za razliku od njih, veliko mnoštvo ne može se izbrojati, potiču iz svih naroda, viđeni su pred prestolom i pojavljuju se posle velike nevolje. Takođe, tekst Otkrivenje 14,1-5. dalje pravi razliku između 144 000 i te grupe.

**V Rimljanima 3,19-24. i značenje „bez mane“ (Otkrivenje 14,5)**

U 3. poglavlju Rimljanima poslanice jasno je istaknuto da čovek ne može ništa da učini da zaradi opravdanje pred Bogom (Rimljanima 3,20). Svi sagrešiše i izgubili su slavu Božju (Rimljanima 3,23). Sadašnje vreme glagola „sagrešiti“ (grčki: husterountai) označava da će nama uvek trebati Spasitelj i oproštenje koje je Njegova žrtva omogućila. To se neće promeniti sve dok naši gresi ne budu izbrisani i mi ne primimo konačni dodir besmrtnosti. Prema tome, „bez mane“ ne znači bez potrebe za oproštajem. Izraz se odnosi na vrstu poslušnosti u kojoj će neko radije da umre nego da zgreši. Grupa od 144 000 veruje da će Isus održati njihove haljine čistima (Otkrivenje 7,14). Oni su postojani u svojoj poslušnosti Onome koji ih je otkupio (Otkrivenje 14,4.5). Uostalom, pravednost je Njegova.

## TREĆI DEO: PRIMENA U ŽIVOTU

*1. Razmišljajući o tekstu Otkrivenje 7,1-3, šta mislite da li živimo u vreme kada Bog zadržava zle sile ili u vreme kada su one puštene? Ako je Bog Onaj koji ih zadržava, ko je taj koji nanosi štetu? Kada Bog deluje sudom, zašto to čini?*

Mogući odgovori:

Na mnogo načina današnja burna vremena su takva kao da se sve raspada. Sa druge strane, u poređenju sa užasima holokasuta i Drugog svetskog rata, žrtve terorizma su manje po obimu i u većini krajeva je prilično sigurno; tako da bismo mogli tvrditi da i dalje živimo u vreme zadržavanja vetrova.

U Otkrivenju prst krivice za zla u svetu jasno pada na sotonu (Otkrivenje 9,11; Otkrivenje 12,12). On je taj, a ne Bog, koji uništava.

Kada Bog deluje sudom, cilj obično nije da uništi, već da disciplinuje svoj narod (Otkrivenje 3,19; Jevrejima 12,5-7) ili da ga zaštiti od nesreća koje mogu izazvati zle sile (Otkrivenje 20,7-10). Sotona je nemilosrdan u svom nastojanju da uništi. Da nema uticaja Božjeg Duha koji zadržava, prilike bi bile mnogo gore nego što su sada. Kada Bog izvrši svoj konačni sud da uništi greh i grešnike, to se naziva „neobičnim delom“ (Isaija 28,21).

*2. Zašto u Bibliji ima mnogo vojnih slika?*

Vojni prizori su danas poznati ljudima, s obzirom da vesti, akcioni filmovi i špijunski trileri drže vojne aktivnosti u središtu ljudske svesti. Bog sreće ljude tamo gde se nalaze, koristeći poznati jezik da prikaže duhovne istine. U Otkrivenju, pažljivim posmatranjem zapazićemo da su najvažnije bitke često ratovi koji se vode rečima i idejama. Rat na Nebu se vodi između Hrista i „opadača naše braće“ (Otkrivenje 12,10.11). Oni koji prežive Armagedonsku bitku su oni koji neguju duhovnu budnost (Otkrivenje 16,14-16).

*3. Šta predstavlja „nova pesma“ u tekstu Otkrivenje 14,3? Zašto niko ne može da peva tu pesmu osim 144 000?*

Grupa od 144 000 stekla je jedinstveno iskustvo, prolazeći kroz događaje poslednjeg vremena koji oblikuju karakter (Otkrivenje 7,1-3; Otkrivenje 14,1-5). Nevolje na kraju vremena razviće u njima jedinstven odnos prema Hristu što se inače ne bi dogodilo. Bog ne želi nevolje poslednjeg vremena, ali ih koristi da podstakne hristolikost u svojim sledbenicima. Vernici poslednjeg vremena će tada moći da imaju jedinstvenu ulogu u večnosti (Otkrivenje 7,14.15 – vidi 4. temu u prethodnom odeljku Komentar)
