---
title:  Zapečaćen Božji narod
date:   02/02/2019
---

### Tekstovi za proučavanje u toku sedmice
Otkrivenje 7; 2. Petrova 3,9-14; 5. Mojsijeva 8,11-17; Otkrivenje 14,4.5.12; Otkrivenje 17,5; Rimljanima 3,19-23.

> <p>Tekst za pamćenje</p>
> »Ovo su koji dođoše od nevolje velike, i opraše haljine svoje i ubijeliše haljine svoje u krvi Jagnjetovoj.« (Otkrivenje 7,14)

Poruka koju otvaranje sedam pečata objavljuje jeste da se svaka osoba koja tvrdi da veruje u Hrista suočava sa blagoslovima zbog svoje vernosti ili kletvama zbog nevernosti. Prva četiri pečata opisuju Božje disciplinske mere kojima nastoji da probudi svoj narod iz duhovnog mrtvila i učini ih pobednicima. Ipak, Božji narod doživljava nepravdu i tlačenje u svetu neprijateljski raspoloženom prema Jevanđelju. Prilikom otvaranja šestog pečata, Bog je spreman da se suoči sa onima koji su povredili Njegov narod.

Sedmo poglavlje umetnuto je između šestog i sedmog pečata. Šesti pečat dovodi nas do Drugog Hristovog dolaska. Kada se zli suoče sa sudom, sedmo poglavlje Otkrivenja odgovara na njihovo pitanje o tome ko će opstati na dan Hristovog dolaska: oni koji su zapečaćeni, 144 000.

Njihove druge odlike navedene su u tekstu Otkrivenje 14,1-5. Između šeste i sedme trube, takođe, postoji umetnut deo (Otkrivenje 10,1-11). Ovaj deo, koji otpočinje Drugim velikim buđenjem i rođenjem Adventnog pokreta, podudara se sa istim vremenskim razdobljem iz uvodnog prizora u 7. po­glavlju i usredsređuje se na iskustvo i zadatak Božjeg naroda poslednjeg vremena.
