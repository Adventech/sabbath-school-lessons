---
title:  Za dalje proučavanje
date:   08/02/2019
---

Istovetnost sa 144 000 je pitanje o kome se žustro raspravlja. Ono što se čini očiglednim u Otkrivenju jeste da su 144 000 poslednji naraštaj Božjeg naroda u završnim danima ovozemaljske istorije. Znamo da će proći kroz vreme nevolje, da će biti zaštićeni od sedam poslednjih zala (vidi: Psalmi 91,7-16; Otkrivenje 7,15-17) i da će njihova vernost biti na probi kao nijednog naraštaja u prošlosti.

Ko će tačno biti u toj grupi nije nam otkriveno. Njihov identitet je jedna od tajni koje je Bog zadržao za Sebe (5. Mojsijeva 29,29). Samo će budućnost otkriti ko će biti deo te grupe spasenih svetih. U vezi sa tom tajnom, data nam je opomena:

»Hristos kaže da će u Crkvi biti onih koji će iznositi priče i pretpostavke, kada Bog da uzvišene istine koje uzdižu i oplemenjuju i koje uvek treba da čuvamo u riznici svoga uma. Kada ljudi usvoje različite teorije, kada su radoznali da saznaju nešto što nije neophodno da znaju, Bog ih ne vodi. Njegov plan nije da narod iznosi nešto što mora da pretpostavlja, što nije rečeno u Reči. Njegova volja nije da ulaze u sukobe oko pitanja koja im duhovno neće pomoći, kao što su: Ko čini 144 000? Oni koje Bog izabere će za kratko vreme to nesumnjivo saznati.« (Elen Vajt, Selected Messages, 1. sveska, str. 174)

**Za razgovor:**

`1. Razmislite o sledećem savetu: »Trudimo se svim silama koje nam je Bog dao da budemo među 144 000.« (Elen Vajt, The SDA Bible Commentary, 7. sveska, str. 970). Kako možete primeniti ove reči u praksi? Kako to nastojanje utiče na vaše svakodnevne odluke?`

`2. Važna odlika 144 000 svetih poslednjeg vremena je pevanje nove pesme. To je pesma koju niko drugi ne može da peva osim 144 000 jer je to pesma iskustva – iskustva koga nijedna grupa ljudi u istoriji nije doživela (Otkrivenje 14,3.4; Otkrivenje 15,2.3). Kada razmišljate o svom životu, kako vaš sadašnji duhovni hod odražava pesmu novog iskustva sa Bogom? Ili vaš život odražava stara iskustva Božjeg delovanja u vašem životu, bez sadašnje posvećenosti? Kakve promene možete učiniti upravo sada kako biste ponovo posvetili svoj život Njemu?`

`3. Kakva je razlika između znanja o Hristu i istinskog poznavanja Hrista? Ako vas neko upita: »Kakav je Hristos«, šta biste odgovorili i zašto? `
