---
title:  Zapečaćen Božji narod.
date:   04/02/2019
---

`Pročitajte: Otkrivenje 7,4-8. Koliko ima pripadnika zapečaćenog Božjeg naroda? Kakvo je značenje tog posebnog broja?`

Objavljivanje broja onih koji su zapečaćeni obeležava završetak zapečaćenja. Jovan čuje da njihov broj iznosi 144 000 iz dvanaest plemena Izrailjevih. Ovde se ne misli na doslovan broj već na to šta označava. Broj 144 000 sastoji se od 12 puta po 12 hiljada. Dvanaest je simbol Božjeg naroda: izrailjskih plemena i Crkve izgrađene na temelju dvanaest apostola (Efescima 2,20). Prema tome, broj 144 000 predstavlja ukupnost Božjeg naroda na kraju vremena, »sav Izrailj« (Jevreje i neznabošce) koji su spremni za Hristov povratak i koji će biti uzeti da ne vide smrti (Rimljanima 11,26; 1. Korinćanima 15,51-53).  

Dvanaest plemena nabrojanih u 7. poglavlju Otkrivenja očigledno nije doslovno, jer 12 plemena Izrailjevih, koja obuhvataju i Severno i Južno carstvo, danas ne postoje. Deset plemena iz Severnog carstva bilo je odvedeno u zarobljeništvo u vreme asirskog osvajanja (2. O carevima 17,6-23), kada su se izmešali sa drugim narodima. Dakle, 12 plemena danas ne čini judaizam.

Takođe, pregled 12 plemena iz 7. poglavlja Otkrivenja nije nalik ni jednom iz Pisma (uporedite: 4. Mojsijeva 1,5-15; Jezekilj 48,1-29). Judino pleme je navedeno prvo (Otkrivenje 7,5) umesto Ruvimovog (uporedite: 4. Mojsijeva 1,5). Zatim, Danovo i Jefremovo pleme, spomenuti u tekstovima 4. Mojsijeva 1 i Jezekilj 48, izostavljeni su sa liste u 7. poglavlju Otkrivenja, dok su Josifovo i Levijevo pleme obuhvaćeni umesto njih (Otkrivenje 7,7.8). Očigledan razlog izostavljanja Jefremovog plemena, a izgleda i Danovog, sa liste iz 7. poglavlja Otkrivenja, jeste taj što su ova dva plemena u Starom zavetu prikazana kao otpadnička i idolopoklonička (1. O carevima 12,29.30; Osija 4,17).

Lista plemena iz Otkrivenja 7 nije istorijska već duhovna. Izostavljanje Danovog i Jefremovog plemena ukazuje da nevernost ova dva plemena neće imati mesta među Božjim zapečaćenim narodom. Takođe, na Crkvu u Novom zavetu se upućuje kao na 12 plemena Izrailjevih (Jakov 1,1). Dvanaest plemena u 7. poglavlju Otkrivenja predstavlja celokupan Božji narod, i Jevreje i neznabošce, koji će istrajati do kraja.

`Kakva obećanja u Bibliji Bog daje onima koji će živeti u vreme nevolje?`
