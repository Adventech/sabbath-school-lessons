---
title:  Veliko mnoštvo
date:   05/02/2019
---

`Pročitajte: Otkrivenje 7,9.10. Kakvu grupu svetih Jovan vidi u ovom trenutku? Kako su opisani i odakle dolaze? Šta glasno izgovaraju pred Božjim prestolom?`

Jovan vidi mnoštvo koje niko ne može izbrojati, »koji dođoše od nevolje velike, i opraše haljine svoje i ubijeliše haljine svoje u krvi Jagnjetovoj«. (Otkrivenje 7,14) Odnosno, oni su poseban skup ljudi koji su, uprkos raznim nevoljama kroz koje su prošli, ostali verni Isusu. Njihova vernost simbolički je predstavljena time što su pokriveni haljinama Njegove savršene pravde. Reč »nevolja« koristi se često u Bibliji da uputi na ono što vernici doživljavaju zbog svoje vere (vidi: 2. Mojsijeva 4,31; Psalmi 9,9; Matej 24,9; Jovan 16,33; Rimljanima 5,3). Prema tome, iako pojedini adventistički tumači Pisma posmatraju ovu grupu kao još jednu sliku 144 000, možemo reći da se »veliko mnoštvo« odnosi na sve otkupljene koji su kroz vekove stradali zbog svoje vere.

Takođe, ovde u Jovanovom opisu »naroda mnogog, kojega ne može niko izbrojiti«, uočavamo, kao što vidimo u celoj Bibliji, uzvišenu temu spasenja blagodaću. Jedino što otkupljenima daje pravo na spasenje, večni život, novo Nebo i novu Zemlju jeste Hristova pravda, koja im se daje blagodaću.

»Najbliži prestolu su oni koji su nekada bili revnosni u radu za sotonu i koji su, kao glavnja istrgnuta iz ognja, u dubokoj i vatrenoj odanosti sledili svoga Spasitelja. Tu su i oni koji su usred laži i neverstva usavršili svoj hrišćanski karakter, oni koji su poštovali Božji zakon, kada ga je hrišćanski svet proglašavao nevažećim, i milioni onih koji su tokom svih vremena pretrpeli mučeničku smrt zbog svoje vere. Iza njih je ’narod mnogi, kojega ne može niko izbrojiti, od svakoga kolena i jezika, naroda i plemena, stajaše pred pre­stolom, obučen u haljine bele, i palme u rukama njihovim’. (Otkrivenje 7,9) Njihova borba je završena, njihova pobeda sigurna. Oni su svoju trku završili i dobili nagradu. Palmove grančice u njihovim rukama predstavljaju simbol njihove pobede, a bela odeća, znak savršene Hristove pravednosti, sada je postala i njihova.« (Elen Vajt, Velika borba, str. 665. original)  

`Da, mi smo pokriveni Hristovom pravednošću, koja je dar po veri. Međutim, kako možemo održati tu veru, i ostati verni, usred iskušenja i nevolja? Ili, što je još važnije, kako održavamo tu veru i vernost u vremenima lagodnosti i napretka? (Vidi: 5. Mojsijeva 8,11-17)`
