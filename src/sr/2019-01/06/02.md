---
title:  Zadržavanje vetrova
date:   03/02/2019
---
`Pročitajte: Otkrivenje 7,1-3; 2. Petrova 3,9-14. Šta Jovan vidi? Koliko dugo anđeli treba da zadržavaju vetrove? Šta će se dogoditi kada zapečaćenje bude završeno?`

U Starom zavetu vetrovi predstavljaju razorne sile kojima Bog izvršava sudove nad zlima (Jeremija 23,19.20; Danilo 7,2). »Kada Božji anđeli prestanu da zadržavaju strašne oluje ljudskih strasti, biće oslobođeni svi elementi sukoba.« (Elen Vajt, Velika borba, str. 614. original) Ove razorne sile zaustavljene su božanskim delovanjem, dok se odvija zapečaćenje Božjeg naroda.

U drevnim vremenima, prvenstveno značenje zapečaćenja bilo je vlasništvo nad nečim. Značenje simboličkog zapečaćenja u Novom zavetu je da »pozna Gospod svoje«. (2. Timotiju 2,19) Bog prepoznaje svoj narod koji je zapečaćen Svetim Duhom (Efescima 1,13.14; 4,30). Na kraju vremena, pečat se stavlja na čelo Božjeg vernog naroda koji drži Njegove zapovesti (Otkrivenje 14,1.12). Na njihovo čelo nije stavljen vidljiv znak, već kako Elen Vajt navodi, »utvrđivanje u istini, i intelektualno i duhovno, tako da ih (Božji narod) niko ne može pokolebati«. (Događaji poslednjih dana, str. 220. original) Suprotno tome, oni koji pristanu uz zver, primaju žig zverin (Otkrivenje 13,16.17).

Vernost Božjeg zapečaćenog naroda stavljana je na probu u svakom naraštaju. Međutim, ispit vernosti u poslednjoj krizi biće držanje Božjih zapovesti (vidi: Otkrivenje 12,17; 14,12). Naročito će četvrta zapovest postati ispit poslušnosti Bogu (Otkrivenje 14,7). Kao što je Subota bila znak Božjeg naroda u biblijsko vreme (Jezekilj 20,12.20; Jevrejima 4,9.10), tako će biti znak odanosti Bogu u poslednjoj krizi.

Na kraju vremena, pečat će delovati i kao znak zaštite od razornih sila sedam poslednjih zala (vidi: Jezekilj 9,1-11. kao pozadinu teksta Otkrivenje 7,1-3). Prema tome, pitanje postavljeno u tekstu Otkrivenje 6,17. dobija konačan odgovor: oni koji će ostati zaštićeni na dan Božjeg gneva su pripadnici zapečaćenog Božjeg naroda.

`Pavle nas opominje da ne ožalošćavamo Svetog Duha kojim smo zapečaćeni (Efescima 4,30). Šta to znači? Kako neko žalosti Svetog Duha? Kada odgovorite na ovo pitanje, kakve odluke možete doneti koje će vam pomoći da Ga ne žalostite? `
