---
title:  Oni koji idu za Jagnjetom
date:   06/02/2019
---

`Pročitajte: Otkrivenje 14,1-5. Koje su tri glavne osobine 144 000 svetih? Kako su ove odlike povezane sa opisom svetih poslednjeg vremena iz teksta Otkrivenje 14,12?`

Tekst Otkrivenje 14,4.5. predstavlja opis 144 000 koji se svrstavaju u Božji narod poslednjeg vremena koji »drže zapovijesti Božije i vjeru Isusovu«. (Otkrivenje 14,12) Iako su doživeli puninu sotoninog gneva u poslednjoj krizi, ostali su čvrsti zahvaljujući svojoj bliskoj zajednici sa Isusom.

`U svetlosti teksta Otkrivenje 17,5, u kom smislu se 144 000 nije opoganilo sa ženama? Kako je čistota njihovog karaktera povezana sa činjenicom da su otkupljeni sa Zemlje kao »prvenci Bogu« (Otkrivenje 14,4)?`

Nemoralnost je simbol nevernosti Bogu. Otkrivenje 17,5. govori o bludnici poslednjeg vremena, Vavilonu, i njenim kćerima, sa kojima će svi ljudi ovoga sveta činiti blud (vidi: Otkrivenje 18,3). Međutim, 144 000 ostaće verne Hristu i odupreće se opoganjujućem odnosu sa Vavilonom i otpalim crkvama. Prema tome, 144 000 »idu za Jagnjetom kuda god Ono pođe« (Otkrivenje 14,4).

Grupa od 144 000 je dalje opisana kao ona koja je »kupljena od ljudi« kao »prvenci Bogu i Jagnjetu«. (Otkrivenje 14,4) U starom Izrailju, prvine su bile najbolji rodovi žetve prinošeni Bogu (4. Mojsijeva 18,12). Reč »prvina« može da se odnosi na spasen narod kao onaj koji se razlikuje od ljudi u svetu (Jakov 1,18), ali u Otkrivenju je jasno rečeno da su 144 000 posebna grupa, jer će biti uzeti da ne vide smrti (1. Korinćanima 15,50-52). Dakle, oni su prvina veće žetve spasenih kroz sve vekove (vidi: Otkrivenje 14,14-16).

`Na koje načine možemo, čak i nesvesno, doći u opasnost da činimo duhovni blud? Zašto obmanjujemo sebe ako smatramo da nismo u ta­kvoj opasnosti? `
