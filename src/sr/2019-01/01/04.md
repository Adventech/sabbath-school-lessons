---
title:  Simbolički jezik Otkrivenja
date:   01/01/2019
---

`Pročitajte sledeće tekstove: Otkrivenje 13,1; Danilo 7,1-3; Jezekilj 1,1-14. Koja pojedinost je svim ovim viđenjima zajednička?`

U tekstu Otkrivenje 1,1. zabeleženo je sledeće: »I pokaza, poslavši po anđelu svojemu sluzi svojemu Jovanu.« U ovom stihu zapažamo veoma važnu reč. Reč pokaza je prevod grčke reči semainō, koja znači »pokazati simboličnim znacima«. Ova reč koristi se u grčkom prevodu Starog zaveta (Septuaginte), u tekstu u kome Danilo objašnjava caru Navuhodonosoru da je Bog kipom načinjenim od zlata, srebra, bronze i gvožđa pokazao caru »što će biti poslije«. (Danilo 2,45) Koristeći istu reč, Jovan nam govori da su mu scene i događaji iz Otkrivenja, u viđenju pokazani u simbolima. Vođen Svetim Duhom, Jovan je verno zabeležio ove simbole onako kako ih je video u viđenju (Otkrivenje 1,2).

Dakle, proročanstva iz Otkrivenja najvećim delom ne smeju biti doslovno tumačena. Čitanje Biblije, po pravilu, uglavnom podrazumeva doslovno razumevanje teksta (ukoliko se tekst ne odnosi na određen simbolizam). Međutim, kada čitamo Otkrivenje – osim ako tekst ne ukazuje na doslovno značenje – treba da ga tumačimo simbolički. Iako su predskazane scene i događaji sami po sebi stvarni, obično su izraženi simboličkim jezikom.

Ukoliko imamo na umu uglavnom simbolički karakter Otkrivenja, to će nas sačuvati od izvrtanja proročke poruke. U pokušaju da odredimo značenje simbola upotrebljenih u knjizi, moramo biti pažljivi da ne bismo tekstu nametnuli značenje koje proizlazi iz ljudske mašte ili trenutnog značenja ovih simbola. Umesto toga, moramo se držati Biblije i simbola koje pronalazimo na njenim stranicama da bismo shvatili simbole iz Otkrivenja.

U stvari, pokušavajući da otkrijemo značenje ovih simbola u Otkrivenju, ne smemo zaboraviti da je većina od njih uzeta iz Starog zaveta. Prikazujući budućnost jezikom iz prošlosti, Bog je želeo da utisne u naš um da će Njegova dela spasenja u budućnosti biti veoma slična Njegovim delima spasenja iz prošlosti. Ono što je činio za svoj narod u prošlosti, ponovo će činiti u budućnosti. U nastojanju da rastumačimo simbole i slike iz Otkrivenja, moramo početi obraćanjem pažnje na Stari zavet.
