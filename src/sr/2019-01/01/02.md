---
title:  Naslov knjige
date:   30/12/2018
---

`Pročitajte Otkrivenje 1,1.2. Kakvo je značenje punog naslova knjige? Šta prema naslovu saznajemo o tome o kome ova knjiga zapravo govori?`

U tekstu Otkrivenje 1,1. navodi se naziv knjige »Otkrivenje Isusa Hrista«. Reč otkrivenje potiče od grčke reči apokalupsis (apokalipsa) i znači »otkrivanje«, »razotkrivanje«. Apokalipsa je otkrivanje Isusa Hrista; ona potiče od Isusa i govori o Njemu. Iako dolazi od Boga kroz Isusa Hrista (vidi: Otkrivenje 22,16), knjiga svedoči da je Isus, takođe, u središtu njenog sadržaja. Apokalipsa je Isusovo samootkrivenje Njegovom narodu i izraz Njegove brige prema njima.

Isus je središnja ličnost Otkrivenja. Knjiga počinje izveštajem o Njemu (Otkrivenje 1,5-8) i završava izveštajem o Njemu (Otkrivenje 22,12-16). »Neka govori Danilo, neka govori Otkrivenje, i neka kažu šta je istina. Ali ma koji deo predmeta iznosili, uzdižite Hrista, središte sve nade, koji je ’koren i rod Davidov, i sjajna zvijezda Danica’.« (Elen Vajt, Testimonies to Ministers ans Gospel Workers, str. 118)

Takođe, Isus iz Apokalipse je Isus iz četiri Jevanđelja. Otkrivenje nastavlja opis Isusa i Njegovog dela spasenja u korist svoga naroda kao što je prvobitno opisano u Jevanđeljima. Otkrivenje se usredsređuje na različite aspekte Njegovog života i službe. U osnovi, ono počinje gde se Jevanđelje završava, Isusovim vaskrsenjem i vaznesenjem u Nebo.

Zajedno sa Jevrejima poslanicom, Otkrivenje naglašava Isusovu nebesku službu. Pokazuje da je Isus posle vaznesenja bio uveden u svoju carsku i svešteničku službu u nebeskom Svetilištu. Bez Otkrivenja (ili Jevrejima poslanice) naše znanje o Hristovoj prvosve­šteničkoj službi na Nebu u korist svog naroda bilo bi ograničeno. Pored Jevrejima poslanice, Otkrivenje nam omogućava jedinstveno sagledavanje službe Isusa Hrista u našu korist.

`Pročitajte: Jovan 14,1-3. Kako nam jasno obećanje dato u ovom tek­stu pomaže da bolje shvatimo šta Isus upravo sada čini za nas na Nebu? Kakvu nadu možemo steći iz ovog divnog obećanja?`
