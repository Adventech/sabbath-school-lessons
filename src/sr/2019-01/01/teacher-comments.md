---
title:  Pouka za učitelje
date:   04/01/2019
---

## PRVI DEO: SAŽETI PREGLED

**Ključni tekst:** Otkrivenje 1,1.

Središte proučavanja: U ovoj pouci usredsredićemo se na uvod (Otkrivenje 1,1-8) i knjigu Otkrivenje kao celinu.

Uvod: U uvodu u Otkrivenje (Otkrivenje 1,1-8) predstavljene su glavne teme knjige prilično jednostavnim jezikom. Ovi stihovi ne sadrže zastrašujuće zveri, nebeska putovanja i sedmostruke nizove. Umesto toga, opisuju odakle potiče knjiga (Otkrivenje 1,1-3), ko ju je poslao crkvama (Otkrivenje 1,4-6), i kako će se događaji opisani u knjizi odigrati na kraju (Otkrivenje 1,7.8). U uvodu je istaknuto da Isus Hristos ima središnju ulogu u celoj knjizi. Uvod jasnim jezikom priprema čitaoca za ono što sledi.

## Teme:

U uvodu Otkrivenja predstavljene su sledeće teme:

**I Isus je centralna ličnost Otkrivenja**

Njegova središnja uloga jasno je prikazana naslovom knjige (Otkrivenje 1,1), Njegovim osobinama i delima (Otkrivenje 1,5.6), i Njegovom centralnom ulogom u Drugom dolasku (Otkrivenje 1,7).

**II Knjiga govori o budućim događajima**

Ovi događaji nisu samo događaji poslednjeg vremena. U stvari, većina događaja opisana na ovom mestu, u odnosu na Jovanove dane, bili su događaji koji su se odigrali u budućnosti (Otkrivenje 1,1).

**III Viđenja iz knjige data su simboličkim jezikom**

Ovu činjenicu jasno zapažamo na osnovu jedne od ključnih reči u tekstu Otkrivenje 1,1. i njene aluzije na 2. poglavlje Knjige proroka Danila.

**IV Trostruke Božje odlike**

U tekstu Otkrivenje 1,4-6. dat je trostruki opis Trojstva božanskih ličnosti, osobina i dela.

**V Isusov povratak**

Otkrivenje 1,7.8. govori o ovom konačnom vrhuncu svih događaja u knjizi.

### Primena u životu:

Zaključna pitanja koja slede nakon odeljka Komentari pozivaju učenike da usklade adventističko razumevanje Otkrivenja sa središnjom ulogom Isusa Hrista u knjizi.

## DRUGI DEO: KOMENTAR

Prema Uvodu u Pouku za ovo tromesečje sve lekcije temelje se na adventističkom konceptu nadahnuća, istorijskom metodu tumačenja proročanstva, jedinstvenoj organizacionoj strukturi Otkrivenja i hristocentričnom pristupu tumačenju.

Istorijski metod je poduprt jasnom strukturom samog Otkrivenja. Knjiga počinje izveštajem o sedam crkava (Otkrivenje 1,9-3,22), koji se tiče prilika Jovanovog vremena i koji proročki prikazuje prilike u Crkvi kroz istoriju do kraja vremena. Pečati i trube takođe obuhvataju razdoblje od Jovanovog vremena do poslednjih dana (Otkrivenje 4,1-11,19). Konačno, druga polovina knjige (Otkrivenje 12,1-22,21) uglavnom se usredsređuje na poslednje dane ovozemaljske istorije i vreme nakon toga. Ovaj metod takođe se podupire aluzijom na 2. poglavlje Knjige proroka Danila u prvom stihu knjige (vidi razrađivanje ove tačke u trećoj temi koja sledi).

### Razrađene glavne teme prve lekcije:

**I Isus je središnja ličnost Otkrivenja (Otkrivenje 1,1.5-7)**

Knjiga počinje lancem otkrivenja u čijem je središtu Isus. On je prva ličnost spomenuta u knjizi i Onaj koji šalje otkrivenje Jovanu (Otkrivenje 1,1). Ono što je Bog dao Isusu naziva se „Otkrivenje Isusa Hrista“ (Otkrivenje 1,1). Ono što Isus prosleđuje Jovanu naziva se „svedočanstvo Isusa Hrista“ (Otkrivenje 1,2). Ono što Jovan upućuje svojim čitaocima jesu „reči proroštva“ (Otkrivenje 1,3).

Ovaj lanac otkrivenja važan je za adventističke hrišćane. On jasno ukazuje da „svedočanstvo Isusovo“ ovde obuhvata samu knjigu Otkrivenje, kao i dar vizije koji je Jovan primio (Otkrivenje 1,2). Ostatak iz teksta Otkrivenje 12,17. takođe će kasnije imati „svedočanstvo Isusovo“, dar viđenja sličan onom koji je Jovan imao, koji je takođe uticao na stvaranje nadahnutih spisa.

Prema tome, uvod ukazuje na Isusa kao na središnju ličnost Otkrivenja. Knjiga Otkrivenje je otkrivenje primljeno od Isusa i otkrivenje o Isusu (Otkrivenje 1,1). Isus je osposobljen za svoju posebu ulogu svojom smrću, vaskrsenjem i nebeskom vladavinom (Otkrivenje 1,5). Na kraju, On će doći na oblacima (Otkrivenje 1,7).

**II Knjiga govori o budućim događajima**

Tekst Otkrivenje 1,1. govori nam da je glavna svrha knjige „da pokaže slugama svojim šta će skoro biti“. Ovi događaji će se odigrati u budućnosti, sa Jovanove tačke gledišta. Međutim, šta se u tekstu želi reći rečju „skoro“? Dve hiljade godina koje su protekle otkako je Otkrivenje napisano ne čini se kao skoro! Dakle, reč „skoro“ sigurno je zabeležena iz Božje perspektive, kome je 1000 godina kao jedan dan (2. Petrova 3,8).

Međutim, iz naše perspektive Isusov povratak je, takođe, uvek skori događaj. Mi ne znamo kada će Isus zapravo doći, ali znamo da će On, u smislu našeg ličnog svesnog iskustva (Propovednik 9,5), doći odmah nakon što umremo. Za svakoga od nas, pojedinačno, Drugi dolazak ne predstavlja ništa više od nekoliko trenutaka posle smrti. Prema tome, priliku da se spremimo za Njegov dolazak treba da iskoristimo sada, a ne u nekom trenutku u budućnosti. Da Isusov dolazak nije prikazan kao skori, mnogi ljudi bi odlagali da se spreme za Njegov povratak.

**III Viđenje je dato simboličkim jezikom**

Obično najbolji način da pristupimo Pismu jeste da sve shvatimo doslovno, osim ako nije jasno naznačeno da je u pitanju simbol. U Otkrivenju, suprotan pristup je nagovešten prvim stihom. U njemu je rečeno da je Bog ili Isus „pokazao“ (Otkrivenje 1,1; grčki: esêmanen) celo viđenje Jovanu. Glavna definicija reči „pokazati“ jeste učiniti nešto poznatim znacima, govorom ili delima. Prema tome, najbolji način da pristupimo tekstu u Otkrivenju jeste da se prema svemu odnosimo kao prema simbolu, osim ako nije jasno da je doslovno značenje u pitanju (na primer, „Isus Hristos“ u tekstu Otkrivenje 1,1. treba shvatiti doslovno).

Ovakvo shvatanje poprima još jasniji oblik kada čitalac u prvom stihu knjige zapazi nagoveštaj teksta Danilo 2,45. Jedino mesto u Bibliji na kome se, takođe, kombinuje reč „pokazati“ sa neuobičajenim izrazom „što će skoro biti“ (Otkrivenje 1,1; od grčkog: a dei genesthai) jeste Danilo 2,45. Navuhodonosorov san o velikom kipu predstavlja događaj u kome je Bog „pokazao“ (Danilo 2,45; Otkrivenje 1,1) šta će se dogoditi u poslednjim danima. Ono što bi trebalo da se dogodi „u poslednjim danima“ u Knjizi proroka Danila, u Otkrivenju će se dogoditi „skoro“.

Prema tome, na samom početku knjige Otkrivenje pronalazimo snažnu aluziju na 2. poglavlje Knjige proroka Danila. Ova aluzija tesno povezuje ove dve knjige. Iako Otkrivenje ukazuje na mnoge proroke, postoji posebna veza između Otkrivenja i Knjige proroka Danila. Dakle, trebalo bi da očekujemo da pojedini simboli iz Otkrivenja ukažu na tok istorije od prorokovog vremena do poslednjih dana.

**IV Trostruke Božje odlike**

Tekstom Otkrivenje 1,4-6. knjiga započinje trostrukim opisom Trojstva. Kao prvo, dat je opis Ličnosti: Oca (Onaj koji jest, koji beše i koji će doći), Svetog Duha (predstavljen sa sedam duhova) i Isusa Hrista. On je spomenut poslednji jer je tema sledeća dva opisa.

Zatim sledi opis osobina koje čine osnovu uloge koju Isus ima u Otkrivenju. On je Onaj koji je umro (On je Svedok verni/mučenik – od grčke reči martys), koji je ustao („Prvenac iz mrtvih“), i koji se pridružio Ocu na prestolu („Knez nad carevima zemaljskima“). Isusova smrt i vaskrsenje pružaju osnovu Njegovoj nebeskoj vladavini.

Poslednji opis se odnosi na dela. Isus nas voli (na grčkom sadašnje vreme), oslobodio nas je ili „umio“ (dve različite grčke reči koje isto zvuče, ali se razlikuju u jednom slovu) svojom krvlju od naših greha i učinio nas carevima i sveštenicima Bogu. Konačni ishod Isusove ljubavi, izražene u Njegovoj smrti i vaskrsenju, jeste uzdizanje Njegovog naroda na najviši mogući položaj: položaj careva i sveštenika.

**V Isusov povratak**

Prizor Isusovog povratka u tekstu Otkrivenje 1,7. temelji se na nagoveštajima 7. poglavlja Knjige proroka Danila i 12. poglavlja Knjige proroka Zaharije. „On“ iz teksta Otkrivenje 1,7. jasno se odnosi na Isusa, jer je On tema prethodna dva stiha. Tekst „ide s oblacima“ podseća na Sina Čovečijeg koji dolazi s oblacima do Starca i prima vlast nad zemaljskim carstvima (Danilo 7,13.14). U Otkrivenju, Isusovo pravo da vlada nad Zemljom priznaje se na Nebu prilikom Njegovog vaznesenja (Otkrivenje 5) i na Zemlji prilikom Drugog dolaska (Otkrivenje 1,7).

Naročito je zanimljivo upućivanje na Knjigu proroka Zaharije. Zapazite sličnosti između 12. poglavlja Knjige proroka Zaharije i Otkrivenja. U tekstu Zaharija 12,7.8. dolazi Gospod. U Otkrivenju dolazi Isus. U testu Zaharija 12,10. Gospod je proboden; u Otkrivenju Isus je proboden. U Knjizi proroka Zaharije, stanovnici Jerusalima vide da Bog dolazi (Zaharija 12,8-10); u Otkrivenju, cela Zemlja vidi da Isus dolazi. U stihovima Zaharija 12,11.12. porodice iz Jerusalima će tugovati; u Otkrivenju, zaplakaće sva kolena zemaljska.

Prilikom upotrebe Starog zaveta u Otkrivenju, dolazi do pomeranja u naglašavanju sa Gospoda na Isusa. Slično pomeranje se odvija sa doslovnih i lokalnih pojedinosti vezanih za Izrailj na duhovni, sveopšti uticaj Jevanđelja i Crkve.

## TREĆI DEO: PRIMENA U ŽIVOTU

1. Ova lekcija usredsređena je na početak Otkrivenja, ili uvod (Otkrivenje 1,1-8). Jedan od načina da započnete lekciju jeste da postavite pitanje: Koji je vaš omiljeni početak biblijskog izveštaja? Učenici bi mogli dati sledeće odgovore: „beba Mojsije u ševaru“, „proba u vezi sa hranom za Danila i njegova tri prijatelja u 1. poglavlju Knjige proroka Danila“; „pomazanje Davida, pastira“.  Kako uvod u bibilijski izveštaj ili knjigu utiče na način na koji shvatate ostatak izveštaja?

2. U pouci se iznose dve pojedinosti koje su veoma važne u celoj knjizi Otkrivenja: a) središnja uloga Isusa Hrista i b) istorijsko čitanje Otkrivenja. Učitelj može pozvati svoje učenike da razgovaraju o sledećim pitanjima: Kakvu vrednost istorijski pristup nudi današnjem svetu? Kako istorijski detalji istorijskog tumačenja Otkrivenja uzdižu Isusa Hrista kao središte sve nade? Mogući odgovori na prvo pitanje: Istorijski pristup: a) odgovara na tri velika filozofska pitanja: Ko sam ja? Odakle sam? Kuda idem? b) pomaže nam da uočimo Božju ruku u istoriji; c) pruža nam sigurnost usred haosa da Bog još uvek upravlja istorijom; i d) uverava nas da je nada u vezi sa krajem takođe sigurna, jer je Bog delovao kroz istoriju.
