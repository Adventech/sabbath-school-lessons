---
title:  Glavna tema Otkrivenja
date:   03/01/2019
---

Završetak prologa Otkrivenja ukazuje na šta je zapravo usredsređena čitava knjiga: Isusov povratak u sili i slavi. Hristovo obećanje da će ponovo doći ponovljeno je tri puta na završetku knjige (Otkrivenje 22,7.12.20).

`Pročitajte Otkrivenje 1,7.8. Ovaj tekst je izveden iz nekoliko proročkih tekstova: Danilo 7,13.14; Zaharija 12,10; Matej 24,30. Šta ovi tekstovi govore o sigurnosti Drugog dolaska?`

Drugi Hristov dolazak u Otkrivenju je završna tačka prema kojoj se kreće istorija. Drugi dolazak obeležiće završetak istorije ovoga sveta i početak Božjeg večnog carstva, kao i slobodu od zla, muke, bola i smrti.

Poput ostatka Novog zaveta, Otkrivenje 1,7. upućuje na doslovan i ličan Hristov dolazak u veličanstvu i slavi. Svako ljudsko biće, uključujući i one »koji Ga probodoše« biće svedoci Njegovog dolaska. Ove reči ukazuju na posebno vaskrsenje određenih osoba, upravo pred Hristov dolazak, što se odnosi i na one koji su Ga razapeli. Dok će Isus svojim dolaskom doneti oslobođenje onima koji Ga čekaju, doneće sud onima koji žive na Zemlji, a koji su odbili Njegovu milost i ljubav.

Sigurnost Hristovog dolaska potvrđena je rečima: »Da, zaista«, odnosno »Da, amin.« (Otkrivenje 1,7) Reč »da« je prevod grčke reči nai; amen je jevrejski potvrdni oblik. Ove dve reči zajedno izražavaju sigurnost. Njima su, takođe, na kraju knjige date dve slične potvrde (vidi: Otkrivenje 22,20).

»Prošlo je više od hiljadu osamsto godina otkako je Spasitelj dao obećanje o svom dolasku. Vekovima su Njegove reči ispunjavale hrabrošću srca vernih sledbenika. Obećanje još nije ispunjeno: glas Davaoca života još uvek nije pozvao svete koji spavaju u grobu; ali ipak, sigurna je reč koju je izgovorio. Bog će u svoje vreme ispuniti svoju reč. Da li će se sada neko umoriti? Da li ćemo izgubiti veru kada smo toliko blizu večnom svetu? Da li će neko reći: Grad je još daleko? – Ne, ne. Još samo malo i videćemo Cara u Njegovoj lepoti. Još samo malo, i On će obrisati sve suze iz naših očiju. Još samo malo i On će nas postaviti ’prave pred slavom svojom u radosti’.« (Elen Vajt, The Advent Review and Sabbath Herald, 13. novembar 1913)

`Dato obećanje je snažno samo onoliko koliko je snažna čestitost osobe koja ga daje i koliko je velika njena sposobnost da ga ispuni. Kako činjenica da je Bog dao obećanje o Drugom dolasku, Bog koji je u prošlosti održao sva svoja obećanja, pruža sigurnost da će se Hristos vratiti kako je obećao?`
