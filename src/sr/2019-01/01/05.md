---
title:  Božanstvo
date:   02/01/2019
---

Otkrivenje počinje pozdravom sličnim onima koje nalazimo u Pavlovim poslanicama. Knjiga je naizgled bila poslata kao pismo crkvama u Maloj Aziji u Jovanovo vreme (vidi: Otkrivenje 1,11). Međutim, Otkrivenje nije bilo napisano samo za njih, već za sve naraštaje hrišćana tokom istorije.

`Pročitajte sledeće tekstove: Otkrivenje 1,4.5; Rimljanima 1,7. Koji zajednički pozdrav nalazimo u oba teksta i ko ga šalje?`

U oba teksta zapažamo apostolski pozdrav: »Blagodat vam i mir.« Ovaj izraz sastoji se iz grčkog pozdrava charis (blagodat) i jevrejskog pozdrava shalom (»mir«, »blagostanje«). Kao što možemo videti iz ovih tekstova, Davaoci blagodati i mira su tri Ličnosti Božanstva.

Bog Otac je predstavljen kao Onaj »koji jest, i koji bješe, i koji će doći«. (vidi: Otkrivenje 1,8; Otkrivenje 4,8) Ovaj stih odnosi se na božansko ime Jahve, »Ja sam Onaj što jest« (2. Mojsijeva 3,14), koje ukazuje na Božje večno postojanje.

Na Svetog Duha se upućuje kao na »sedam duhova« (uporedite: Otkrivenje 4,5; Otkrivenje 5,6). Sedam je broj punine. »Sedam duhova« označava da Sveti Duh deluje u svih sedam crkava. Ova slika odnosi se na sveprisutnost Svetog Duha i Njegovo neprestano delovanje na Božji narod kroz istoriju, koga osposobljava da izvrši svoj poziv.

Isus Hristos je predstavljen na tri načina: »Svjedok vjerni, i Prvenac iz mrtvijeh, i Knez nad carevima zemaljskima«. (Otkrivenje 1,5) Ova imena ukazuju na Njegovu smrt na krstu, Njegovo vaskrsenje i Njegovu vladavinu na Nebu. Jovan zatim govori šta je Isus učinio: »Koji nas ljubi, i umi nas od grijeha našijeh krvlju svojom; i učini nas careve i sveštenike Bogu i Ocu svojemu.« (Otkrivenje 1,5.6)

Tekst »ljubi nas« na originalnom grčkom jeziku odnosi se na Hristovu neprolaznu ljubav, koja obuhvata prošlost, sadašnjost i budućnost. Onaj koji nas voli oslobodio nas je od greha svojom krvlju. Na grčkom, glagol »umi« odnosi se na završeni čin u prošlosti: kada je Isus umro na krstu, omogućio je savršeno i potpuno pomirenje za naše grehe.

`Tekstovi Efescima 2,6. i Filibljanima 3,20. opisuju otkupljene kao one koji su vaskrsli i koji su posađeni sa Isusom na nebesima. Šta to znači, i kako trenutno, dok smo i dalje u grešnom svetu, uživamo slavni položaj u Hristu kao »carevi i sveštenici« (Otkrivenje 1,6)? Kako ova činjenica treba da utiče na to kako živimo?`
