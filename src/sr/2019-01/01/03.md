---
title:  Svrha knjige
date:   31/12/2018
---

Tekst Otkrivenje 1,1. takođe govori da je svrha knjige da prikaže buduće događaje, počevši od vremena u kome je knjiga napisana. Svako ko poznaje Otkrivenje zapaziće da predviđanje događaja – bilo onih koji su se već ispunili (makar iz naše današnje perspektive) ili onih koji će se tek dogoditi u budućnosti (da ponovimo još jednom, iz naše današnje perspektive) – zauzima većinu sadržaja knjige.

Prvenstvena svrha biblijskih proročanstava je da nas uvere da Bog upravlja svim bez obzira šta budućnost donosi. Otkrivenje čini upravo to: uverava nas da je Isus Hristos sa svojim narodom tokom čitave istorije ovoga sveta i u vreme uznemirujućih poslednjih događaja.

Prema tome, proročanstva iz Otkrivenja imaju dva praktična cilja: da nas pouče kako da živimo danas i da nas pripreme za budućnost.

`Pročitajte: 5. Mojsijeva 29,29. Kako nam ovaj tekst pomaže da shvatimo zašto nam određene pojedinosti nisu otkrivene? Šta je prema ovom tekstu svrha onoga što nam je otkriveno? Odnosno, zašto nam je to rečeno? Vidi: Otkrivenje 22,7.`

Proročanstva o poslednjem vremenu iz Otkrivenja nisu nam otkrivena da bi zadovoljila našu radoznalost i zaokupljenost budućnošću. Knjiga otkriva samo one vidove budućnosti koje je važno da znamo. Ona su izložena tako da bi nam predstavila ozbiljnost onoga što će se dogoditi, da bismo uvideli svoju zavisnost od Boga i da bismo Mu, u tom oslanjanju na Njega, bili poslušni.

Nagađanja – i u još većoj meri senzacionalizam – vekovima prate učenja vezana za događaje poslednjih dana. Bogatstvo su zgrnuli oni koji su, predviđajući skori kraj, uplašili ljude i naveli ih da prilože novac njihovoj službi, jer je kraj blizu. Kraj nije došao, a ljudi su ostali razočarani i obeshrabreni. Kao i sve dobre stvari koje nam je Bog dao, i proročanstvo može biti pogrešno upotrebljeno i pogrešno protumačeno.

`Pročitajte: Jovan 14,29. Koje izuzetno važno načelo možemo pronaći u ovom stihu vezano za poimanje svrhe proročanstva?`
