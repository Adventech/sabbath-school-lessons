---
title:  Za dalje proučavanje
date:   04/01/2019
---

»Ovo otkrivenje bilo je dato kao usmerenje i uteha Crkvi tokom svih vekova hrišćanstva... Otkrivenje je nešto što je otkriveno. Sam Gospod je svome sluzi otkrio tajne koje sadrži ova knjiga, i On sam želi da one budu dostupne svima, da ih svi mogu proučavati. Njegove istine upućene su onima koji će živeti u poslednjim danima istorije ove Zemlje, ali i onima koji su živeli u vreme apostola Jovana. Neki prizori, opisani u ovom proročanstvu, pripadaju prošlosti, a neki se upravo sada zbivaju; neki objavljuju završetak velikog sukoba između sila tame i Kneza Neba, a neki otkrivaju pobede i radosti otkupljenih na obnovljenoj Zemlji.

Neka niko ne misli, zato što ne može da objasni značenje svakog simbola u Otkrivenju, da je beskorisno da pretražuje tu knjigu u naporu da sazna značenje istina koje ona sadrži. Onaj koji je Jovanu otkrio te tajne, pomoći će i marljivom istraživaču istine da oseti ukus onoga što je nebesko. Oni čija su srca otvorena za primanje istine, biće osposobljeni da shvate njena učenja, i biće im osiguran blagoslov obećan onima ’koji slušaju reči proroštva i drže ono što je u njemu napisano.’« (Elen Vajt, Apostolska crkva – Hristovim tragom, str. 583-585. original)

**Za razgovor:**

`1. Ako je Otkrivenje otkrivanje Isusa Hrista, zašto reč apokalipsa danas ima negativno značenje? Šta nam to govori o opštepri­hvaćenom shvatanju Otkrivenja među hrišćanima? Zašto je strah često povezan sa proročanstvima iz Otkrivenja?`

`2. Setite se nekih neispunjenih predviđanja ljudi u poslednjih dvadeset godina u vezi sa događajima poslednjih dana i Drugim Isusovim dolaskom. Bez obzira na pobude onih koji su ih iznosili (što svakako ne možemo znati), koje su negativne posledice ovih nei­spunjenih predviđanja? Kako utiču da se oni koji su verovali u ta predviđanja osećaju? Kako utiču na to kako hrišćane posmatraju oni koji vide ova neispunjena predviđanja? Kako mi, kao narod koji veruje u proročanstvo i koji događaje poslednjih dana posmatra kao putokaze, pravimo pravu ravnotežu u tome kako shvatamo proročanstvo i kako druge poučavamo tome?`
