---
title:  Prepoznavanje crvene zveri
date:   19/03/2019
---

U tekstu Otkrivenje 17,3. crvena zver opisana je izrazima sličnim onim kojim je opisana zver iz mora iz 13. poglavlja Otkrivenja, koja je objavila rat Božjem narodu i nadvladala ga (Otkrivenje 13,5-7). Upravo je to ranije vreme progonstva uticalo da žena pobegne u pustinju u toku 1260 dana/godina, od 538. do 1798. godine (Otkrivenje 12,13.14). Iako žive u doba ekumenizma, protestanti bi dobro učinili ukoliko ne zaborave strašno progonstvo iz prošlosti jer, prema proročanstvu, slični događaji, samo još gori, ponovo će se desiti.

`Pročitajte: Otkrivenje 17,8. Uporedite reči iz ovog stiha sa tekstom Otkrivenje 13,8. Kako tekst Otkrivenje 13,3. čini jasnijim tri oblika života i delovanja zveri?`

Crvena zver je prepoznata kao ona koja je bila, i nije, i koja će izaći iz bezdana i otići u propast. Ovaj trojni izraz je pre svega imitacija božanskog imena Jahve – »koji jest, i koji bješe, i koji će doći«(Otkrivenje 1,4; vidi: Otkrivenje 4,8). On, takođe, dalje upućuje na tri faze života kroz koje je zver prošla:

Zver »je bila«. Postojala je u prošlosti. Njene prethodne aktivnosti trajale su u proročkom razdoblju od 42 meseca ili 1260 dana/godina (vidi: Otkrivenje 13,5; 9. lekcija, odeljak od nedelje).

»Nije«. Zadobijanjem smrtne rane 1798. godine (vidi: Otkrivenje 13,3), zver je stupila u fazu kada više nije postojala, makar kao progonilac. Nestala je za određeno vreme sa svetske scene; ipak, uspela je da preživi.

Konačno, isceljenjem smrtne rane, zver će se povratiti u život u punom sotonskom gnevu.

U 17. poglavlju Otkrivenja opisana je zver iz teksta Otkrivenje 13,1-8. u vreme isceljenja njene smrtne rane. Na toj  zveri sedi bludnica Vavilon. Ponovo će se ostvariti kratak savez religije i politike, kakav je postojao u vreme Srednjeg veka, i ponovo će nastupiti progonstvo.

`»Kada se podigne protivljenje, kada se licemerna verska revnost i netrpeljivost raspale, kada progonstva počnu da se ponavljaju, mlaki i licemerni počeće da se kolebaju i odbacuju svoju veru, ali pravi hrišćanin ostaće čvrst kao stena, njegova vera postaće još jača, njegova nada još blistavija nego u danima blagostanja.« (Elen Vajt, Velika borba, str. 602. original) Kakvu opomenu treba da izvučemo iz ovih reči o tome kakvo naše hrišćansko iskustvo treba sada da postane, čak i pre nego što se poslednji događaji počnu zbivati?`
