---
title:  Bludnica Vavilon
date:   17/03/2019
---

`Pročitajte: Otkrivenje 17,1. Tekst: Jeremija 51,13. pokazuje da su »mnoge vode« na kojima sedi Vavilon reka Eufrat. Šta prema tek­stu Otkrivenje 17,15. simbolički predstavljaju mnoge vode?`

Žena u Bibliji je simbol Božjeg naroda. U Otkrivenju Božja prava Crkva opisana je kao čista žena (Otkrivenje 12,1; 22,17). Bludnica prema tome predstavlja lažnu, otpalu Crkvu. U tekstu Otkrivenje 17,5. ova bludnica poistovećena je sa Vavilonom velikim. Kao što je opstanak drevnog Vavilona zavisio od reke Eufrat, tako će se Vavilon poslednjeg vremena osloniti na podršku mnoštva da ostvari svoje planove.

`Pročitajte sledeće tekstove: Otkrivenje 17,2; Otkrivenje 14,8; Otkrivenje 18,2.3. Koje dve grupe ljudi su navedene kao one koje su bludničile sa Vavilonom poslednjeg vremena koji ih je prevario?`

Prvu grupu čine carevi zemaljski, odnosno vladajuće političke sile. Stupili su u preljubnički odnos sa bludnicom Vavilonom. Jezik vezan za preljubu u Starom zavetu često se koristi da opiše kako je otpali Izrailj otišao od Boga i okrenuo se lažnim religijama (Isaija 1,21; Jeremija 3,1-10). Preljubnički odnos između careva zemaljskih i bludnice simbolizuje bludan savez između Vavilona poslednjeg vremena i vladajućih političkih sila – savez Crkve i države.

Druga grupa koja bludniči sa bludnicom Vavilonom su stanovnici Zemlje, mnoštvo kojim se vlada. Oni su u duhovnom smislu napojeni vinom vavilonskog bluda. Suprotno vladajućim političkim silama, narod je opijen vavilonskim lažnim učenjima i običajima, pogrešno smatrajući da ih on može zaštititi. Kada su ljudi pijani, ne razmišljaju razborito i lako se njima upravlja (vidi: Isaija 28,7). Vavilon će ceo svet, osim vernog Ostatka, odvesti na pogrešan put.

`Na samom kraju, kao i danas, kao što je uvek bio slučaj, mnoštvo ima pogrešno shvatanje. Šta nam to govori o opasnosti da sledimo opšteprihvaćeno mišljenje, ma koliko bilo omiljeno? `
