---
title:  Sud nad Vavilonom
date:   21/03/2019
---

`Pročitajte: Otkrivenje 17,12-15; Okrivenje 16,12-16. Šta saznajemo iz tekstova o »deset careva«?`

Različita tumačenja nude se u vezi sa identitetom deset careva. Međutim, u Otkrivenju nije rečeno ko su. Sve što možemo reći na osnovu teksta jeste da predstavljaju kratkoročni politički savez koji se javlja upravo pred kraj vremena i podržava bludnicu. Njihov broj označava da će svetske sile pružiti potpunu i čvrstu odanost zveri.

U tekstu Otkrivenje 17,13.14. ukratko je ponovljen izveštaj o Armagedonskoj bici – spomenutoj prvo u tekstu Otkrivenje 16,12-16. Nastao činjenjem čuda demonskih sila u sprezi sa aždajom, zveri iz mora i lažnim prorokom, svetski politički savez objaviće rat Jagnjetu. Drugim rečima, Armagedonska bitka nije vojna bitka na Bli­skom istoku, već konačan sukob Drugog dolaska u kome se sotona i njegov savez bore protiv Hrista i Njegove anđeoske vojske.

`Pročitajte: Otkrivenje 17,16-18. Šta se na osnovu onoga što vidimo u tekstu Otkrivenje 16,2-12. krije iza promene stava careva prema Vavilonu? Ko se krije iza onoga što se događa Vavilonu?`

Deset rogova, koji su sile naslednice podeljenih naroda Evrope, ispunjeni mržnjom, iznenada se okreću protiv bludnice Vavilona (ispoljavanje papstva u poslednje vreme), pustošeći je i razotkrivajući; oni će simbolično pojesti njeno meso i spaliti je ognjem. Pišući šta će se dogoditi bludnici Vavilonu, Jovan koristi jezik sličan onome što je Bog rekao da će se dogoditi preljubničkom Jerusalimu (Jeremija 4,30). Spaljivanje ognjem bila je kazna određena za sveštenikovu kćer koja je činila blud (3. Mojsijeva 21,9). Prevarene političke sile razočarale su se zbog nemoći Vavilona da ih zaštiti od zala. Osećaju se obmanutima, postaju njegovi neprijatelji i napadaju ga. Ovaj otpali verski sistem poslednjeg vremena doživljava puninu božanskog suda zajedno sa onima koji su izabrali da se poi­stovete sa njim.

`Mnoga pitanja o događajima poslednjeg vremena ostaju bez odgovora i, prema tome, čine nam se zbunjujućim. Kakvo posebno obećanje je dato u tekstu Otkrivenje 17,14. i šta to obećanje treba da znači za nas?`
