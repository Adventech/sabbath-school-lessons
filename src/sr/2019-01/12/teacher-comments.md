---
title:  Pouka za učitelje
date:   22/03/2019
---

## PRVI DEO: SAŽETI PREGLED

**Ključni tekst:** Otkrivenje 17,14.

**Središte proučavanja:** Sedamnaesto i osamnaesto poglavlje Otkrivenja usredsređeni su na pad Vavilona poslednjeg vremena u završnoj istoriji ovozemaljske istorije.

**Uvod:** Sedamnaesto poglavlje Otkrivenja opisuje uspon i pad Vavilona poslednjeg vremena simbolički prikazanog kao žena, velika bludnica (Otkrivenje 17,18). Otkrivenje 18, takođe, opisuje pad Vavilona, ali ovog puta prikazan je u vidu velikog grada (Otkrivenje 18,10.16.18.19).

### Teme:

U lekciji i tekstu na koji ćemo se usredsrediti predstavljene su sledeće teme:

**I Tri svetska saveza poslednjeg vremena**

Višestruki simboli poslednjeg vremena u Otkrivenju mešaju se u opisu tri velika svetska saveza koja nastaju u sledećim oblastima: 1) religija; 2) vlast ili sekularno/politička sila; 3) zajedničko telo „svetih“.

**II Razlika između viđenja i njihovih objašnjenja**

U viđenju prorok može biti odveden u bilo koje vreme i na bilo koje mesto, ali objašnjenja viđenja proroku su data iz perspektive njegovog vremena i mesta.

**III Identitet sedam careva iz teksta Otkrivenje 17,10.**

Da bismo shvatili identitet sedam careva iz teksta Otkrivenje 17,10, moramo odrediti vreme delovanja šestog cara.

**IV Izveštaj 17. poglavlja Otkrivenja**

Kratki pregled događaja poslednjih dana u svetlosti 1. teme.

### Primena u životu:

U ovom odeljku proučavaćemo o tome kako treba da se ophodimo prema hrišćanima druge vere, pošto znamo da Bog ima mnogo vernih sledbenika koji još nisu čuli poruku da izađu iz Vavilona. Takođe, proučavaćemo sličnosti i suštinske razlike između žena u 12. i 17. poglavlju Otkrivenja, i spremnosti Božjeg naroda za Drugi dolazak.

## DRUGI DEO: KOMENTAR

U 17. i 18. poglavlju Otkrivenja Vavilon stiče podršku sekularnih/političkih svetskih sila u ratu protiv svetih (Otkrivenje 17,6), ali se na kraju one okreću protiv Vavilona i uništavaju ga (Otkrivenje 17,16). U 18. poglavlju prikazano je trostruko žaljenje sekularnih sila što su to učinile (Otkrivenje 18,9-19). Dok za padom Vavilona svet žali, sveti se raduju (Otkrivenje 18,20).

### Razrađene glavne teme 12. lekcije:

**I Tri svetska saveza poslednjeg vremena**

Tekst od 16. do 18. poglavlja Otkrivenja sadrži zbunjujući niz slika koje opisuju sile i grupisanja na kraju vremena. Međutim, nakon pažljive analize, postaje očigledno da su mnoge od ovih slika zapravo drugačiji način da se opiše ista pojedinost. Na primer, sedam glava zveri takođe su opisane kao sedam gora i sedam careva (Otkrivenje 17,9.10). Slično tome, jasno je da je velika bludnica (Otkrivenje 17,1) žena koja sedi na zveri (Otkrivenje 17,3), kao i Vavilon veliki (Otkrivenje 17,5). Zapazili smo ranije, u 11. lekciji (1. tema), da je Božji narod u Otkrivenju nazvan mnogim imenima.

Mnoštvo slika u ovim poglavljima može biti povezano sa tri velika svetska saveza nastala u poslednjem periodu ovozemaljske istorije.
1. Nastaje veliki svetski savez verskih institucija koje se ujedinjuju u protivljenju Bogu i Njegovom vernom narodu. Ovaj savez se naziva mnogim imenima: Vavilon, velika bludnica, veliki grad, žena koja sedi na zveri.
2. Nastaje veliki svetski savez sekularnih, političkih i vojnih sila. I ovaj savez se naziva mnogim imenima u Otkrivenju: carevi svega vasionoga sveta (Otkrivenje 16,14), gradovi neznabožački (Otkrivenje 16,19), carevi zemaljski, koji žive na Zemlji (Otkrivenje 17,2), zver (Otkrivenje 17,3), sedam glava, sedam gora, sedam careva (Otkrivenje 17,9.10), i deset rogova (Otkrivenje 17,12.13). Ove svetovne sile predstavljene su, takođe, carevima (Otkrivenje 18,9), trgovcima (Otkrivenje 18,11) i lađarima (Otkrivenje 18,17) u 18. poglavlju.
3. U poslednje vreme nastaje, takođe, savez svetih širom sveta, koji ima sledeća imena: zapečaćeni (Otkrivenje 7,1-3), 144 000 (Otkrivenje 7,4-8), ostatak (Otkrivenje 12,17), sveti (Otkrivenje 14,12), oni koji čuvaju svoje haljine (Otkrivenje 16,15), pozvani, izabrani i verni Jagnjetovi sledbenici (Otkrivenje 17,14). U 4. temi ukratko ćemo proučiti izveštaj o ova tri saveza u poslednjim danima ovozemaljske istorije.

**II Razlika između viđenja i njihovih objašnjenja**

U apokaliptičkom proročanstvu postoji važna razlika između viđenja i objašnjenja. U viđenju prorok može biti odnesen bilo gde u univerzumu u bilo koje vreme. Događaji u viđenju ne moraju nužno biti smešteni u prorokovo vreme i mesto; ali, kada se viđenje kasnije objašnjava, objašnjenje uvek odgovara prorokovom vremenu, mestu i prilikama.

Na primer, u 2. poglavlju Knjige proroka Danila Navuhodonosor je u viđenju o velikom liku i kamenu koji je postao velika gora koja je ispunila svu Zemlju odveden do kraja vremena (Danilo 2,31-36). Međutim, Danilovo objašnjenje viđenja čvrsto se temelji na vremenu i mestu u kom je Navuhodonosor živeo. Počinje jasnom i nedvosmislenom tvrdnjom: „Ti si ona glava zlatna.“ (Danilo 2,38) Navuhodonosoru je zatim rečeno, kad je o vremenu reč, da će niz carstava uslediti „nakon tebe“ (Danilo 2,39).

Kao što je slučaj u 2. poglavlju Knjige proroka Danila, apokaliptičko proročanstvo u 7. poglavlju Knjige proroka Danila takođe je podeljeno na dva dela: viđenje (Danilo 7,2-14.21.22) i objašnjenja viđenja (Danilo 7,15-20.23-27). Iako je Danilo iskusio sve elemente viđenja, uključujući završne događaje, objašnjenje pojašnjava da se viđenje suštinski odnosi na buduće iskustvo Danilovog naroda (Danilo 7,17.18.23-27). Isti obrazac zapažamo u 8. poglavlju Knjige proroka Danila i 4. poglavlju Knjige proroka Zaharije.

Čini se da proroci obično ne razumeju otkrivenje samo na osnovu viđenja. Objašnjenje je neophodno da bi se otkrivenje razumelo. Pošto se objašnjenje daje radi proroka, ono se temelji na vremenu, mestu i okolnostima u kojima prorok živi. Ovo načelo ima duboke implikacije na tumačenje teških apokaliptičkih tekstova, kao što je Otkrivenje 17,7-11, kao što ćemo videti u 3. temi.

**III Identitet sedam careva u tekstu Otkrivenje 17,10.**

Druga tema nam pomaže da rešimo jedno od veoma zbunjujućih pitanja u čitavom Otkrivenju. Ko su sedam careva iz teksta Otkrivenje 17,10? Jasno je da slede jedan za drugim, ali kada se pojavljuju i kada „jedan jest“ iz anđelovog opisa? Da li je to sila koja se javlja u Jovanovo vreme, na samom kraju vremena ili je smeštena u nekom drugom istorijskom trenutku?

Prema jednom popularnom gledištu sedam careva su sedam uzastopnih papa. Niz obično počinje 1929. godine, kada je Musolini vratio Vatikan vrhovnoj vlasti Crkve, a završava se poslednjim papom u ovozemaljskoj istoriji. Ovo gledište često nagoveštava da je trenutni papa ili poslednji ili pretposlednji; tako da je ovo gledište podsticalo ljude da određuju datume.

Drugo gledište je prilično opšteprihvaćeno među adventističkim skolarima. Prema njemu vreme šestog cara („jedan jest“ iz teksta Otkrivenje 17,10) je vreme od 1798. do 1929. godine, kada papstvo nije imalo svetovnu vlast. Pet palih careva bi u tom slučaju bili Vavilon, Persija, Grčka, Rim i srednjovekovno papstvo. „Jedan koji jest“ odnosi se na vreme kada crkva nije imala svetovnu vlast. Sedmi car bi danas bio obnovljena vatikanska sila.

Međutim, obe opcije bile bi odbačene da se druga tema primeni ovde. Tekst o sedam careva ne nalazi se u okviru viđenja (Otkrivenje 17,3-6), već u objašnjenju viđenja (Otkrivenje 17,7-18). Prema tome, car ili carstvo „jedan jest“ trebalo bi da postoji u vreme kada je Jovan lično dobio viđenje da bi to tumačenje imalo smisla. Ako je carstvo „jedan jest“ pagansko Rimsko carstvo Jovanovog vremena (odnosno, šesto carstvo), onda su pet „palih“ supersile starozavetnog sveta: Egipat, Asirija, Vavilon, Persija i Grčka. Sedmo carstvo je srednjovekovno rimsko papstvo, a „osmo“ carstvo (Otkrivenje 17,11), koje je jedno od sedam, bilo bi obnovljeno rimsko papstvo – Vavilon iz 17. poglavlja Otkrivenja, koje obuhvata i druga dva člana sotonskog trojstva („aždaju“ , koja predstavlja paganizam/spiritizam i „lažnog proroka“ koji predstavlja otpali protestantizam). Ovaj globalizovan oblik Vavilona koji jaše na crvenoj zveri sekularne političke sile još uvek pripada budućnosti.

**IV Izveštaj iz 17. poglavlja Otkrivenja**

Kao što smo videli u 1. temi, tri svetska saveza nastaju u poslednje vreme: savez svetih, koga čini uvećana Crkva ostatka koja obuhvata one koji su izašli iz Vavilona i pridružili im se, savez verskih institucija i savez sekularnih političkih sila. Nastanak poslednja dva saveza ubrzan je konačnim objavljivanjem Jevanđelja širom sveta od strane ostatka (Otkrivenje 14,6.7; Otkrivenje 18,1-4). Preko lažnog jevanđelja „nadahnutog“ od strane zlih anađela (Otkrivenje 16,13.14), Vavilon (sotonsko trojstvo [Otkrivenje 16,19]) okuplja sekularne/političke sile sveta na svojoj strani (Otkrivenje 16,14.16). On „sedi na“ zveri (Otkrivenje 17,2-7). Za kratko vreme, ujedinjene verske institucije upravljaju svetskim vlastima, usmeravajući njihov gnev prema svetima (Otkrivenje 17,6; Otkrivenje 13,15-17). Međutim, isušivanje Eufrata (Otkrivenje 16,12) simbolički prikazuje vreme kada se sekularne/političke sile koje su podržavale bludnicu Vavilon okreću protiv njega i uništavaju ga (Otkrivenje 17,16). Bog čuva svoj ostatak poslednjeg vremena od uništenja (Otkrivenje 17,14). Posle pada Vavilona, sekularne sile sveta doživljavaju kraj prilikom Drugog dolaska (Otkrivenje 19,17-21).

## TREĆI DEO: PRIMENA U ŽIVOTU

U tekstu koji je potpuno usredsređen na događaje poslednjih dana, teško je pronaći primenu u životu. Sledeći predlozi mogu biti korisni:

*1. Kakve su implikacije za nas danas budući da znamo da, kao Božji verni ostatak, treba da pozovemo ostale pripadnike Njegovog naroda da izađu iz Vavilona (Otkrivenje 18,4)?*

To što Vavilon poslednjeg vremena ima naizgled hrišćansko lice ne treba da nas prevari u vezi sa njegovom pravom prirodom kao Božjeg glavnog neprijatelja poslednjeg vremena. Ipak, iako su se verske vođe i zeloti suprotstavljali Isusovoj misiji, On se uvek ophodio milostivo prema predstavnicima ovih grupa (Luka 6,15; Marko 12,28-34).

*2. Šta možemo naučiti iz opisa žena iz 12. i 17. poglavlja Otkrivenja?*

Postoje određene sličnosti između žena u 12. i 17. poglavlju Otkrivenja. Obe su religiozne po prirodi (bludnica Vavilon simbolički predstavlja lažni oblik hrišćanstva). Međutim, žena iz 12. poglavlja je Božja verna Crkva tokom istorije, uključujući razdoblje hrišćanske istorije u toku 1260 dana/godina, i prema tome ostatak ženinog semena. Ono što Jovana čudi (Otkrivenje 17,6) jeste da je protivnik Boga i Njegovog naroda u poslednje vreme takođe žena koja ima hrišćansko lice. Na ličnom planu, ova činjenica treba da otrezni sve koji slede Isusa. Ponos i tvrdoglavost mogu svakog od nas povesti ka uništenju, čak i kada mislimo da sledimo Boga (Jovan 16,2).
