---
title:  Bludnica jaše na crvenoj zveri
date:   18/03/2019
---

`Pročitajte: Otkrivenje 17,3. Jedan od sedam anđela koji su nosili sedam čaša punih sedam poslednjih zala pokazuje Jovanu sud nad bludnicom koja sedi na mnogim vodama. Jovan je vidi kako jaši na crvenoj zveri. Na koje načine simboli vode i zveri prikladno opisuju one koji podržavaju Vavilon?`

Kada je Jovan u viđenju odveden u pustinju, ugledao je ženu na crvenoj zveri. Dok bludnica predstavlja versku jedinku, zver simbolički predstavlja političku silu. Slika kako religija jaši na svetovnim i političkim silama ukazuje na dve odvojene jedinke, što nije bio slučaj u prošlosti, kada su religija i politika bili spojeni. Međutim, proročanstvo pokazuje da će se ova dva tela sjediniti na kraju vremena. Ideja jahanja na zveri označava prevlast; pošto će onaj koji jaši na zveri, verski sistem poslednjeg vremena, vladati svetovnim i političkim silama.

`Koje osobine bludnice ukazuju na aždaju, zver iz mora i zver koja izlazi iz zemlje iz 12. i 13. poglavlja Otkrivenja?`

Bludnica je odevena u porfiru i skerlet, nakićena zlatom, dragim kamenjem i biserima. Bludnice u drevnim vremenima imale su običaj da se ovako ukrašavaju da bi pospešile moć svoga zavođenja (Jeremija 4,30). Kao boja krvi, skerlet odgovara tlačiteljskom karakteru ovog verskog sistema.

Haljina na bludnici podražava odeću prvosveštenika u Starom zavetu, koja je imala na sebi porfiru, skerlet i zlato (2. Mojsijeva 28,5.6). Hulni natpis na bludničinom čelu zamenjuje sveštenički natpis »Svetinja Gospodu« na kapi prvosveštenika (2. Mojsijeva 28,36-38). Čaša u njenoj ruci podseća nas na sudove iz Svetilišta iz kojih su Valtasar, vavilonski car, i njegovi gosti pili vino (Danilo 5,2-4). Čaša u bludničinoj ruci koristi izgled istine da prikrije vino – obmane sotoninog verskog sistema poslednjeg vremena – prevari svet i odvrati ga od Boga.

Bludnica Vavilon dalje je opisana kao žena pijana od krvi svetih i mučenika Isusovih koji su umrli zbog svog svedočenja o Hristu. Ova krivica za ubistvo povezuje Vavilon poslednjeg vremena sa srednjovekovnim otpalim hrišćanstvom, koje je bilo vođeno od strane papstva i odgovorno za smrt miliona hrišćana koji su ostali verni Jevanđelju.

`Opis bludnice Vavilona odražava sliku Jezavelje u Tijatirskoj crkvi (vidi: Otkrivenje 2,20-23). Kako sličnosti između ove dve žene objašnjavaju karakter Vavilona poslednjeg vremena?  `
