---
title:  Sedam glava zveri
date:   20/03/2019
---

`Pročitajte sledeće tekstove: Otkrivenje 17,9-11; Otkrivenje 13,18. Ono što je neophodno za razumevanje sedam glava jeste mudrost. O kavoj mudrosti je reč? Kako čovek stiče ovu mudrost koju Bog daje (Jakov 1,5)?`

Anđeo objašnjava da su sedam glava sedam planina. Pojedini prevodioci smatraju da ovih sedam planina ukazuje na sedam brda na kojima je smešten grad Rim, i zato oni grčku reč oroi (»planine«) prevode kao »brda«. Sedam careva je ovim planinama simbolički predstavljeno. Takođe, treba napomenuti da se ovi carevi javljaju pojedinačno, a ne istovremeno.  

Ove planine ne predstavljaju pojedine careve, jer se Otkrivenje ne bavi pojedincima, već sistemima. Planine u Bibliji često simbolizuju svetske sile ili carstva (Jeremija 51,25; Jezekilj 35,2.3). U biblijskom proročanstvu »carevi« predstavljaju carstva (vidi: Danilo 2,37-39; Danilo 7,17). Prema tome, sedam planina simbolički predstvalja sedam velikih uzastopnih carstava koja kroz istoriju vladaju svetom, preko kojih se sotona suprotstavlja Bogu i tlači Božji narod.

Iz Jovanove vremenska tačke gledišta, ovih pet carstava je palo, jedno i dalje postoji, a jedno još nije došlo. Iako se ni o jednom gledištu nisu složili svi adventistički tumači, mnogi smatraju da su pet palih carstava velika carstva koja su vladala u Starom zavetu i tlačila Božji narod: Egipat, Asirija, Vavilon, Medo-Persija i Grčka. Carstvo koje »jeste« bilo je Rimsko carstvo Jovanovog vremena.

Sedmo carstvo koje »još nije došlo« jeste zver iz 13. poglavlja Otkrivenja – oživelo papstvo, koje je vladalo Božjim narodom i tlačilo ga – koje je trebalo da dođe posle Jovanovog vremena i pada paganskog Rimskog carstva. Istorija je snažno posvedočila o istinitosti ovog proročanstva, zabeleženog mnogo vekova pre nego što su se događaji odigrali.  

Jovanu je dalje rečeno da je crvena zver osma svetska sila, iako je jedna od sedam glava (svetskih sila). Koja od sedam? Pošto glave slede jedna za drugom, osma mora biti sedma glava koja je zadobila smrtnu ranu. U vreme ove osme svetske sile javlja se crvena zver, noseći bludnicu Vavilon i unapređujući njene ciljeve. Danas živimo u vreme zaceljivanja smrtne rane. Osma glava pojaviće se na sceni pred sam kraj i doživeće propast.
