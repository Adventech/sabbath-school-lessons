---
title:  U dan Gospodnji
date:   07/01/2019
---

`Pročitajte sledeće tekstove: Otkrivenje 1,10; 2. Mojsijeva 31,13; Isaija 58,13; Matej 12,8. Koji dan u Bibliji je prema ovim tekstovima jasno određen kao Gospodnji? Koliko je značajan ovaj dan morao biti za Jovana suočenog sa poteškoćama?`

»Gospod slave, jednog subotnog dana, pojavio se pred prognanim apostolom. Jovan je isto tako strogo poštovao subotni odmor na Patmosu kao što je činio, dok je propovedao narodu u judejskim gradovima i selima. Želeo je da se na njemu ispune uzvišena Božja obećanja povezana sa svetkovanjem toga dana.« (Elen Vajt, Apostolska crkva – Hristovim tragom, str. 581. original)

Tekst Otkrivenje 1,10. jasno ukazuje da je apostol Jovan primio viđenje u Subotu, sedmog dana. Iako je gledao prema budućim događajima, čak do Drugog Hristovog dolaska (uporedite: Otkrivenje 1,7), koji se naziva »dan Gospodnji« (Isaija 13,6-13; 2. Petrova 3,10), Jovan je govorio o vremenu kada je lično imao viđenje ovih budućih događaja, a to se dogodilo u Subotu, u »dan Gospodnji«.

Nema sumnje da je usred patnji ova Subota ispunjena viđenjem postala predukus života u kome nema patnje, koji će on i verni iz svih vekova doživeti posle Drugog dolaska. I zaista, u jevrejskoj misli Subota se smatra predukusom olam haba, »sveta koji će doći«.

»Subota, koju je Bog ustanovio u Edemskom vrtu, bila je... dragocena Jovanu na usamljenom ostrvu...

Kakva je to Subota bila usamljenom izgnaniku, uvek dragocena u Isusovim očima, ali sada uzdignuta više nego ikada! Nikada nije naučio toliko mnogo o Isusu. Nikada nije čuo tako uzvišenu istinu.« (Elen Vajt, The SDA Bible Commentary, 7. sveska, str. 955)

`Uporedite dve verzije četvrte zapovesti iz Dekaloga iz sledećih tekstova: 2. Mojsijeva 20,11; 5. Mojsijeva 5,15. Ovi tekstovi ukazuju na sedmi dan Subotu kao uspomenu na stvaranje i izbavljenje, podsećajući da nas je Bog i stvorio i iskupio. Kako se mi svake Subote možemo podsetiti da je Bog i naš Stvoritelj i naš Otkupitelj? Takođe, razmislite o ovome: Kakvo bi dobro bilo da je On naš Stvoritelj, ali ne i Otkupitelj?`
