---
title:  Poruka crkvi u Efesu
date:   10/01/2019
---

Efes je bio glavni i najveći grad u rimskoj provinciji u Aziji, smešten na glavnim trgovačkim putevima. Kao najznačajnija morska luka u Aziji, bio je veoma važan trgovački i verski centar. U gradu se nalazilo mnoštvo javnih građevina kao što su hramovi, pozorišta, koloseumi, kupatila i bordeli. Bio je čuven i po umetnosti i magijskim obredima. Grad je, takođe, bio veoma poznat po nemoralnosti i sujeverju. Ipak, najuticajnija hrišćanska crkva u provinciji nalazila se u Efesu.

`Pročitajte Otkrivenje 2,1-4. Kako Isus predstavlja Sebe ovoj crkvi? Zbog kojih značajnih osobina hvali crkvu? Kakvu zabrinutost, takođe, izražava?`

Na samom početku hrišćani u  Efesu bili su poznati po svojoj vernosti i ljubavi (Efescima 1,15). Iako su iskusili pritisak i izvan i unutar Crkve, hrišćani u Efesu ostali su postojani i verni. Bili su veoma marljivi i verni; nisu podnosili lažne učitelje u svojoj sredini. Međutim, njihova ljubav prema Hristu i vernicima počela je da slabi. Iako su ostali postojani i verni, bez Hristove ljubavi njihova svetlost bila je u opasnosti da se ugasi.

`Pročitajte Otkrivenje 2,5-7. Koje tri pojedinosti Isus podstiče crkvu da učini da bi oživela svoju prvu ljubav i posvećenost Hristu i vernicima? Kako su ova tri pojma povezana?`

U proročkom smislu, situacija u crkvi u Efesu odgovara opštim prilikama i duhovnom stanju Crkve od 31. do 100. godine. Apostolska crkva bila je karakteristična po ljubavi i vernosti Jevanđelju. Ali do kraja prvog veka, Crkva je počela da gubi žar svoje prve ljubavi, odvajajući se tako od jednostavnosti i čistote Jevanđelja.

`Zamislite sebe kao deo zajednice vernika čija ljubav se gasi. Ver­nici ne moraju činiti neki poznati ili otvoren greh. U izvesnoj meri, oni čak čine što je ispravno, ali u njihovom životu vlada formalizam i hladnoća. Kako Isusov savet dat ovom prilikom izvodi crkvu iz ovih prilika? `
