---
title:  Usred svećnjaka
date:   05/01/2019
---

### Tekstovi za proučavanje u toku sedmice
Otkrivenje 1,9-18; Dela 7,54-60; Matej 12,8; 2. Mojsijeva 20,11; Danilo 10,5.6; Otkrivenje 1,20; Otkrivenje 2,1-7.

> <p>Tekst za pamćenje</p>
> »Ko ima uho neka čuje šta govori Duh Crkvama.« (Otkrivenje 2,7)

Psalam 73. opisuje zbunjenost psalmiste dok posmatra ra­zmetljivost i ponos bezbožnih ljudi koji žive u obilju i lagodnosti nasuprot pravednima koji pate. Ova nepravda u velikoj meri je mučila psalmistu (Psalmi 73,2-16), koji je, u svojoj smetenosti, otišao u Svetilište (Psalmi 73,16.17). Tamo, u Božjem prisustvu, dato mu je dublje razumevanje ovog pitanja.

Vekovima kasnije, ostareli apostol našao se u zatočeništvu na stenovitom ostrvu zbog svog vernog svedočanstva. U nevolji u kojoj se našao, primio je vest da crkve o kojima se starao prolaze kroz poteškoće. U tom presudnom trenutku primio je viđenje o vaskrslom Hristu u nebeskom Svetilištu. Ovde je, kao i u slučaju psalmistinom, Gospod otkrio Jovanu neke tajne života i borbe koje život donosi. Slika Svetilišta pružila mu je sigurnost u Hristovo prisustvo i Njegovu brigu – sigurnost koju je trebalo da prenese na ove crkve i na buduće naraštaje hrišćana u svim vekovima do kraja istorije ovoga sveta.

Pored predstavljanja Hristove službe u nebeskom Svetilištu, ove sedmice osvrnućemo se na prvu od sedam posebnih poruka upućenih Njegovoj crkvi, poslatih u sedam crkava u Aziji, ali koje i za nas danas imaju značenje. Sledeće sedmice proučavaćemo Njegove poruke upućene preostalim crkvama.
