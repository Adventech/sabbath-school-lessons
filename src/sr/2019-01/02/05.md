---
title:  Hristova poruka za ono i ovo vreme
date:   09/01/2019
---

`Pročitajte Otkrivenje 1,11.19.20. Isus je uputio sedam različitih poruka crkvama u Aziji. Šta činjenica da je u toj oblasti bilo više od sedam crkava ukazuje o simboličnom značaju ovih poruka za hrišćane uopšte? `

Poruke koje je Isus naložio Jovanu da pošalje u sedam crkava zabeležene su u 2. i 3. poglavlju Otkrivenja. Njihova značenja mogu se primeniti u tri nivoa.

*Istorijska primena.* Ove poruke prvobitno su poslate u sedam crkava koje su se u prvom veku nalazile u naprednim gradovima u Aziji. Hrišćani su se na tom prostoru suočili sa ozbiljnim izazovima. Nekoliko gradova je u svojim hramovima uspostavilo klanjanje caru kao znak vernosti Rimu. Klanjanje vladaru postalo je obavezno. Od građana se očekivalo da učestvuju u javnim događajma i neznabožačkim verskim ceremonijama. Pošto su mnogi hrišćani odbili da učestvuju u ovim obredima, suočili su se sa nevoljama, ponekad čak i smrću. Dobivši nalog od Hrista, Jovan je napisao sedam poruka da bi im pomogao u tim izazovima.

*Proročka primena.* Činjenica da je Otkrivenje proročka knjiga, i da je samo sedam crkava bilo odabrano da prime ove poruke, ukazuje na proročki karakter tih poruka. Duhovno stanje u sedam crkava poklapa se sa duhovnim stanjem Božje crkve u različitim istorijskim ra­zdobljima. Sedam poruka, iz nebeske perspektive, pružaju panoramski pregled duhovnog stanja hrišćanstva od prvog veka do kraja sveta.

Sveopšta primena. Kao što je čitava knjiga Otkrivenje bila po­slata kao jedno pismo, koje je trebalo da se čita u svakoj Crkvi (Otkrivenje 1,11; Otkrivenje 22,16), tako i sedam poruka, takođe, sadrže pouke koje se mogu primeniti na hrišćane u svakom razdoblju. Na takav način, oni predstavljaju različite tipove hrišćana na različitim mestima i u različito vreme. Na primer, iako je opšta karakteristika hrišćanstva danas vezana za Laodikejsku crkvu, pojedini hrišćani mogu da se poistovete sa osobinama nekih drugih Crkava. Radosna vest je da bez obzira na naše duhovno stanje, Bog »sreće pala ljudska bića tamo gde se nalaze«. (Elen Vajt, Selected Messages, 1. sveska, str. 22)

`Zamislite da Gospod vašoj mesnoj crkvi napiše pismo u obliku pisma upućenog u sedam crkava o izazovima sa kojima se suočava, kao i o njenom duhovnom stanju. Šta bi pisalo u tom pismu?`
