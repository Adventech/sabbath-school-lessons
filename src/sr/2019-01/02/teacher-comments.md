---
title:  Pouka za učitelje
date:   11/01/2019
---

## PRVI DEO: SAŽETI PREGLED

**Ključni tekst:** Otkrivenje 2,7.

**Središte proučavanja:** U središtu proučavanja u ovoj lekciji biće uvod u sedam poruka upućenih crkvama (Otkrivenje 1,9-2,7).

**Uvod:** Otkrivenje 1,9-20. pruža pozadinu za sedam poruka crkvama u 2. i 3. poglavlju. Prizori slavnog viđenja Hrista pružaju jedinstveni okvir za svaku od sedam poruka. Isus poznaje svaku od sedam crkava i sreće ih tamo gde se nalaze. Lekcija se završava detaljnijim osvrtom na poruku upućenoj crkvi u Efesu (Otkrivenje 2,1-7).

### Teme:

U tekstu na koji ćemo se usredsrediti (Otkrivenje 1,9-2,7) predstavljene su sledeće teme:

**I Identitet Gospodnjeg dana u tekstu Otkrivenje 1,10.**

Najveća je verovatnoća da Jovan Subotu smatra Gospodnjim danom.

**II Isus se susreće sa crkvama tamo gde se nalaze**

Isus pristupa svakoj od sedam crkava sa različitim karakteristikama uzetim iz uvodnog viđenja (Otkrivenje 1,9-20).

**III Jovan navodi osnovne crte Otkrivenja (utemeljene na Otkrivenju 1,19)**

U tekstu Otkrivenje 1,19. Jovan sažima celo viđenje i svodi na ono što jeste i što će biti u budućnosti. Otkrivenje 4,1. pokazuje da se veliki deo Otkrivenja usredsređuje na budućnost. Ova budućnost počinje u Jovanovo vreme i proteže se do kraja vremena.

**IV Tumačenje sedam poruka upućenih crkvama**

Poruke poslate u sedam crkava sadrže detalje koji se tiču tadašnjih crkava u Maloj Aziji, ali uporedo pokazuju i duhovno stanje hrišćanstva u različitim istorijskim razdobljima.

### Primena u životu:

 Učenici se pozivaju da razmotre implikacije zadivljujućeg prikaza Isusa u stihovima Otkrivenje 1,12-16, Jovanovu reakciju na ovaj prikaz (Otkrivenje 1,17) i Isusov milostivi i utešni odgovor Jovanu (Otkrivenje 1,17.18).

## DRUGI DEO: KOMENTAR

U središtu viđenja u uvodu Otkrivenja (Otkrivenje 1,12-18) nalazi se slavni prikaz Isusa. On je „kao Sin Čovečiji“ (Otkrivenje 1,13), Onaj koji je bio mrtav i koji je zauvek živ (Otkrivenje 1,18). Na temelju teksta Danilo 10,5.6. i brojnih drugih starozavetnih tekstova, ovo viđenje prikazuje Isusovu slavu viđenu samo prilikom Preobraženja u toku Njegove ovozemaljske službe. Isusove odlike u viđenju ponavljaju se u sedam poruka u 2. i 3. poglavlju. Vizija je poput scenografije na pozornici postavljene za prvi čin drame.

Pored viđenja u kome je prikazan Isus (Otkrivenje 1,12-18), u lekciji se navodi mesto i vreme kada je Jovan primio ovo viđenje (Otkrivenje 1,9-11), osnovno tumačenje viđenja (Otkrivenje 1,19.20), i analiza poruke upućene crkvi u Efesu (Otkrivenje 2,1-7).  

### Razrađene glavne teme druge lekcije:

**I Identitet Gospodnjeg dana u tekstu Otkrivenje 1,10.**

Najraširenije gledište među komentatorima jeste da je “Gospodnji dan” u Otkrivenju 1,10. nedelja, prvi dan sedmice. Ovo gledište zasniva se na činjenici da su crkveni oci u kasnijem periodu koristili ovaj izraz govoreći o nedelji, i da je u Latinskoj crkvi latinski odgovarajući izraz, dominus dies, bio jedan od imena za nedelju. Međutim, sva jasna upućivanja na nedelju kao “Gospodnji dan” javila su se mnogo kasnije u odnosu na nastanak Otkrivenja i, prema tome, ne mogu služiti kao dokaz da je Jovan to značenje imao na umu kada je pisao Otkrivenje.

Najbolje objašnjenje Gospodnjeg dana iz Otkrivenja 1,10. jeste da je Jovan ukazivao na sedmi dan Subotu. Iako tačan takav izraz “Gospodnji dan” (kuriakê hemêra) nikad nije upotrebljen na nekom drugom mestu u Novom zavetu ili u grčkom prevodu Starog zaveta, mnogi snažni ekvivalenti upućuju na sedmi dan Subotu. Sedmi dan je „Subota Gospodu (kuriô) Bogu tvojemu“ (2. Mojsijeva 20,10; 5. Mojsieva 5,14). „Gospod“ (kurios) često govori o sedmom danu kao „moja Subota“ (ta sabbata mou – 2. Mojsijeva 31,12.13; 3. Mojsijeva 19,3.30; 3. Mojsijeva 26,2; Isaija 56,4-6; Jezekilj 20,12.13.16.20.21.24; Jezekilj 22,3-8; Jezekilj 23,36-38; Jezekilj 44,12-24). U tekstu Isaija 58,13. na jevrejskom jeziku Gospod naziva Subotu “Moj sveti dan”. I konačno, sva tri sinoptička Jevanđelja (Matej 12,8; Marko 2,27.28; Luka 6,5) navode Isusove reči da je “Sin Čovečiji Gospodar od Subote (kurios tou sabbatou)”. Bilo bi neobično, prema tome, da je Jovan upotrebio izraz “Gospodnji dan” za bilo koji drugi dan u sedmici osim Subote.

**II Isus sreće crkve tamo gde se nalaze**

Isus se javlja na sceni Otkrivenja na spektakularan način (Otkrivenje 1,12-20). Isti Isus je u bliskoj zajednici sa sedam crkava (Otkrivenje 1,20). On lično poznaje svaku od njih (Otkrivenje 2,2.9.13.19; Otkrivenje 3,1.8.15). On predstavlja sebe svakoj crkvi sa jednom, dve ili tri karakteristike iz viđenja koje prethodi.

Poruka crkvi u Efesu (Otkrivenje 2,1-7), na primer, opisuje Isusa kao Onoga koji drži sedam zvezda u svojoj ruci (Otkrivenje 1,20) i hoda između sedam zlatnih svećnjaka (Otkrivenje 1,12.13). U poruci crkvi u Smirni (Otkrivenje 2,8), Isus je Prvi i Poslednji, Onaj koji je bio mrtav i koji se vratio u život (Otkrivenje 1,17.18). U pismu crkvi u Pergamu, On pristupa sa mačem oštrim sa oba kraja (Otkrivenje 2,12; Otkrivenje 1,16). I tako se nastavlja u svih sedam pisama upućenim crkvama.

Ovde zapažamo zanimljivu pojedinost. Isus se svakoj od sedam crkava drugačije predstavlja. On može da se prilagodi posebnim potrebama svake crkve i okolnostima u kojima se nalaze. Drugim rečima, On susreće svaku crkvu tamo gde se ona nalazi. I ukoliko nijedna crkva i nijedan hrišćanin nemaju potpunu sliku o Isusu, onda svi imamo razlog da budemo ponizni. Svi mi učimo, čak i pored svega što nam je dato.

**III Jovan navodi osnovne crte Otkrivenja (zasnovane na tekstu Otkrivenje 1,19)**

Pisac Otkrivenja često daje naznake o organizaciji i ključnim idejama knjige u prelaznim tekstovima. Jedan od tih prelaznih tekstova je Otkrivenje 1,19. U ovom tekstu, Jovan izlaže plan cele knjige. Stih počinje na sledeći način: „Napiši, dakle, šta si vidio.“ Ova rečenica podudara se sa 11. stihom: „Što vidiš napiši.“ Jedanaesti stih je napisan u sadašnjem vremenu, a 19. u prošlom (grčki aorist indikativ). To znači da je čitavo viđenje u Otkrivenju bilo dato između naloga u 11. i 19. stihu. Rečeno mu je da sve to zabeleži.

Šta je Jovan video? Dve stvari: „šta je“ i „šta će biti“ (Otkrivenje 1,19). Dakle, Otkrivenje obuhvata trenutne prilike u vreme sedam crkava i ono što će se tek dogoditi, iz njihove perspektive.

U tekstu Otkrivenje 4,1. Isus kaže Jovanu: „Popni se amo, i pokazaću ti šta će biti za ovijem.” Ova izjava je slična onoj iz Otkrivenja 1,19. Počevši od teksta Otkrivenje 4,1, ostatak Otkrivenja prvenstveno se usredsređuje na budućnost nakon Jovanovog vremena. Iako ima kratkih podsećanja na krst (Otkrivenje 5,6; Otkrivenje 12,11), čak i događaje pre stvaranja (Otkrivenje 12,4.7.9), glavno središte pažnje većeg dela knjige su budući događaji u odnosu na Jovanove dane.

Na šta, onda, ukazuje tekst Otkrivenje 1,19: „Šta je i šta će biti potom“? Odgovor glasi: na sve između tekstova Otkrivenje 1,19. i 4,1, odnosno na poruke poslate u sedam crkava. Kao što je u lekciji istaknuto, sedam poruka, pored bavljenja prilikama u sedam crkava, i porukama koje im Isus upućuje, takođe imaju proročko značenje za čitavu hrišćansku eru. Pažljivi osvrt na Otkrivenje 1,19. pokazuje kako ključni tekstovi Otkivenja pomažu čitaocima da uoče strukturu Otkrivenja kakvu Jovan i Onaj ko mu je dao viđenje imaju na umu.

**IV Tumačenje sedam poruka upućenih crkvama**

Poruke upućene crkvama su „proročka pisma“. One su više poput 24. poglavlja Jevnađelja po Mateju nego 7. poglavlja Knjige proroka Danila ili 13. poglavlja Otkrivenja. Prema tome, njihova poruka tiče se sedam tadašnjih crkava u Maloj Aziji, onih koji su ih prvobitno primili (Otkrivenje 1,4.11), i, kad se uzme šire značenje, svih onih koji čitaju ove poruke (Otkrivenje 1,3; Otkrivenje 2,7.11.17.29, itd).

Međutim, u Maloj Aziji bilo je više od sedam crkava i duhovno stanje u tim crkvama odgovara duhovnom stanju hrišćanstva u različitim istorijskim razdobljima od Jovanovog vremena do današnjih dana. Dakle, u ovih sedam poruka istorijskim crkvama nalazi se pregled glavnog razvoja hrišćanske istorije. O ovim razdobljima ukratko se govori u posebnim komentarima za svaku crkvu u 2. i 3. lekciji.

**V Poruka crkvi u Efesu**

Crkva u Efesu je prva zajednica kojoj se Isus obraća, opisujući Sebe kao Onoga koji hoda između sedam zlatnih svećnjaka i drži sedam zvezda u svojoj desnoj ruci (Otkrivenje 2,1). Glagoli „hodati“ i „držati“ prikazuju Isusovo lično staranje i veliku pažnju. Uprkos Isusovoj brizi, crkva gubi svoju prvobitnu ljubav prema Njemu jer joj pažnju odvlače druge stvari i potrebno je da se pokaje. Ova prva poruka ne odnosi se samo na Efesku crkvu prvog veka, već odražava opštu Isusovu procenu Hrišćanske crkve u prvom veku. Malo po malo prva ljubav ranih hrišćana je oslabila i njihova potreba da se vrate svom ranijem žaru postala je očigledna (vidi: 1. Jovanova 4,7-11).


## TREĆI DEO: PRIMENA U ŽIVOTU

*1. Zašto je milostivi Isus, koji prašta, koji je oprao noge svojim učenicima, prikazan na tako spektakularan i zapanjujući način u tekstu Otkrivenje 1,12-16?*

 Isusov izgled  veoma je uplašio Jovana, mada strah nije bio odgovor kakav je Isus želeo (Otkrivenje 1,17.18). Poput nastavnika u školi, Bog ponekad mora da zaradi naše poštovanje pre nego što Njegovu milost shvatimo ozbiljno. Istinski poznavati Boga znači voleti Ga. Otac je baš kao Isus (Jovan 14,9).

*2. Šta opis Isusa u 1. poglavlju Otkrivenja govori o Isusovom pozivu upućenom celom čovečanstvu?*

 U Jovanovom viđenju Isusa u 1. poglavlju Otkrivenja, Isus je pažljivo opisan kao „Onaj koji je kao Sin Čovečiji“, koji ima belu kosu i oči kao plamen ognjeni. Njegovo lice bilo je kao sunce koje sija u svojoj sili, dok drži zvezde u svojoj desnoj ruci. On je „Prvi i Poslednji“ i ima ključeve od pakla i smrti. Ovaj opis podseća na „Onog koji je kao Sin Čovečiji“ u tekstu Danilo 7,13, i bogobojazni Jevreji koji su čeznuli za svojim Mesijom bi to sigurno zapazili. Međutim, komentatori takođe spominju da bi opis Isusa isto tako odgovarao neznabožačkim idejama o božanstvu. Ono što je sigurno, Isus je predstavljen kao Onaj koji može da ispuni iskrene čežnje celog čovečanstva. On nas sreće tamo gde se nalazimo i podiže nas. On je svemoćan, pa ipak mudar i brižan. On je istinska čežnja čovečanstva.
