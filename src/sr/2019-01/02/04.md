---
title:  Jovanovo viđenje o Hristu
date:   08/01/2019
---

`Pročitajte Otkrivenje 1,12-18. Uporedite Jovanovo prikazivanje Hrista sa božanskim bićem iz teksta Danilo 10,5.6. Kako se Isus javlja u Jovanovom viđenju? Šta čini?`

Jovan vidi Isusa obučenog kao Prvosveštenika kako hoda između svećnjaka.

Ova slika Isusa koji hoda između svećnjaka upućuje na Božje obećanje dato starom Izrailju da će hodati među njima kao njihov Bog (3. Mojsijeva 26,12). Svećnjaci u Otkrivenju predstavljaju sedam crkava u Aziji kojima je Otkrivenje prvobitno poslato (Otkrivenje 1,20), a (kao što ćemo videti u odeljku od srede) takođe simbolizuju i Njegovu crkvu kroz istoriju. Posredstvom Svetog Duha, Isusovo staranje za Crkvu na Zemlji se nastavlja. On će neprestano biti sa svojim narodom dok ga ne dovede njegovom večnom domu.

Štaviše, slika Isusa kao Prvosveštenika među svećnjacima uzeta je iz obreda u jerusalimskom hramu. Svakodnevni zadatak određenog sveštenika bio je da održi jasan plamen na svetiljkama u Svetinji. On je rezao fitilje i dopunjavao svetiljke koje su se gasile, menjao je fitilje koji su bili na izmaku, dopunjavao svetiljke svežim uljem, a zatim palio. Na taj način, sveštenik je bio upoznat sa stanjem svake pojedinačne svetiljke. Isus je na isti način upoznat sa potrebama i prilikama svog naroda i lično posreduje za njih.

`Pročitajte sledeće tekstove: Otkrivenje 2,2.9.13.19; Otkrivenje 3,1.8.15. Šta izjava »znam« govori o Isusovom poznavanju prilika i potreba Božjeg naroda?`

Isus je poistovetio Sebe sa Božjim titulama »Prvi i Poslednji« (vidi: Isaija 44,6; Isaija 48,12). Grčka reč za »poslednji« je eschatos, od koje potiče reč eshatologija (proučavanje događaja poslednjih dana). Na osnovu ovoga vidimo da je u središtu eshatologije Isus Hristos, koji ima poslednju reč o završnim događajima. On je »Živi« i ima »ključeve od pakla i od smrti« (Otkrivenje 1,18). Svojom smrću i vaskrsenjem Isusu je data vlast da otvori vrata smrti (Jov 17,16; Psalmi 9,13). Svi koji veruju u Njega ustaće iz groba u večni život (1. Korinćanima 15,21-23). Isusovi verni svedoci ne moraju da se plaše, jer čak su i mrtvi predmet Njegovog staranja. A ako je tako sa mrtvima, koliko više se stara o živima? (Vidi: 1. Solunjanima 4,16.17)
