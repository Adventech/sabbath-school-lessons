---
title:  Na Patmosu
date:   06/01/2019
---

`Pročitajte Otkrivenje 1,9. Šta Jovan govori o prilikama u kojima je primio viđenja iz Otkrivenja?`

Patmos je golo, kamenito ostrvo u Egejskom moru; 16 km dugačko i u svom najširem delu široko 9,6 km. Rimljani su ga koristili, zajedno sa drugim okolnim ostrvima, kao kaznenu koloniju za prognane političke prestupnike. Rani hrišćani koji su živeli otprilike u vreme pisanja Otkrivenja tvrde, jednodušno, da su rimske vlasti prognale Jovana na Patmos zbog njegove vernosti Jevanđelju. Apostol, već u poznim godinama, sigurno je podneo na Patmosu sve nedaće rimskog zatočeništva. Verovatno su se prema njemu ophodili kao prema zločincu. Bio je okovan, dobijao je oskudne obroke i bio primoran da obavlja teške poslove trpeći udarce biča nemilosrdnih rimskih stražara.  

»Patmos, golo, stenovito ostrvo u Egejskom moru, rimske vlasti izabrale su da bude mesto na koje su slale prognane zločince; ali za Božjeg slugu ovo mračno boravište preobrazilo se u vrata Neba. Na tom ostrvu, odvojen od bučnih prizora uzavrelog života, i od aktiv­nog rada kojim se bavio poslednjih godina, uživao je u prijateljstvu sa Bogom i Hristom i svetim nebeskim anđelima i od njih je dobijao uputstva za Crkvu u svim budućim vremenima.« (Elen Vajt, Apostolska crkva – Hristovim tragom, str. 570.571. original)

`Koje druge biblijske ličnosti su podnele nevolje, čak i pored (ili možda zbog) svoje vernosti Bogu? Vidi: Danilo 3,16-23; Dela 7,54-60.`

Kad god se nađu u okolnostima sličnim Jovanovim, Hristovi sledbenici nikada ne treba da zaborave da nisu ostavljeni sami. Isti Isus, koji je došao Jovanu uz reči nade i ohrabrenja usred nevolja na Patmosu, i dalje je sa pripadnicima svoga naroda da ih okrepi i podrži u teškim prilikama.

`Kako možemo shvatiti razliku između patnje zbog Hrista i patnje iz drugih razloga, uključujući i sopstvene pogrešne odluke? Ili, šta je sa patnjom zbog određenih razloga u koje ne možemo proniknuti? Kako možemo naučiti da verujemo Gospodu u svakoj prilici? `
