---
title:  Žig zverin
date:   28/02/2019
---

Trinaesto poglavlje Otkrivenja nagoveštava da će zver nalik jagnjetu imati vodeću ulogu u konačnoj krizi. Ova svetska sila uspostaviće globalni sistem u pokušaju da kontroliše verovanja ljudi.

`Pročitajte sledeće tekstove: Otkrivenje 13,16.17; 5. Mojsijeva 6,4-8. Kako je stavljanje žiga na desnu ruku ili na čelo povezano sa Božjim zapovestima?`

Ljudi iz svih društvenih staleža biće primorani da prime žig zveri na desnu ruku ili čelo. Kao što pečat na čelu ukazuje na one koje Bog smatra svojima (Otkrivenje 7,3.4; Otkrivenje 14,1), tako žig zveri upućuje na one koji se klanjaju zveri.

Žig zveri nije vidljivi znak. Njegovo stavljanje na desnu ruku ili čelo predstavlja falsifikat uputstva koje je Mojsije dao Izrailjcima da vežu Božji zakon kao znak na svoju ruku ili čelo (5. Mojsijeva 6,8). Desna ruka odnosi se na ponašanje, a čelo na um ili umnu saglasnost. Pojedinci će izabrati da prime žig zveri da bi izbegli pretnju smrću, dok će drugi i umno i duhovno u potpunosti biti po­svećeni ovom otpalom sitemu bogosluženja.

Središnje pitanje u konačnoj krizi biće obožavanje i poslušnost Bogu u vidu držanja Njegovih zapovesti (Otkrivenje 14,12). Zapovest o Suboti naročito će biti ispit vernosti i poslušnosti Bogu. Kao što je Subota osobit znak poslušnosti Božjeg vernog naroda (Jezekilj 20,12.20), tako je žig zveri znak odanosti zveri.

Žig zveri uključuje zamenu Božjih zapovesti ljudskom zapovesti. Najveći dokaz ove činjenice je ljudski ustanovljena institucija nedelje (vidi: Danilo 7,25) kao dan za bogosluženje umesto sedmog dana Subote, dana koji je naš Stvoritelj odredio u Pismu.  

Pokušaj da se znak Božjeg autoriteta zameni drugim danom jeste pokušaj da se prisvoji Božja uloga i sila. »Žig zveri je papski dan od odmora... Kad izađe naredba koja će nametati lažni dan od odmora i kad glasna vika Trećeg anđela upozori ljude da se ne poklone zveri i njenoj ikoni.... tada će oni koji ostanu u prestupu primiti žig zveri.« (Elen Vajt, Evangelizam, str. 234.235. original)

U tekstu Otkrivenje 13,18. zabeleženo je: »Ovdje je mudrost. Ko ima um neka izračuna broj zvijeri, jer je broj čovjekov i broj njezin šest stotina i šezdeset i šest.« Ko je ovaj čovek? Pavle ga naziva »čovekom bezakonja« (2. Solunjanima 2,3). Ovakav naziv ukazuje na papsku silu simbolički predstavljenu kao zver iz mora, čija hulna imena na glavama upućuju na njen pokušaj da prisvoji božansku titulu, navodno zauzimajući mesto Božjeg Sina na Zemlji. 
