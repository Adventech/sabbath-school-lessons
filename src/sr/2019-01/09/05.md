---
title:  Ikona zverina
date:   27/02/2019
---

`Pročitajte: Otkrivenje 13,12.13. Kako tekstovi iz 1. O carevima 18,38. i Dela 2,3. pomažu da shvatimo prirodu obmanjujućih dela zveri koja je nalik jagnjetu – od kojih je najveće spuštanje ognja sa neba?`

Čineći čuda, zver nalik jagnjetu uveriće mnoge da su njene reči istinite uprkos tome što nisu u potpunom skladu sa Pismom. »Posredstvom spiritizma događaće se natprirodna zbivanja, bolesnici će ozdravljati, i biti činjena mnoga nepobitna čuda.« (Elen Vajt, Velika borba, str. 588. original) Ova čuda pomažu zveri koja je kao jagnje da ubedi stanovnike Zemlje da načine ikonu zveri iz mora koja je zadobila smrtnu ranu.

Isceljenje smrtne rane zveri iz mora odnosi se na obnavljanje rimskog papstva kao versko-političke sile. Zver nalik jagnjetu, takođe, će početi da govori kao aždaja i vršiće silu zveri iz mora, pokazujući da će postati netrpeljiva kao narodi predstavljeni ovim simbolima.

»Takva dela biće u izrazitoj suprotnosti s načelima ove vladavine, s prirodom njenih slobodnih ustanova, s neposrednim i svečanim zavetima Deklaracije o nezavisnosti i Ustava... Međutim, nedoslednost ovakvog postupanja ne bi bila ništa veća od one koja je prikazana simbolom. Radi se o zveri s rogovima kao u jagnjeta – koja izgleda neporočna, nežna i be­zopasna, iako govori kao aždaja.
’Govoreći onima što žive na Zemlji da načine ikonu zveri koja imaše ranu smrtnu i osta živa.’ Ovde je jasno opisan oblik državne vlasti u kojoj zakonodavna vlast stoji u rukama naroda, što je najizrazitiji dokaz da su Sjedinjene Države stvarno država navedena u proročanstvu.

Međutim, šta je ’ikona zverina’? Kako se ona može načiniti? Ikonu treba da načini dvoroga zver, i ona predstavlja zver. Ona se zato i naziva ikona zverina. Da bismo otkrili kako izgleda ikona i kako treba da nastane, moramo proučiti karakteristike same zveri – papstva.

Kada se prva Crkva pokvarila odstupajući od jednostavnosti Jevanđelja i prihvatajući neznabožačke obrede i običaje, izgubila je Božju silu i Božji Duh; da bi zadobila kontrolu nad savešću ljudi potražila je podršku svetovne vlasti. Posledica je bilo papstvo, Crkva koja je usmeravala moć države i služila se njome da bi unapredila svoje interese, posebno prilikom kažnjavanja ’jeretika’...

Kada vodeće Crkve u Sjedinjenim državama, ujedinjene oko dogmi koje su im zajedničke, počnu da utiču na državu da nametne njihove dekrete i podrži njihove ustanove, onda će protestantska Amerika stvoriti ikonu ili kopiju rimske hijerarhije, a izricanje građanskih kazni onima koji drugačije veruju biće neizbežna posledica...

’Ikona zverina’ predstavlja onaj oblik otpalog protestantizma koji će se razviti, kada protestantske Crkve budu zatražile pomoć građanskih vlasti da nametnu svoje dogme.« (Elen Vajt, Velika borba, str. 442-445. original) 
