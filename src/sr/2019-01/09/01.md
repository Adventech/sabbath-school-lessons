---
title:  Sotona i njegovi saveznici
date:   23/02/2019
---

### Tekstovi za proučavanje u toku sedmice
Otkrivenje 13; Otkrivenje 17,8; Danilo 7,24; 2. Solunjanima 2,2-12; Otkrivenje 12,14-16; 1. O carevima 18,38.

> <p>Tekst za pamćenje</p>
> »I razgnjevi se zmija na ženu, i otide da se pobije sa ostalijem potomstvom njezinijem, koje drži zapovijesti Božije i ima svjedočanstvo Isusa Hrista.« (Otkrivenje 12,17)

Dvanaesto poglavlje Otkrivenja opisuje sotonin napad na Božji verni narod – uključujući i progonstvo od strane paganskog Rima i kasnije papskog Rima u toku 1260 dana/godina (538-1798; vidi: Otkrivenje 12,6.13.14; odeljak od utorka u 7. lekciji). Trinaesto poglavlje podrobnije opisuje sotonine napade u toku hrišćanske istorije, u kojima su mu pomogla dva saveznika, oba prikazana kao zveri. Pod sotoninom upravom, aždaja i ove dve zveri ujediniće se na kraju vremena protiveći se Božjem otkupiteljskom delu i nastojeći da pridobiju odanost sveta.

Reč opomene ovde je neophodna. Lakše je tumačiti proročanstva koja su se već ispunila u prošlosti. Međutim, kada je reč o proročanstvima koja tek treba da se ostvare, poput onih iz odeljka od utorka, moramo biti oprezniji. Bog nam pokazuje šta će se dogoditi na kraju vremena da ne bismo bili iznenađeni, ali On nam ne otkriva svaku pojedinost koju bismo želeli da znamo.
 
Ne smemo da zaboravimo da iako ova proročanstva govore šta će se dogoditi na kraju, ne kažu tačno kada i kako će se poslednji događaji odigrati. Moramo, prema tome, biti pažljivi da ne nagađamo izvan onoga što proročanstva govore. Ne zaboravimo da proročanstva iz Otkrivenja imaju praktičnu svrhu: da nas pouče kako da živimo danas i kako da se pripremimo za budućnost.
