---
title:  Pouka za učitelje
date:   01/03/2019
---

## PRVI DEO: SAŽETI PREGLED

**Ključni tekst:** Otkrivenje 12,17.

**Središte proučavanja:** Trinaesto poglavlje Otkrivenja razrađuje temu aždajinog rata protiv Boga, koji je opisan u 12. poglavlju.

**Uvod:** U 13. poglavlju Otkrivenja, aždaja stiče dva saveznika: zver koja izlazi iz mora (Otkrivenje 13,1-10) i zver koja izlazi iz zemlje (Otkrivenje 13,11-18). Svi zajedno obrazuju falsifikat pravog Božanstva: Oca, Sina i Svetog Duha. Obe zveri su opisane kroz istoriju (Otkrivenje 13,1-7,11) pre nego što su prikazana njihova dela u poslednje vreme (Otkrivenje 13,8-10,12-18).

### Teme:

U lekciji i tekstu na koji ćemo se usredsrediti predstavljene su sledeće teme:

**I Osnova za istorijsko tumačenje 13. poglavlja Otkrivenja**

Ovaj odeljak istražuje odnos dve zveri iz 13. poglavlja sa istorijskom vremenskom linijom iz 12. poglavlja Otkrivenja.

**II Zver iz mora kao Hristov falsifikat**

Brojne karakteristike zveri iz mora podsećaju na Isusove osobine i dela.

**III Simboličko značenje „zemlje“**

„Zemlja“ je dvoznačan simbol u Otkrivenju, ponekad pozitivan, a ponekad negativan.

**IV Identitet zveri iz zemlje**

Iznosi se dokaz da u konačnom sukobu zver iz zemlje predstavlja Sjedinjene Američke Države.

**V Otkrivenje 13,14-18. i Danilo 3**

Ukratko se izlaže dokaz o jasnom upućivanju na 3. poglavlje Knjige proroka Danila.

### Primena u životu:

U odeljku Primena u životu proučavaćemo sledeće: 1) suštinski problem svih oblika izopačene religije, 2) kako vernici treba da se odnose prema hrišćanima iz drugih verskih zajednica.

## DRUGI DEO: KOMENTAR

Trinaesto poglavlje Otkrivenja uvodi dve nove ličnosti u izveštaj iz Otkrivenja 12: zver iz mora (Otkrivenje 13,1-7) i zver iz zemlje (Otkrivenje 13,11). Posle njihovog predstavljanja, obe zveri imaju glavnu ulogu u ratu spomenutom u tekstu Otkrivenje 12,17.

### Razrađene glavne teme devete lekcije:

**I Osnova za istorijsko tumačenje 13. poglavlja Otkrivenja**

Prema istorijskom adventističkom tumačenju Otkrivenja, 13. poglavlje Otkrivenja usredsređeno je na Srednji vek (papstvo) i kasniji period (uspon Sjedinjenih Američkih Država). Trinaesto poglavlje je, takođe, produžetak izveštaja o ratu poslednjeg vremena iz teksta Otkrivenje 12,17.

Činjenica je da je vrhunac 13. poglavlja Otkrivenja konačna bitka u ovozemaljskoj istoriji, praćena obmanama u vidu ognja, ikonom zveri, smrtnim dekretom i žigom zveri (Otkrivenje 13,13-17). Međutim, pojedini proučavaoci zapazili su glagolska vremena upotrebljena u poglavlju. Glavne rečenice iz teksta Otkrivenje 13,1-7.11. su u prošlom vremenu. Glavne rečenice iz teksta Otkrivenje 13,8-10.12-18. većinom su u sadašnjem i budućem vremenu. Prema tome, samo poglavlje sadrži dokaz o određenom sledu događaja u istoriji. U izveštaju o ove dve nove zveri dat je uvod, uključujući njihov vizuelni opis, nakon čega sledi kratak pregled prethodnih događaja u prošlom vremenu (zver iz mora: Otkrivenje 13,1-7; zver iz zemlje: Otkrivenje 13,11). U 8. lekciji, 1. temi, pogledajte literarni princip koji se krije iza ovog formalnog obrasca. Dakle, opisu sotoninih napada (Otkrivenje 13,12.18) prethode raniji događaji vezani za dva glavna učesnika u toj borbi.

Trinaesto poglavlje Otkrivenja zatim pokriva dva poslednja istorijska razdoblja navedena u Otkrivenju 12. Tekstovi zabeleženi u prošlom vremenu u Otkrivenju 13 (Otkrivenje 13,1-7.11) podudaraju se sa središnjim periodom 12. poglavlja Otkrivenja (Otkrivenje 12,13-16). Tekstovi u sadašnjem i budućem vremenu iz 13. poglavlja Otkrivenja (Otkrivenje 13,8-10.12-18) podudaraju se sa poslednjim periodom iz teksta Otkrivenje 12,17.

**II Zver iz mora kao Hristov falsifikat**

U lekciji od nedelje nagovešteno je da je zver iz mora imitacija Isusa Hrista. Ovo poistovećivanje je potvrđeno tekstom iz 13. poglavlja Otkrivenja. 1) Zver iz mora izgleda kao aždaja (ima sedam glava i deset rogova). Isus je rekao: „Koji vidje Mene, vidje Oca.“ (Jovan 14,9) 2) Zver iz mora prima vlast od aždaje. Isus je rekao: „Dade Mi se svaka vlast na nebu i na zemlji.“ (Matej 28,18) 3) Zver iz mora doživljava smrt i vaskrsenje kao Hristos (Otkrivenje 13,3; uporedite: Otkrivenje 13,8). 4) Uzvik „Ko je kao zvijer?“ (Otkrivenje 13,4) jevrejski um podseća na Hristovo ime iz prethodnog poglavlja, Mihajlo (Otkrivenje 12,7 – na jevrejskom znači „Ko je kao Bog?“). 5) Četrdeset i dva proročka meseca (Otkrivenje 13,5) ukazuju na tri i po godine Isusove ovozemaljske službe. Prema ovome vidimo da zver iz mora imitira Isusa Hrista. Ova uloga je na mnoštvo načina bila ispunjena srednjovekovnom Katoličkom crkvom.

**III Simbolčko značenje „zemlje“**

U tekstu Otkrivenje 12,16. „zemlja“ je ta koja pomaže ženi time što guta reku koju je zmija/aždaja ispustila iz svojih usta za njom. U knjizi Otkrivenje „zemlja“ je donekle dvoznačna ideja (Otkrivenje 1,5; Otkrivenje 5,6; Otkrivenje 6,4; Otkrivenje 11,6.18; Otkrivenje 13,12; Otkrivenje 14,15-19; Otkrivenje 18,1-3; Otkrivenje 19,2). Kada se uporedi sa nebom, koncept zemlje je negativan (Otkrivenje 9,1; Otkrivenje 14,3 [osim, naravno, Otkrivenje 21,1]). „Oni koji žive na Nebu“ uvek predstavljaju pozitivnu stranu u Otkrivenju (Otkrivenje 13,6; vidi: Otkrivenje 19,1.14), dok su oni „koji žive na zemlji“ protivnici Boga i Njegovog naroda (vidi: Otkrivenje 6,10; Otkrivenje 8,13; Otkrivenje 13,8; Otkrivenje 17,8).

Sa druge strane, kada se zemlja uporedi sa morem ili rekama, zemlja je pozitivan, a ne negativan simbol (Otkrivenje 13,11; Otkrivenje 21,1), i to je slučaj ovde. Zemlja pomaže ženi, koja predstavlja veran Božji narod. Relativno pozitivna istorija zveri iz zemlje (Otkrivenje 13,11) u suprotnosti je sa zveri iz mora (Otkrivenje 13,1-7). Prema tome, Otkrivenje 12,16. i možda Otkrivenje 11,4. pružaju pozitivan okvir za spominjanje zemlje u tekstu Otkrivenje 13,11.

**IV Identitet zveri iz zemlje**

Adventistički hrišćani stalno poistovećuju zver iz zemlje sa Sjedinjenim Američkim Državama. One su se pojavile kao dobronamerna sila, koja naglašava versku slobodu, ali će na kraju vremena govoriti kao aždaja. Razmotrimo stoga dokaze iz teksta u vezi sa zveri iz zemlje.

1) Istorija zveri iz zemlje u tekstu (Otkrivenje 13,11) mnogo je kraća od istorije zveri iz mora (Otkrivenje 13,1-7), što ukazuje na njeno relativno skoro pojavljivanje na istorijskoj sceni. 2) Izlaženje iz zemlje (Otkrivenje 13,11) podseća na pozitivna dela „zemlje“ iz teksta Otkrivenje 12,16. 3) Zver iz zemlje javlja se u kontekstu zatočeništva zveri iz mora (Otkrivenje 13,10), koje se prema shvatanju adventista dogodilo 1798. godine 4) Za razliku od zveri iz mora, čije poreklo podseća na carstva iz 7. poglavlja Knjige proroka Danila, poreklo zveri iz zemlje ne potiče iz drevne prošlosti. 5) Zver iz zemlje uzdiže se u drugom delu sveta u odnosu na zver iz mora. 6) U drevnoj nebiblijskoj mitologiji, zver iz zemlje (behemoth) živi u suvoj, pustinjskoj oblasti, daleko od ljudi. 7) Zver iz zemlje ne nosi krune, ukazujući time da nema cara ni papu; umesto toga, ona nudi političku i versku slobodu. 8) Ona u početku govori kao jagnje, ispoljavajući nežniju, više hristoliku vlast. Međutim, ta blagost nije potrajala. 9) Zver iz zemlje na kraju postaje nalik aždaji, poput sile koja je pokušala da ubije Isusa kao novorođenče (Otkrivenje 12,3-5). 10) Zver iz zemlje opisana je i verskim izrazima, ne samo političkim (Otkrivenje 13,13-15). To je verska strana Sjedinjenih Američkih Država koja je posebno u središtu pažnje, jer je vera – ono u šta verujemo i praktikujemo – veoma važna.

Nijedna druga sila u istoriji ne može tako potpuno da ispuni pojedinosti ovog proročanstva kao Sjedinjene Države.

**V Otkrivenje 13,14-18. i Danilo 3**

Ovaj deo 13. poglavlja Otkrivenja sadrži jednu od najjasnijih aluzija na Stari zavet u Otkrivenju. Postoji mnoštvo paralela sa izveštajem o tri jevrejske važne ličnosti i Navuhodonosorovog testa vezanog za klanjanje u polju Duri. 1) Ljudi iz celog sveta primorani su da pristupe činu klanjanja. 2) Smrtna presuda je povezana za zapovešću o klanjanju. 3) Oba događaja su povezana sa brojem 6 (dimenzije kipa u 3. poglavlju Knjige proroka Danila i broj 666 u Otkrivenju 13). Otkrivenje 13 ukazuje da će se u poslednjoj krizi ovozemaljske istorije prizor iz doline Duri ponoviti. Iskustvo iz 3. poglavlja Knjige proroka Danila doživeće poslednji naraštaj na Zemlji.

## TREĆI DEO: PRIMENA U ŽIVOTU

*1) U odeljku od ponedeljka postavljeno je pitanje: Kako možemo ostati verni proročanstvu o crkvenoj istoriji, a ipak, u isto vreme, biti ljubazni i oprezni kada iznosimo ove istine drugima?*

Konačan izazov kad su verska izopačenja u pitanju nalazi se u tome kakvu sliku o Bogu prikazuju. Kakav Bog muči i spaljuje ljude kroz večnost? Kakav Bog se ponaša neodgovorno sa zakonima koje je dao? Kakav Bog je prikazan od strane Crkve koja spaljuje ljude na lomači zbog doktrinalnih razlika?

U suprotstavljanju izopačenoj religiji, veoma je važno da ne upadnemo u zamku i prikažemo gnevnog, okrutnog Boga koji osuđuje. Kada se Isus suprotstavio farisejima „u Njegovom glasu osećale su se suze“ (Elen Vajt, Put Hristu, str. 12. original). Drugim rečima, verski kriticizam je prikladan jedino kada dolazi iz srca punog ljubavi koje može da uoči vrednost koju Bog vidi u drugim ljudima. Uz pomoć Svetog Duha, nežno možemo pozvati ljude da razmisle o tome kakvu sliku o Bogu njihova religija prikazuje, jasno govoreći da i mi možemo nekad pogrešno predstaviti Boga. Treba da znaju da im je Bog već naklonjen i da Ga nije potrebno potkupiti ili ubediti određenim ritualima.

*2. Slično tome, u odeljku od petka postavlja se pitanje: Dok čekamo kraj, kakav stav treba da imamo prema hrišćanima iz drugih verskih zajednica?*

Dobro je da zapazimo da mnogi katolici, muslimani i oni koji su drugačijih verskih ubeđenja duboko vole Boga i nastoje da Mu udovolje na svaki mogući način. Takvim ljudima treba da pristupamo sa shvatanjem da linija između dobra i zla nije između „nas“ i „njih“; već prolazi posred našeg iskustva (1. Timotiju 1,15). Ako zauzmemo stav moralne superiornosti, nesvesno ih možemo uveriti da Bog nije sa nama. Sa druge strane, ljudi su privučeni onima koji su potpuno svesni svojih slabosti i koji, poput Isusa, pokazuju ljubav i poniznost. Kada zauzmemo ovakav stav, suočavanje se najčešće završi pridobijanjem druge osobe.
