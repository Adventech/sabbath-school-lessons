---
title:  Zver koja izlazi iz zemlje
date:   26/02/2019
---

Prva polovina 13. poglavlja Otkrivenja opisuje aktivnu rimokatoličku silu u toku proročkog razdoblja od 1260 dana/godina. U vreme Francuske revolucije, ova versko-politička sila zadobila je smrtnu ranu. Međutim, smrtna rana je na kraju bila izlečena, zahvaljujući čemu se ovaj sistem vratio u život. Druga polovina poglavlja opisuje kako će se zapravo dogoditi izlečenje zverine smrtne rane.

`Pročitajte: Otkrivenje 13,11. Kakve osobine ima druga zver? U svetlosti teksta Otkrivenje 12,14-16, u čemu je značaj činjenice da se ova zver javlja iz zemlje? `

Jovan posmatra još jednu zver. Za razliku od prve, druga zver izlazi iz zemlje. Ona predstavlja svetsku silu i ima uticaj iste važnosti kao i prva. Međutim, suprotno zveri iz mora, koja je izgledala zastrašujuće, zver iz zemlje izgleda bezopasno, makar, u početku. Ima »dva roga kao u jagnjeta« (Otkrivenje 13,11), koje je simbol Hrista. Prema tome, ova sila poslednjeg vremena ima pojavu nalik Hristu.

Ova sila uzdiže se u oblasti koja je štitila ženu, simbol Božje prave crkve, od reke koju je aždaja ispustila za njom na kraju proročkih 1260 dana/godina (Otkrivenje 12,14-16). Ova zver iz zemlje je oči­gledno novi učesnik na poprištu događaja, koja se uzdigla kao svetska sila nakon što je zver iz mora zadobila smrtnu ranu u vreme Francuske revolucije, što znači da je zver iz zemlje isključivo učesnik poslednjih događaja.

»Koja je država u Novom svetu 1798. godine počela da stiče moć, da pruža dokaze o svojoj budućoj veličini i snazi i privlači pažnju celoga sveta? Primena ovog simbola je nesumnjiva. Jedna država, i samo jedna jedina, ispunjava najave ovog proročanstva, koje nesumnjivo ukazuje na Sjedinjene Američke Države.« (Elen Vajt, Velika borba, str. 440. original)

Tekst Otkrivenje 13,11. pokazuje, međutim, da će Amerika, uglavnom protestantska zemlja, na kraju početi da govori poput aždaje, poput samog đavola, imajući uticaj širom sveta sličan onom koji je imalo Rimsko carstvo. Ova sila poslednjeg vremena učiniće da se čitav svet pokloni prvoj zveri, koja je zadobila smrtnu ranu. Drugim rečima, Sjedinjene Države, koje su u jednom trenutku pružile zaštitu i sigurno utočište Crkvi, u drugom će izvršiti progonstvo u događajima poslednjeg vremena.

`Kada su Sjedinjene Države prvi put prepoznate kao druga zver iz 13. poglavlja Otkrivenja, ni približno nisu imale silu i uticaj kakav danas imaju. Kako ova činjenica pomaže da se potvrdi da su Sjedinjene Države sila opisana u ovom proročanstvu?`
