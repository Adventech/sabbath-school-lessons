---
title:  Dela zveri iz mora
date:   25/02/2019
---

U tekstu Otkrivenje 13,5. navedeno je koliko će tačno progonstvo trajati, kao što smo spomenuli u odeljku od nedelje. Četrdeset i dva meseca u toku kojih će zver delovati isto je vremensko razdoblje kao 1260 dana/godina progonstva žene/Crkve iz teksta Otkrivenje 12,6.14. (Proročki dan predstavlja godinu [4. Mojsijeva 14,34; Jezekilj 4,6] Vidi: odeljak od utorka u 7. lekciji). Godina 538. obeležava početak ovog proročkog razdoblja, kada je Rimska crkva, sa papom na čelu, uspostavila crkveno-državnu silu koja je vladala zapadnim svetom u toku srednjeg veka. Događaji u Francuskoj revoluciji naneli su smrtnu ranu zveri 1798. godine, dovodeći na taj način crkvenu tlačitelj­sku vlast i državnu religiju privremenom kraju.  

`Uporedite Otkrivenje 13,5-8. sa tekstovima Danilo 7,24.25. i 2. Solunjanima 2,2-12. Na koji način delovanje zveri iz mora odražava opise malog roga i čoveka bezakonja?`

O delima zveri iz mora u toku proročkih 1260 dana/godina govori se kao o huljenju. Hula u Novom zavetu može da označi nečiju težnju da se izjednači sa Bogom (Jovan 10,33; Matej 26,63-65) i prisvoji Njegovu vlast (Marko 2,7). Hule zveri iz mora usmerene su »na Boga, da huli na ime Njegovo, i na kuću Njegovu, i na one koji žive na Nebu«. (Otkrivenje 13,6) Mesto na kome Bog prebiva je Svetilište na Nebu, u kome Hristos služi u korist našeg spasenja. Zver iz mora poriče Hristov posrednički rad pokušavajući da ga zameni sveštenstvom koje tvrdi da pruža spasenje i oproštenje greha. Prisvajanje ove vlasti koja pripada samo Bogu je suština hule.

Trinaesto poglavlje Otkrivenja ukazuje na vreme najvećeg otpadništva u hrišćanstvu kada je rimski katolicizam sa papom na čelu prisvojio Božji položaj i Njegova isključiva prava. Oni koji su odbili pokornost Rimu, doživeli su progonstvo i smrt. Iako se danas takve izjave smatraju grubim, čak i fanatičnim, sadašnjost ne može izbrisati prošlost, ma koliko pojedini ljudi to želeli.

`Kako možemo ostati verni proročanstvu o crkvenoj istoriji, a ipak, u isto vreme, biti ljubazni i oprezni, kada iznosimo ove istine drugima? `
