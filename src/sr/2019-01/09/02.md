---
title:  Zver iz mora
date:   24/02/2019
---

`Pročitajte sledeće tekstove: Otkrivenje 13,1-4.8; Otkrivenje 17,8. Kakve osobine i životna razdoblja ove zveri zapažate?`

Jovan posmatra kako strašna zver izlazi iz mora. Dok zver predstavlja političku silu, opis zveri iz mora ukazuje na političku silu kojoj je religija vladajuća odlika. More simbolički predstavlja gu­sto naseljenu Evropsku oblast iz koje se zver iz mora uzdiže na vlast posle pada Rimskog carstva (vidi: Otkrivenje 17,15).

Jovan opisuje zver dok izranja iz vode. Ona ima sedam glava i deset rogova, kao i aždaja u tekstu iz Otkrivenje 12,3.4. prikazujući time blisku povezanost sa neznabožačkim Rimom. Na glavama zveri nalaze se hulna imena, a na rogovima carske krune. Glave zveri su carstva koja sotona koristi u progonstvu Božjeg naroda tokom istorije (vidi: Otkrivenje 17,9-11). Hulna imena ukazuju na božanske titule koje zver prisvaja. Deset rogova, koji upućuju na tekst Danilo 7,24. predstavljaju narode koji su ponikli iz Rimskog carstva nakon njegove propasti. Sve ove osobine zveri iz mora ukazuju na papstvo koje je izraslo iz Rimske imperije.

Zver iz mora liči na leoparda koji ima stopala kao medved, a usta kao lav. Kao takva, zver poseduje osobine četiri zveri (simbola svetskih carstava) iz teksta Danilo 7,2-7: Vavilona, Medo-Persije, Grčke i Rima. Međutim, Jovan ih navodi obrnutim redosledom, što sa njegove tačke gledišta iz prvog veka pokazuje da je zver iz mora povezana sa četvrtom zveri iz 7. poglavlja Knjige proroka Danila, Rimskim carstvom.

Aždaja (pagansko Rimsko carstvo osnaženo sotoninom silom) dala je zveri svoju silu, presto i veliku vlast. Kao što je Otac dao svoj presto i vlast Hristu (Otkrivenje 2,27), tako i sotona postavlja zver kao svog savladara i predstavnika na Zemlji.

Prema tekstu Otkrivenje 13,5-7. zver će vršiti progonstvo kroz hrišćansku istoriju u trajanju od 42 »meseca«. Kao što smo videli, progonstvo čiste žene trajalo je za »vreme, vremena i pola vremena«; odnosno tri i po »vremena« ili proročke »godine« (Otkrivenje 12,13.14; uporedite: Danilo 7,25). Četrdeset i dva proročka »meseca« jednaka su broju koji se dobije kada se 30 dana pomnoži sa 42 i iznosi 1260 dana/godina (Otkrivenje 12,6). Prema tome, »vreme, vremena i pola vremena«, 42 »meseca« i 1260 »dana« odnose se na isti vremenski period od 1260 godina. Ova faza završava se kada jedna od glava zveri biva smrtno ranjena, dovodeći do privremene smrti zveri. Kada se rana zacelila, zver se vratila u život. Ovo izaziva divljenje sveta i on se klanja i aždaji i zveri. 
