---
title:  Nebeski savet u prestonoj dvorani
date:   21/01/2019
---

Opis starešina u tekstu Otkrivenje 4,4. pokazuje da oni nisu anđeoska bića. Naziv »starešine« se u Bibliji uvek koristi za ljude. Za razliku od anđela, koji uvek stoje u Božjem prisustvu, ove starešine sede na prestolima. Bele haljine u koje su odeveni jeste odeća Božjeg vernog naroda (Otkrivenje 3,4.5). Pobedničke krune (od grčke reči stephanos, Otkrivenje 4,4) na njihovoj glavi čuvaju se samo za svete koji izvojuju pobedu (Jakov 1,12). Sve ove pojedinosti ukazuju da su dvadeset i četiri starešine proslavljeni sveti.

Broj dvadeset i četiri ima simboličko značenje: sastoji se iz dva niza po dvanaest, a dvanaest je u Bibliji simbol Božjeg naroda. Dvadeset i četiri starešine mogu predstavljati Božji narod u celosti, i iz Starog i iz Novog zaveta. Broj dvadeset i četiri takođe odražava dvadeset i četiri reda sveštenika koji se smenjuju u službi u ovozemaljskom Svetilištu (1. Dnevnika 24,1-19).

Činjenica da dvadeset i četiri starešine nikada ranije nisu spomenute u Bibliji nagoveštava da predstavljaju nov skup u nebeskoj prestonoj dvorani. Oni možda pripadaju onima koji su bili podignuti iz mrtvih u vreme Isusove smrti (Matej 27,51-53).

Ako je tako, ove dvadeset i četiri starešine koje su se vaznele na Nebo sa Isusom, postaju predstavnici čovečanstva i svedoče o pravednosti Božjih dela u ostvarivanju plana spasenja. U tekstu Otkrivenje 5,9, dvadeset i četiri starešine zajedno sa četiri životinje (8. stih) padaju pred Jagnjetom koje je zaklano i sada je živo. Zajedno pevaju novu pesmu, veličajući Jagnje kao ono koje je dostojno »jer si se zaklao, i iskupio si nas Bogu krvlju svojom od svakoga koljena i jezika i naroda i plemena, i učinio si nas Bogu našemu carevima i sveštenicima, i carovaćemo na Zemlji«. (Otkrivenje 5,9.10)

`U tekstu Otkrivenje 4,6-8. takođe se pominju četiri živa bića ili životinje. Uporedite njihov opis sa četiri životinje iz tekstova Jezekilj 1,5-14. i Jezekilj 10,20-22, kao i sa serafimom iz teksta Isaija 6,2.3.`

Četiri živa stvorenja simbolički predstavljaju uzvišena bića koja služe Bogu kao Njegova oruđa i zaštitnici Njegovog prestola (Psalmi 99,1). Njihova krila simbolički ukazuju na njihovu brzinu u izvršavanju Božjih naloga, a oči na razum. Njihovo prisustvo, zajedno sa dvadeset i četiri starešine i mnoštvom anđela oko prestola (Otkrivenje 5,11), pokazuje da i Nebo i Zemlja imaju svoje predstavnike u prestonoj dvorani.
