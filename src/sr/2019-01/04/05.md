---
title:  Dostojno je Jagnje.
date:   23/01/2019
---

`Pročitajte sledeće tekstove: Otkrivenje 5,8-14; Efescima 1,20-23; Jevrejima 10,12. Šta saznajemo iz ovih tekstova što treba da nam pruži veliku nadu i utehu u svetu koji nudi veoma malo?`

Kada Jagnje Hristos pristupa prestolu, On uzima knjigu. Ovaj čin pokazuje da sva vlast i suverenitet pripada Njemu (vidi: Matej 28,18; Efescima 1,20-22). U tom trenutku, čitav univerzum priznaje Hristovu pravednu vladavinu nad Zemljom. Ono što je Adam izgubio, Hristos je povratio.

Kada Hristos uzima knjigu, to ukazuje da On drži sudbinu celog čovečanstva u svojim rukama. Četiri životinje i dvadeset četiri starešine padaju pred Njim i klanjaju Mu se, kao što su učinili u tekstu Otkrivenje 5,9: »Dostojan si da uzmeš knjigu, i da otvoriš pečate njezine, jer si se zaklao.« Ovim činom obožavanja, uzvišeni anđeli i predstavnici otkupljenog čovečanstva potvrđuju Hristovu žrtvu prinetu u korist ljudskog roda. Svojom krvlju On je platio otkup za pala ljudska bića i nudi im nadu u otkupljenje i obećanje o budućnosti koju jedva da možemo zamisliti.

Životinjama i starešinama sada se pridružuje bezbrojno mnoštvo anđela koji okružuju presto i upućuju hvalu Jagnjetu koje je zaklano i sada »živi« kao Posrednik za pali ljudski rod (Jevrejima 7,25). Prisutni u prestonoj dvorani složno govore gromkim glasom: »Dostojno je Jagnje zaklano da primi silu i bogatstvo i premudrost i jačinu i čast i slavu i blagoslov!« (Otkrivenje 5,12)

U ovom trenutku sva stvorenja na Nebu i Zemlji sjedinjuju se u veličanstvenom proslavljanju i Oca i Hrista: »Onome što sjedi na prije­stolu, i Jagnjetu blagoslov i čast i slava i država va vijek vijeka.« (Otkrivenje 5,13) Na njihove reči hvale četiri životinje (bića) odgovaraju »amin«, a dvadeset i četiri starešine padaju ničice, završavajući na taj način ushićeno obožavanje u nebeskoj prestonoj dvorani.

`Fizičari nagađaju da će univerzum jednoga dana ili izgoreti, ili propasti ili se rascepiti. Kakva suprotnost budućnosti predstavljenoj u Božjoj reči. Kako već sad možemo da počenmo da se radujemo budućnosti koja nas čeka? `
