---
title:  Zapečaćena knjiga
date:   22/01/2019
---

`Pročitajte tekst Otkrivenje 5,1-4. Šta u svetlosti teksta Isaija 29,11.12. predstavlja zapečaćena knjiga i zašto je Jovan plakao?`

Grčki tekst upućuje da se knjiga nalazila na prestolu u Očevoj desnici. Čekao se Onaj koji je dostojan da je uzme i »razlomi pečate njezine«. (Otkrivenje 5,2)

Prema rečima Elen Vajt, zapečaćena knjiga sadrži »istoriju Božjih proviđenja, proročku istoriju naroda i Crkve. U njoj su sadržane božanske izjave, Njegov autoritet, Njegove zapovesti, Njegovi zakoni, čitav simbolički plan Večnoga, i istorija svih vladajućih sila među narodima. Simboličnim jezikom u toj knjizi prikazan je uticaj svakog naroda, jezika i plemena od početka Zemljine istorije do njenog završetka«. (Elen Vajt, Manuscript Releases, 9. sveska, str. 7)

Ukratko rečeno, zapečaćena knjiga sadrži Božje tajne u vezi sa Njegovim planovima da reši problem greha i spase pala ljudska bića. Ta tajna biće u potpunosti shvaćena prilikom Drugog Hristovog dolaska (Otkrivenje 10,7).

`Pročitajte tekst Otkrivenje 5,5-7. Zašto je Hristos u celom univerzumu Jedini dostojan da uzme zapečaćenu knjigu i da je otpečati?`

Kriza u prestonoj dvorani povezana je sa sotoninom pobunom. Ova planeta, iako ju je Bog stvorio, pod vlašću je uzurpatora sotone. Jovanov plač izražava suze Božjeg naroda, od Adamovog vremena, za spasenje iz ropstva grehu. Zapečaćena knjiga obuhvata Božji plan za rešenje problema greha. Nema sumnje da je Bog svojom neograničenom silom lično mogao da ostvari taj plan. Međutim, otkupljenje palog ljudskog roda zahtevalo je nešto posebno, a to je bio Isus, koji je »pobedio« i tako postao dostojan da otvori knjigu, da preuzme vlast nad Zemljom i postane naš Posrednik u nebeskom Svetilištu.

`Kako učimo da Isusa zadržimo na prvom mestu u svom hrišćanskom iskustvu?`