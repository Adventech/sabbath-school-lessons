---
title:  U nebeskoj prestonoj dvorani
date:   20/01/2019
---

U tekstu Otkrivenje 4,1. Isus poziva Jovana da se popne na Nebo da vidi panoramski pregled istorije od njegovog vremena do Hristovog povratka.

`U sledećim tekstovima opisana je nebeska prestona dvorana: Otkrivenje 4,1-8; Jezekilj 1,26-28; Otkrivenje 5,11-14. Šta ovi stihovi uče o odlikama nebeske prestone dvorane? `

Apostol je kroz otvorena vrata gledao u nebeski hram i Božji presto. Presto simbolično predstavlja Božju vladavinu, upravljanje i vlast nad delima stvaranja, dok duga oko prestola označava Božje verno ispunjavanje obećanja (1. Mojsijeva 9,13-16; Isaija 54,9.10). Međutim, sotona, Božji neprijatelj, koji je preuzeo vlast na Zemlji, osporava božansku vlast. Središnje pitanje u velikoj borbi između Boga i sotone odnosi se na to ko ima pravo da vlada. Svrha nebeskog saveta koji je Jovan video u nebeskoj prestonoj dvorani bila je da potvrdi Božju zakonitu vladavinu nad univerzumom (Otkrivenje 4,1-8; Otkrivenje 5,11-14).

`Pročitajte sledeće tekstove: Otkrivenje 4,8-11; Otkrivenje 5,9-14. Šta iz ovih tekstova možete naučiti o iskrenom klanjanju Bogu? Zašto je Gospod Bog dostojan obožavanja u 4. poglavlju, a Jagnje u 5?`

U 4. poglavlju dat je uopšten opis prestone dvorane u nebeskom hramu i bogosluženja koje se tamo odvija. Dok se u 4. poglavlju proslavlja Božja stvaralačka sila, u 5. se slavi otkupljenje koje je omogućilo zaklano Jagnje. Ova poglavlja pokazuju da se prilikom iskrenog obožavanja Boga priseća i slavi Božje moćno delo stvaranja i otkupljenja. Bog, koji je stvorio svet za šest dana, ima silu i sposobnost da vrati svet u prvobitno stanje i pretvori ga u večni dom za svoj narod, što je i obećao da će učiniti.

`Razmišljajte o sledećem što Jevanđelje uči: Onaj koji je stvorio ne samo nas i naš svet već i čitav kosmos takođe je »Jagnje zaklano« (Otkrivenje 5,12) radi nas. Kakvu zadivljujuću nadu ovo učenje pruža svetu punom bola i patnje?`
