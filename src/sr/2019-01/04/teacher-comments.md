---
title:  Pouka za učitelje
date:   25/01/2019
---

## PRVI DEO: SAŽETI PREGLED

**Ključni tekst:** Otkrivenje 5,5.6.

**Središte proučavanja:** U ovoj lekciji usredsredićemo svoju pažnju na nebesko viđenje iz 4. i 5. poglavlja Otkrivenja (Otkrivenje 4,1-5,14).

**Uvod:** Tekst koji ćemo proučavati ove sedmice deli se na dva dela. U prvom delu dat je opšti opis nebeskog bogosluženja posvećenog Onome koji sedi na prestolu, Bogu Ocu (Otkrivenje 4,1-11). U drugom nastupa trenutak krize u nebeskoj prestonoj dvorani, koji se rešava dolaskom Jagnjeta, Isusa Hrista (Otkrivenje 5,1-14).

### Teme:

U lekciji i ključnom tekstu predstavljene su sledeće teme:

**I Da li 4. poglavlje Otkrivenja predstavlja opšti opis ili jedan događaj?**

Kao što ćemo videti, detalji u tekstu daju odgovor na ovo pitanje.

**II Biblijski koncept bogosluženja**

Bogosluženje se ne bavi nama, već onim što je Bog učinio i našim odgovarajućim, iskrenim odgovorom na to.

**III Identitet 24 starešine**

Starešine nisu grupa anđela; oni predstavljaju Božji narod.

**IV Značenje zapečaćene knjige**

Zapečaćena knjiga predstavlja Božji plan spasenja.

**V Jagnjetova dostojnost**

Jagnje je jedino dostojno da otvori knjigu jer poseduje i ljudsku i božansku prirodu.

**VI Progresija pet himni (Otkrivenje 4,8.11; Otkrivenje 5,9.10.12.13)**

Progresija ističe Jagnjetovu božansku prirodu.

**VII Kosmički sukob**

Sukob predstavlja pozadinu ovog nebeskog prizora.

### Primena u životu:

Učenici se pozivaju da razmotre implikacije ovog nebeskog viđenja na zemaljsko bogosluženje i naše razumevanje Subote.

## DRUGI DEO: KOMENTAR

Na početku 4. poglavlja Jovanu je prvi put upućen poziv da se popne na Nebo (Otkrivenje 4,1). Četvrto poglavlje predstavlja opšti opis neprekidnog bogosluženja na Nebu (vidi tekstualne dokaze u prvoj temi u nastavku), na kome se Bogu klanjaju na osnovu stvaranja (Otkrivenje 4,11). Međutim, u petom poglavlju zabeležen je jedan krizni događaj na Nebu. Predstavljeni problem se čini toliko velikim da izgleda kao da Bog ne može da ga reši (Otkrivenje 5,1-4). Međutim, pitanje se rešava dolaskom Jagnjeta, Bogočoveka Isusa Hrista (vidi petu temu u nastavku). Njemu se klanjaju, jer je zaklan i naš je Otkupitelj, i ova činjenica rešava krizu u univerzumu (Otkrivenje 5,5-14).

### Razrađene glavne teme četvrte lekcije:

**I Da li 4. poglavlje Otkrivenja predstavlja opšti opis ili jedan događaj?**

Tri dokaza ukazuju da 4. poglavlje ne predstavlja jedan događaj, već opšti opis bogosluženja na Nebu. 1) Presto u 2. stihu nije postavljen, već „stajaše“ stalno na Nebu (grčki: keitai, imperfekat). 2) Pevanje u 8. stihu nije samo jedna epizoda, već se ponavlja „dan i noć“. 3) Pevanje četiri životinje se stalno ponavlja („kad“, „kad god“, Otkrivenje 4,9).

**II Biblijski koncept bogosluženja**

U tekstu Otkrivenje 4,11. zabeleženo je da je temelj bogosluženja to „jer“ je Bog sve stvorio. U tekstu Otkrivenje 5,9. bogosluženje se održava „jer“ se Jagnje zaklalo i „jer“ nas je iskupilo. U stihu Otkrivenje 11,17. bogosluženje se odvija „jer“ Bog caruje. U sva tri stiha upotrebljena je grčka reč hoti, koja označava razlog ili temelj na osnovu koga se preduzima akcija. Bogu se klanjaju „zbog onoga“ što je učinio. Bogosluženje u Bibliji jeste pričanje o delima koja je Bog učinio, pevanje o njima i ponavljanje (5. Mojsijeva 26,1-11; Psalmi 66,3-6; Psalmi 78,5-16; Psalmi 111,4). Ono čak obuhvata obznanjivanje Isusove smrti i vaskrsenja putem krštenja (Rimljanima 6,3.4) i Večere Gospodnje (1. Korinćanima 11,26). Bogosluženje u Bibliji ne govori o nama, već o onome što je Bog učinio.

**III Identitet 24 starešine**

U lekciji se s pravom tvrdi da se broj 12 u Bibliji često koristi kao simbol Božjeg naroda i da bi 24 starešine mogle, prema tome, predstavljati Božji narod iz starozavetnih i novozavetnih vremena. Međutim, prostor u pouci nije dozvolio spominjanje najvažnijeg biblijskog dokaza za ove tvrdnje. U tekstu Matej 19,28. Isus govori svojim učenicima da će sedeti na 12 prestola i suditi plemenima Izrailjevim kojih, takođe, ima 12. Ovaj stih povezuje broj 12, koji se odnosi na prestole i apostole, sa 12 plemena. U tekstu Otkrivenje 21,12. imena 12 plemena napisana su na kapijama Novog Jerusalima, dok 12 temelja nose imena 12 apostola koja su zapisana na njima (Otkrivenje 21,14). Broj 24 dobija se kada se na 12 doda 12, kao u 21. poglavlju Otkrivenja. Zatim, u stihovima Otkrivenje 7,4-8. Božji narod se spominje u vidu 12 puta 12 hiljada (144 000). Množenje sa 12 zapažamo i kod visine zidova Novog Jerusalima, 144 lakta (Otkrivenje 21,17). Prema tome, najbolje objašnjenje jeste da 24 starešine predstavljaju Božji narod i u Starom i Novom zavetu.

**IV Značenje zapečaćene knjige**

Pitajte učenike u razredu koliko primera mogu da se sete kada je u pitanju značenje zapečaćene knjige u 5. poglavlju Otkrivenja. Neke biblijski primeri odnose se na poslednju želju i testament, osnivanje Izrailja (5. Mojsijeva), beleženje ljudske istorije, znak Jagnjetovog prava da vlada, izveštaj o ljudskim delima, knjigu života, listu nagrada i kazni za ljudsko ponašanje (sud). Na osnovu komentara u pismu Elen Vajt, u lekciji se nagoveštava da knjiga sadrži istoriju Božjih proviđenja i proročku istoriju naroda i Crkve. Lekcija se sažima zaključkom da zapečaćena knjiga predstavlja plan spasenja. Jovan plače (Otkrivenje 5,4), jer plan spasenja neće biti ostvaren ukoliko se ne nađe neko dostojan da otvori knjigu.

Kako znamo da je knjiga (Otkrivenje 5,2; grčki biblion) zapravo svitak, a ne knjiga kakvu danas poznajemo? Znamo jer se ista reč koristi u tekstu Otkrivenje 6,14, u kome je rečeno da se „nebo izmače kao knjiga kad se savije“.

**V Jagnjetova dostojnost**

Jagnje je jedino dostojno da otvori knjigu (Otkrivenje 5,5.6). Ključne odlike Jagnjeta u poglavlju su dvostruke. Jagnje je zaklano, što ukazuje na Njegovu ljudsku prirodu. Sa druge strane, Njemu ukazuju slavu zajedno sa Onim koji sedi na prestolu (Otkrivenje 5,13). To ukazuje na Njegovu božansku prirodu. Bogočovek je jedinstven u celokupnoj istoriji. Od svih razumnih bića (vidi: Jovan 1,3.14), samo je Isus, i Bog i čovek, mogao potpuno otkriti Božji karakter i iskupiti ljudski greh, jer je bio u potpunosti i Bog i čovek; tako da je ovim simboličkim viđenjem obuhvaćena temeljita hristologija, učenje o tome ko je Isus Hristos.

**VI Pet himni (Otkrivenje 4,8.11; Otkrivenje 5,9.10.12.13) ističu Jagnjetovu božansku prirodu**

Hristova božanska priroda istaknuta je progresijom pet himni u ovom viđenju. Prve dve himne slave Onoga koji sedi na prestolu (Otkrivenje 4,8.11). Treća i četvrta himna slave Jagnje (Otkrivenje 5,9-12). Peta himna ukazuje na obožavanje Onoga koji sedi na prestolu i Jagnjeta (Otkrivenje 5,13). Peta himna je jasan vrhunac ovog niza, u kojoj se potvrđuje da blagoslov, čast, slava i vlast pripadaju Njemu koji sedi na prestolu i Jagnjetu.

Druga karakteristika ovih himni takođe ističe petu himnu. U pitanju je vrhunac krešenda u pevanju. Prvu himnu pevaju četiri životinje (Otkrivenje 4,8). Drugu pevaju 24 starešine (Otkrivenje 4,11). Treću pevaju i četiri životinje i 24 starešine (Otkrivenje 5,9.10). Četvrtu himnu peva više od 100 miliona anđela (Otkrivenje 5,11.12). Petu himnu peva svako stvorenje u univerzumu (Otkrivenje 5,13). Prema tome, peta himna je vrhunac krešenda, jer je sva pažnja usmerena prema prestolu, potvrđujući Jagnjetovu božansku prirodu.

**VII Kosmički sukob je nespomenuta pozadina ovog nebeskog prizora**

Upadljivi aspekt 4. i 5. poglavlja Otkrivenja jeste potpuno odsustvo sotone uprkos činjenici da je kriza na Nebu povezana sa kosmičkim sukobom (vidi: Otkrivenje 2,9.24). Međutim, sotonina uloga u 4. i 5. poglavlju Otkrivenja pojašnjena je u tekstu Otkrivenje 12,10. U ovom stihu sažeto je prikazan prizor iz 5. poglavlja u vezi sa Hristovim dolaskom na vlast. Međutim, Njegov dolazak na vlast je prikazan zajedno sa zbacivanjem sotone, „opadača braće“ . U stihu je jasno rečeno da sotona opada braću „dan i noć“. Taj postupak veoma podseća na tekst Otkrivenje 4,8, u kome četiri životinje pevaju trostruku svetu pesmu „dan i noć“. Njihova neprestana hvala potiskuje stalne optužbe sotone, koji se više ne čuje i ne vidi. Sotone nema u prizorima 4. i 5. poglavlja, jer je on već zbačen zahvaljujći krstu.

## TREĆI DEO: PRIMENA U ŽIVOTU

*1. Razmatrajući biblijske dokaze u vezi sa bogosluženjem u 2. temi, razgovarajte o uobičajenom bogosluženju u vašoj mesnoj crkvi. Da li je ono usredsređeno na Boga ili na vernike? Da li naglašava šta je Bog učinio (stvaranje, krst, svakodnevni podsticaji Duha) i naš odgovor na Njegovo delo, ili ono što mi moramo sami da učinimo*

Razumevanje i primenjivanje ove istine jeste tajna izlivanja Božje sile u mesnoj crkvi. Ako je bogosluženje bez sile, to je zato što nije usredsređeno na Boga. U biblijska vremena, kada su ljudi slavili Boga zbog onoga što je On učinio za njih u prošlosti, sila Božjih ranijih dela bila je izlivena u vernikovoj sadašnjosti (2. Dnevnika 20,5-22; Danilo 9,15; Danilo 10,19-21). Bogosluženje se ne tiče nas, već Boga. Bogosluženje nije kada govorimo jedni drugima šta treba da činimo, već podsećanje šta je Bog učinio za nas.

*2. Kakav je odnos između 4. i 5. poglavlja Otkrivenja i Subote?*

 Bogu i Jagnjetu se klanjanju na osnovu stvaranja (Otkrivenje 4,11) i spasenja (Otkrivenje 5,9.10). U Starom zavetu Subota predstavlja spomenik i stvaranja (2. Mojsijeva 20,11) i izlaska, veliki čin spasenja Izrailja (5. Mojsijeva 5,15). Prema tome, Subota nas upućuje na moćna Božja dela prilikom stvaranja, izlaska i krsta. Svetkovanje Subote se ne odnosi na prikupljanje zasluga pred Bogom. Kada se sećamo Subote, sećamo se, takođe, uzvišenih stvari koje je Bog učinio za nas, i to sećanje je temelj našeg bogosluženja.
