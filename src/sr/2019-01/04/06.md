---
title:  Značaj Pedesetnice
date:   24/01/2019
---

Prilikom izlivanja Svetog Duha na dan Pedesetnice, tekst iz Dela 2,1-4. potvrđuje jedan od najpresudnijih događaja u istoriji plana spasenja: uvođenje Hrista u službu Prvosveštenika i Cara u nebeskom Svetilištu posle Golgote. Svojom prvosvešteničkom službom sa desne Očeve strane (Otkrivenje 5,6.7), Hristos može da dovede plan spasenja do konačnog ispunjenja. Kao naš Posrednik u nebeskom Svetilištu, Isus radi na našem spasenju. Njegovom pomoći vernici mogu da imaju slobodan pristup Bogu i prime oproštenje za svoje grehe.

`Pročitajte sledeće tekstove: Dela 2,32-36; Jovan 7,39. Kakvu nadu i ohrabrenje pronalazite u činjenici da Isus stoji na Nebu kao naš Sveštenik i Car?`

Posle uzdizanja Hrista u nebeskom Svetilištu, Sveti Duh se spustio na učenike. U tekstu Otkrivenje 5,6. spomenuto je sedam duhova koji su »poslani po svemu svijetu«. Kao što smo videli u ranijoj lekciji, spominjanje sedam duhova označava puninu delovanja Svetog Duha u svetu. Kada je Hristos seo na presto, Duh je poslat na Zemlju. Slanje Svetog Duha je jedno od Hristovih prvih dela kao našeg Prvosveštenika u nebeskom Svetilištu. Izlivanje Svetog Duha označavalo je da se Isus pojavio pred Ocem i da je Bog prihvatio Njegovu žrtvu u korist ljudskog roda.

»Hristovo vaznesenje na Nebo bilo je znak da će Njegovi sledbenici dobiti obećani blagoslov... Kada je prošao kroz nebeska vrata, Hri­stos je seo na presto okružen obožavanjem anđela. Čim je ova ceremonija bila obavljena, Sveti Duh se spustio na učenike u obilnoj meri i Hristos je zaista bio proslavljen slavom koju je od cele večnosti imao u Oca. Izlivanje Duha na dan Pedesetnice bilo je nebesko obaveštenje da je svečano uvođenje u zvanje Otkupitelja bilo obavljeno. On je u skladu sa svojim obećanjem, poslao svoga Svetoga Duha sa Neba svojim sledbenicima kao dokaz da je On, kao Sveštenik i Car, primio svu vlast i na Nebu i na Zemlji, i da je postao Pomazanik nad svojim narodom.« (Elen Vajt, Apostolska crkva – Hristovim tragom, str. 38.39. original)

`Pročitajte sledeće tekstove: Jevrejima 4,16; Jevrejima 8,1. Kakvu nadu i ohrabrenje pronalazite u sigurnosti da je Isus, kao Sve­štenik i Car, primio svu vlast na Nebu i na Zemlji? Kako verovanje u ovu istinu pomaže da se izborimo sa svakodnevnim prilikama u životu, kao i sa nesigurnom budućnošću? `
