---
title:  Dostojno je Jagnje
date:   19/01/2019
---

### Tekstovi za proučavanje u toku sedmice
Otkrivenje 4; Jezekilj 1,5-14; Otkrivenje 5, Efescima 1,20-23; Jevrejima 10,12; Dela 2,32-36.

> <p>Tekst za pamćenje</p>
> »Ne plači, evo je nadvladao Lav, koji je od koljena Judina, Korijen Davidov, da otvori knjigu i razlomi sedam pečata njezinijeh.« (Otkrivenje 5,5)

Prošle sedmice proučavali smo o Hristovim porukama upućenim Njegovom narodu na Zemlji. Sada se Jovanovo viđenje pomera sa Zemlje na Nebo i usredsređuje se na ono »šta će biti za ovijem« (Otkrivenje 4,1) – na budućnost.

Viđenje iz 4. i 5. poglavlja događa se u nebeskoj prestonoj dvorani. Prizor iz tih poglavlja simbolički prikazuje Božje upravljanje istorijom i planom spasenja. Međutim, pre nego što je budućnost otkrivena, pokazana nam je središnja uloga Hristove prvosvešteničke službe na Nebu, kao i Njegova vrhovna vlast kad su u pitanju zemaljska pitanja i otkupljenje ljudskog roda. Na taj način, 4. i 5. poglavlje otkrivaju nebesko gledište u vezi sa budućim događajima zabeleženim u ostatku knjige.

Takođe, možemo zapaziti da su poruke upućene Crkvama bile napisane jasnim jezikom, a da od sada knjiga u većoj meri koristi simbolički jezik koji nije uvek lako protumačiti. Ovaj jezik uzet je iz istorije Božjeg naroda, kako je zabeležena u Starom zavetu. Ispravno tumačenje Otkrivenja zahteva odgovarajuće razumevanje njegovog simboličkog jezika u svetlosti Starog zaveta.  
