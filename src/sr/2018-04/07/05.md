---
title:  Jerusalimski sabor
date:   14/11/2018
---

`Pročitajte sledeće tekstove: Dela 15,1.2; Galatima 2,11-14. Koja dva pitanja su izazvala ozbiljan sukob u Ranoj crkvi?`

Pretnja sa kojom su se prvi hrišćani suočili kad je reč o jedinstvu Crkve bila je stvarna i teška. Pojedini hrišćani iz jevrejstva smatrali su da je spasenje moguće samo onima koji pripadaju Božjem zavetnom narodu, a to je podrazumevalo da je obrezanje neophodno. Ovi vernici, takođe, su verovali da držeći se vernog načina života moraju izbegavati svaki dodir sa neznabožcima, koji bi mogao da ugrozi njihovo spasenje.

Jevreji su imali stroge običaje u vezi sa svojim odnosom prema neznabošcima. Ovi običaji brzo su postali kamen spoticanja za novu hrišćansku zajednicu, kada su apostoli počeli da šire Jevanđelje među neznabošcima koji su želeli da postanu Isusovi sledbenici. Pošto je Mesija Spasitelj Božjeg zavetnog naroda, kako je predskazano u Starom zavetu, nije li trebalo da neznabošci prvo postanu Jevreji, a zatim da slede ista zavetna pravila ukoliko žele da budu spaseni?

`Pročitajte tekst iz Dela 15,3-22. O kojim pitanjima se razgovaralo u toku Sabora u Jerualimu?`

Pitanje spomenuto u ovom tekstu ticalo se sukoba oko duboko uvreženih tumačenja starozavetnih izveštaja u vezi sa obrezanjem i odnosom sa neznabošcima. Kada su se apostoli, starešine i predstavnici iz Antiohije okupili, izgledalo je da su se rasprave dugo vodile bez ikakvog rešenja.

Međutim, tada su Petar, Varnava i Pavle održali govore. Petar je u svom govoru ukazao na otkrivenje koje mu je Bog dao u viđenju i na dar Svetoga Duha, koji je otvorio put za misiju među neznabošcima. Pavle i Varnava su zatim podelili svoja iskustva o tome šta je Bog preko njih učinio za neznabošce. Kao rezultat, oči mnogih vernika otvorile su se za novu istinu. Petar je izjavio: »Nego vjerujemo da ćemo se spasti blagodaću Gospoda Isusa Hrista kao i oni.« (Dela 15,11) Vekovima negovani običaji bili su rasvetljeni svetlošću Jevanđelja.

`Da li se ikada dogodilo da ste promenili svoje shvatanje o duboko utemeljenom verovanju? Šta ste naučili iz tog iskustva i kako vam je pomoglo, kada ste ponovo morali da preispitate svoje razumevanje određenog verovanja?`