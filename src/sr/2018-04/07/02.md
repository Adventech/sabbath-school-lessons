---
title:  Predrasude zasnovane na nacionalnoj osnovi
date:   11/11/2018
---

`Pročitajte tekst iz Dela 6,1. Šta je vernike Rane crkve nagnalo da se žale u vezi sa raspodelom hrane udovicama?`

Činilo se da su pojedini rani hrišćani gajili predrasude prema grčkim udovicama u svojoj sredini i da su im davali manje hrane nego jevrejskim udovicama. Ova zapažena pristrasnost napravila je jaz u ranoj zajednici vernika. Da li je pristrasnost bila stvarna ili ne, tekst ne kaže. Rečeno je samo da su pojedini ljudi verovali da postoji. Ovaj sukob pretio je da veoma rano ugrozi crkveno jedinstvo. Zanimljivo je da je etnička podela brzo uočena u Crkvi.

`Pročitajte tekst iz Dela 6,2-6. Kakve jednostavne korake je Rana crkva preduzela da bi rešila ovaj nesporazum?`

Rana crkva brzo je rasla, i taj rast bio je uzrok sve većeg tereta na apostolskim plećima. Imenovanje ovih sedam osoba, kako se tradicionalno nazivaju »đakoni« (iako u Novom zavetu nisu tako oslovljeni), ublažilo je napetost u jerusalimskoj crkvi i omogućilo učestvovanje većeg broja ljudi u crkvenoj službi.

Apostoli su pažljivo saslušali žalbe vernika grčkog porekla i potražili odgovarajuće rešenje. Ovoj grupi bio je poveren izbor sedmorice apostolskih pomoćnika, a oni su preporučili sedam učenika, od kojih su svi bili Grci. Za te učenike rečeno je da su »pošteni ljudi, puni Duha Svetoga i premudrosti«. (Dela 6,3) Služba apostola, koja je do tada obuhvatala i propovedanje Božje reči i deljenje hrane udovicama, bila je podeljena dvema grupama, od kojih je svaka obavljala podjednako dragocenu službu u objavljivanju Jevanđelja. Luka koristi istu reč, »služba« (diakonia), da ukaže i na službu apostola u propovedanju Reči (Dela 6,4) i na službu đakona u deljenju hrane (Dela 6,1).

`Zašto je značajna činjenica da su vođe pozvale mnoštvo vernika (Dela 6,2) u nastojanju da pronađu pravo rešenje?``