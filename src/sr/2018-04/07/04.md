---
title:  Vođstvo Duha
date:   13/11/2018
---

Vesti o tome šta se dogodilo Korniliju u Ćesariji uskoro su došle do vođa hrišćanske zajednice u Jerusalimu, i oni su zatražili od Petra da im kaže šta se dogodilo. Bili su uvređeni onim što je Petar učinio, jer prema njihovom jevrejskom razumevanju Mojsijevog zakona vernim Jevrejima nije bilo dozvoljeno da jedu sa neznabošcima (Dela 11,3).

`Pročitajte tekst iz Dela 11,4-18. Kako je Petar objasnio delovanje Svetog Duha i Njegovo vođstvo u ovom događaju? Šta je posebno naglasio prepričavajući ovaj događaj?`

Iako su pojedinci postavili pitanje o ispravnosti Petrovih postupaka i njegove odluke da krsti neznabošce, dovoljan broj svedoka (Dela 11,12) potvrdio je da je Sveti Duh zaista delovao isto kao i na dan Pedesetnice. Vođstvo i usmeravanje Svetog Duha u ovom slučaju je nepobitno, a dar prihvaćen. »A kad čuše ovo, umukoše, i hvaljahu Boga govoreći: Dakle, i neznabošcima Bog dade pokajanje za život.« (Dela 11,18)

`Pročitajte tekst iz Dela 11,19-24. Šta se sledeće dogodilo u životu Rane crkve?`

Možda su pojedini ljudi iz Jerusalima pomislili da je ono što se dogodilo sa Kornilijem i njegovim domom izuzetak i da se takvo iskustvo neće ponoviti. Međutim, namera Svetog Duha bila je drugačija. Kada su se Isusovi učenici rasejali izvan Jerusalima i Judeje, zbog progonstva koje je usledilo posle Stefanove smrti (Dela 8,1), i otišli u Samariju, Fenikiju, Kipar i Antiohiju, sve više neznabožaca je prihvatalo Isusa za svog Spasitelja. Isus je upravo to predvideo (Dela 1,8). Ma koliko priključivanje neznabožaca bilo lepo, ako se stavimo na mesto ranih vernika iz jevrejstva, nije teško uvideti da nisu bili sigurni kako treba da se ponašaju.

`Kako mi držanjem uskogrudih gledišta Crkve i naše poruke, možemo osujetiti svoje svedočenje?`