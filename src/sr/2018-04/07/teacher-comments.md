---
title:  Pouka za učitelje
date:   16/11/2018
---

### Sažeti pregled pouke

**Ključni tekst:** Dela 11,17.

**Učenici će:**

**Saznati:** Objasniće načela koja je Rana crkva koristila da reši unutrašnje sukobe.

**Osetiti:** Shvatiće da unutrašnji sukobi potkopavaju jedinstvo i svedočenje Crkve.

**Činiti:** Tražiće vođstvo Svetog Duha i Pisma kada dođe do rasprave.

### Smernice za proučavanje

**Saznati:** Načela za rešavanje sukoba

A. Šta je bilo u osnovi sukoba sa kojima se suočila Rana crkva?

B. Kakva načela rešavanja sukoba uočavamo u svim raspravama o kojima proučavamo u ovoj lekciji? Postoje li načela koja su jedinstvena za pojedine primere? Objasnite.

C. Koji činioci su doprineli uspehu apostola u njihovim pokušajima da reše sukob?

**Osetiti:** Štititi svedočanstvo Crkve

A. Često se crkveni sukobi zanemaruju dug vremenski period. Zašto je važno brzo rešavati crkvene sukobe?

B. Šta u svakom primeru sukoba ukazuje da su jedinstvo i svedočenje Crkve bili ugroženi?

**Činiti:** Vođstvo Svetog Duha

A. Kako možemo biti sigurni u vođstvo Svetog Duha dok danas pokušavamo da rešimo konflikte?

B. Kako možemo sprečiti da naše sklonosti stanu na put vođstvu Svetog Duha?

**Zaključak:** Sukobe vezane sa odnose i teološka pitanja, sa kojima se suočila Rana crkva, crkvene vođe brzo su rešile pokoravajući se učenjima apostola i prepoznajući vođstvo Svetog Duha.

### Program proučavanja

##### 1. Korak – motivišite

**Naglasite tekst:** Dela 15,1-22.

**Ključno načelo duhovnog rasta:** Iako je sukobe najbolje izbeći, naša reakcija na sukobe u Crkvi pruža priliku vernicima da prepoznaju vođstvo Svetog Duha i da rastu zajedno.

**Samo za učitelje:** Sukob i teološko neslaganje stalna su odlika Hrišćanske crkve kroz istoriju. Međutim, pregled istorije ukazuje da pozitivni rezultati mogu proisteći iz situacija koje unose razdor. Dok razmatrate sledeći izveštaj, pomozite učenicima da prepoznaju da do rasta dolazi kada neslaganje podstakne Crkvu na proučavanje Svetog pisma.

**Uvodni razgovor:** Markion je bio hrišćanin iz drugog veka koji je zbog svojih verovanja o Bogu došao u neposredan sukob sa Crkvom. On je razdvojio Isusa i Njegovog Oca iz Starog zaveta jer nije mogao da pomiri Boga pravde sa Bogom ljubavi. Takođe, poricao je da je Hristos bio čovek i tvrdio da nije patio na krstu. Koristeći svoja verovanja o Bogu kao osnovu za ispravnu doktrinu, sastavio je zbirku spisa koje je smatrao nadahnjujućim i korisnim za hrišćanina. Jevrejsko pismo nije smatrao korisnim, tako da je svoj kanon sastavio od izabranih Pavlovih poslanica i Jevanđelja po Luki. Kao odgovor na Markionovu teologiju, crkveni skolari upotrebili su jevrejsko Pismo i spise apostola da objasne Božji karakter i Njegovu prirodu, posebno pokazujući da Bog može biti i pravedan i pun ljubavi. Markionova teologija takođe je pomogla Crkvi da uvidi da je hrišćanima i dalje potrebno jevrejsko Pismo i da treba da utvrde koji su hrišćanski spisi nadahnuti i koje treba smatrati Pismom.

**Za razgovor:**

Izveštaj o Markionu pokazuje da sukobi, čak i jeresi, mogu da pruže Crkvi priliku da proučava i razjasni svoja verovanja. Kako je Hrišćanska adventistička crkva izrasla kao rezultat sukoba i teoloških neslaganja? Možete li da se setite sukoba u okviru kojih Crkva nije pronašla način da uzraste? Šta mislite zašto su pojedini događaji doveli do rasta, dok su drugi podelili Crkvu?

##### 2. Korak – istražite

**Samo za učitelje:** Dok proučavate izveštaje o sukobu u Delima apostolskim, pomozite razredu da shvati zašto su apostoli bili uspešni u rešavanju sukoba. Usredsredite se prvenstveno na ulogu Svetog Duha i to kako možemo prevazići svoje sklonosti.

**Biblijski komentar**

*1. Traženje rešenja*

(Podsetite se u razredu sledećih tekstova: Dela 6,1-6; Dela 11,1-18; Dela 15,1-22)

Može nas iznenaditi to što je sukob izbio toliko brzo nakon osnivanja Hrišćanske crkve, ali činjenica je da tamo gde su ljudi postoji mogućnost za pojavu sukoba. Sukobi u Ranoj crkvi obuhvatali su i teološke dileme i pitanja međusobnih odnosa nastalih zbog različitog porekla onih koji su prihvatili Hrista. Apostoli nisu zanemarili sukobe u svojoj sredini. Počeli su da ih rešavaju kako ništa ne bi osujetilo misiju Crkve. Nekoliko važnih načela možemo zapaziti u njihovom pristupu sukobu.

1. O problemima se otvoreno govorilo. Veoma često sukobi se zanemaruju u nadi da će sami od sebe nestati. Treba priznati da sukobi postoje i brzo ih rešavati.

2. Jedan čovek ili više ljudi bilo je određeno da potraže rešenje problema. Izabrani pojedinci uživali su ugled i poverenje zajednice.  

3. Bili su saslušani izveštaji i mišljenja obe strane.

4. Pismo je uzeto u obzir. Na primer, na Jerusalimskom saboru, vođe su razmatrale i Mojsijev zakon, koji je govorio o obrezanju, i spise proroka, koji su prorekli da će biti vernika iz neznaboštva.

5. Bili su prikazani dokazi Božjeg vođstva i za njim se težilo.

Konačno, odluka je bila saopštena uz obrazloženje zašto je doneta. Kada to nisu mogle činiti vođe koje su donele odluku, pojedinci kojima je Crkva ukazivala poverenje prenosili su poruku. Postupajući na ovakav način, bile su izbegnute velike podele, a pokazana je transparentnost i odgovornost.    

**Razmislite o ovome:**

Mogu li se sva ova načela primeniti u 21. veku? Objasnite. Koja od prethodnih načela izazivaju najveće poteškoće u pokušaju da se sukob reši? Zašto mislite da načelo koje ste izdvojili izaziva najveće probleme?


*2. Slediti vođstvo Svetog Duha*

(Podsetite se u razredu sledećeg teksta: Dela 11,12-17)

Sveti Duh ima istaknutu ulogu u izveštaju o Petru i Korniliju i saboru u Jerusalimu. Petar je bio svestan da Bog priprema put za njegov susret za Kornilijem. On beleži: „A Duh mi reče da idem s njima ne premišljajući ništa“ (Dela 11,12), a nakon što je Sveti Duh vidljivo bio izliven na neznabošce, Petar je zaključio: „Kad im, dakle, Bog dade jednak dar kao i nama koji vjerujemo Gospoda svojega Isusa Hrista, ko bijah ja da bih mogao zabraniti Bogu?“ (Dela 11,17) Iako je vidljivo ispoljavanje sile Svetog Duha pružilo nepobitan dokaz Božjeg vođstva, Petar je već prepoznao da ga Bog vodi Korniliju. Slično tome, na saboru u Jerusalimu, Jakov je prepoznao da se Božja ruka umešala da pokaže da odobrava prisustvo vernika iz neznaboštva. Apostoli su čvrsto bili uvereni da ih je Sveti Duh vodio u istini, kao što je Isus obećao pre svoje smrti (Jovan 16,13.14).

**Razmislite o ovome:**

Kako je Petar znao da ga Duh vodi pre nego što je video vidljivu potvrdu delovanja Duha? Apostol je bez oklevanja sledio vođstvo Duha. Kako vi reagujete kada verujete da vas Bog vodi da učinite nešto?

*3. Promena shvatanja*

(Podsetite se u razredu sledećih tekstova: Dela 15,1.2.13-20; Dela 11,18)

Slediti vođstvo Duha nije uvek lako. Rizikujemo da odustanemo od svojih dragih ideja, da priznamo da smo pogrešili, da prilagodimo svoj život Božjim planovima. Ovo prilagođavanje naročito je teško u konfliktnim situacijama, zato što osećamo potrebu da sačuvamo svoj obraz. U Delima apostolskim, vernici iz jevrejstva morali su da se odreknu čvrsto uvreženih verovanja o obrezanju i neznabošcima što se ticalo same suštine njihovog identiteta. Protivljenje je bilo očekivano; pa ipak Luka beleži da su vernici, kada su čuli ceo izveštaj o tome kako se Sveti Duh izlio na neznabošce, shvatili da je zaista Bog sve to vodio (Dela 11,18). Vidljivo Božje prihvatanje neznabožaca pomoglo je da se olakša promena u crkvenoj praksi.

**Razmislite o ovome:** Zašto je grupa na putu u Jerusalim u 15. poglavlju Dela apostolskih odvojila vreme da stanovnicima Fenikije i Samarije ispriča o obraćenju neznabožaca? Šta mislite zašto je Petar povezao odgovor sa idejom da je Bog izabrao neznabošce? Da li su postojali još neki činioci osim vidljivog prisustva Svetog Duha koji su pomogli Ranoj crkvi da prihvati činjenicu da vernici nisu morali da postanu Jevreji pre nego što postanu hrišćani?

##### 3. Korak – primenite

**Samo za učitelje:** Iako se ova lekcija bavila crkvenim, a ne ličnim sukobima, vernici su neizbežno bili pod uticajem raširenih sukoba u Crkvi. Ovaj odeljak usredsređuje se na to kako su vernici reagovali kada su se našli usred sukoba. Podstaknite vernike da lično ispitaju svoje kulturološke sklonosti i traže Božju volju kada dođe do neslaganja.

**Za primenu:**

1. Kako vi obično reagujete na sukobe oko sebe? Da li se pridružujete raspravi ili činite sve da izbegenete sukob? Kako treba da reagujete kada sukob izbije u Crkvi?

2. Kako možemo utvrditi Božju volju usred neslaganja?

3. Način na koji su rani hrišćani shvatali svoje jevrejsko nasleđe smetalo je njihovom razumevanju da neznabošci mogu biti deo Crkve. Kako naša kultura može sprečiti prepoznavanje Božjeg vođstva ili kako može uticati na naše tumačenje Pisma? Molite se da vam Bog pomogne da prepoznate neke od svojih sklonosti koje predstavljaju prepreku u tumačenju Pisma.

##### 4. KORAK - BUDITE KREATIVNI

**Samo za učitelje:**: Odeljak sa aktivnostima sadrži opcije za širenje ključnih ideja iz lekcije. Svaka aktivnost je osmišljena da ukaže na važnost prepoznavanja Božjeg vođstva u Crkvi.

**Aktivnosti:**

1. Povedite razgovor sa mladima u Crkvi ili pripremite prezentaciju o tome kako hrišćanin može da prepozna Božje vođstvo u svom životu i Crkvi.

2. Izvedite kao razred improvizovani skeč u kome ćete pokazati da ste shvatili kako je Rana crkva rešavala sukobe.