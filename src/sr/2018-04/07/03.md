---
title:  Obraćenje neznabožaca
date:   12/11/2018
---

Obraćenje neznabožaca i prihvatanje Jevanđelja Isusa Hrista u Delima apostolskim postavlja pozornicu za najveći sukob u životu Rane crkve, sukob koji će zapretiti da ugrozi njeno postojanje i misiju.

`Pročitajte tekst iz Dela 10,1-23. Šta u ovom tekstu nagoveštava da je Sveti Duh delovao na srca mnogih ljudi pripremajući put da neznabošci prime Jevanđelje?`

Petar je sigurno smatrao viđenje veoma neobičnim. Bio je zaprepašćen njime jer, kao verni Jevrejin, nikada nije okusio nečistu hranu, kako je zakon i zahtevao (vidi: 3. Mojsijeva 11; Jezekilj 4,14; Danilo 1,8). Međutim, cilj ovog viđenja nije bio da ukaže na način ishrane, već na prepreke između Jevreja i neznabožaca, koje su sprečavale širenje Jevanđelja. One su u najmanju ruku bile raširene u starom svetu kao što su i danas.

U prvim decenijama hrišćansku zajednicu uglavnom su činili Jevreji koji su prihvatili Isusa kao obećanog Mesiju iz starozavetnih proročanstava. Ovi prvi vernici bili su verni Jevreji koji su poštovali Zakon onako kako su učeni. Nisu smatrali da je Jevanđelje Isusa Hrista izbrisalo ili ukinulo starozavetne propise (vidi: Matej 5,17-20).

`Pročitajte tekst iz Dela 10,28.29.34.35. Kako je Petar shvatio značenje viđenja koje je primio u Jopi? Šta ga je navelo na ovakvo tumačenje?`

U Delima apostolskim zapažamo da je Sveti Duh pripremao put da neznabošci budu primljeni u hrišćansku zajednicu. Mogli su joj se pridružiti, a da pre toga nisu morali pristupiti obrezanju i prvo postati Jevreji. Izlivanje Svetog Duha na Kornilija i članove njegove porodice, što su Isusovi učenici doživeli na dan Pedesetnice (Dela 10,44-47), uverilo je Petra i njegove prijatelje da je to zaista Božja volja. Ako se Sveti Duh može izliti na neznabošce na isti način kao i na Jevreje, onda je očigledno da obrezanje nije bilo preduslov da neko poveruje u Isusa kao Mesiju. Ovaj zaključak utabao je stazu za glavni teološki sukob među ranim hrišćanima.