---
title:  Teško rešenje
date:   15/11/2018
---

Crkvi iz Antiohije bilo je potrebno da stekne određeni nivo poverenja da bi poslala predstavnike u Jerusalim i potražila najbolje rešenje za međusobni sukob. Međutim, posle višečasovne rasprave između apostola i starešina, Jakov, Isusov brat, vođa skupa, izneo je svoj sud o tome šta treba učiniti (Dela 15,13-20). Na Saboru je odlučeno da neznabošci ne moraju da se obrate u jevrejstvo, i poštuju sve vidove ceremonijalnih zakona, uključujući i obrezanje, da bi postali hrišćani.

`Pročitajte sledeće tekstove: Amos 9,11.12; Jeremija 12,14-16. Šta su ovi starozavetni proroci prorekli o susednim narodima oko Izrailja? `

U Jakovljevom navodu teksta iz 9. poglavlja Knjige proroka Amosa zapažamo da su i starozavetni proroci govorili o spasenju drugih naroda. Božja namera je sve vreme bila da preko svedočenja i iskustava izrailjskog naroda spase čitav svet. U stvari, Božji poziv upućen Avramu obuhvatao je blagoslov za sve narode, koji je trebalo da prime preko njega i njegovih potomaka (1. Mojsijeva 12,1-3). Vođstvo Svetog Duha; Petrova, Varnavina i Pavlova služba među neznabošcima; i obraćenje mnogih neznabožaca bili su dokazi koji se nisu mogli zanemariti. Ova svedočanstva pomogla su vođama hrišćanske zajednice u Jerusalimu da shvate da se sada ispunjavaju mnoga starozavetna proročanstva. Zapravo, Bog je već dao zakone u vezi sa boravkom neznabožaca u Izrailju i zabrane koje treba primeniti u njihovom slučaju (3. Mojsijeva 17; 18) Jakov se, takođe, pozvao na te zakone u svojoj odluci (Dela 15,29). Svima je postalo jasno da Bog poziva neznabošce da se pridruže Njegovom narodu i prime spasenje u Isusu. Vođstvo Svetog Duha pružilo im je dublje razumevanje Pisma i otkrilo im važne istine koje ranije nisu uočili.

U tekstu Dela 15,30-35. zabeležen je odgovor vernika iz Antiohije na odluku donetu u Jerusalimu: »Obradovaše se utjesi.« (Dela 15,31)

U ovim tekstovima u Delima apostolskim vidimo snažan primer kako je Rana crkva pokoravanjem Božjoj reči, u atmosferi ljubavi, jedinstva i poverenja, pod vođstvom Svetog Duha, sprečila izbijanje velike krize kad je jedinstvo u pitanju.

`Kako nas ovaj izveštaj uči o tome koliko je važno ne samo da saslušamo šta drugi govore, već i da razmislimo da li su možda u pravu, čak i kada ono što kažu nije uvek ono što želimo da čujemo? `