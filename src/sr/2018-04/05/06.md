---
title:  Sećajte se siromašnih
date:   01/11/2018
---

Deljenje sredstava često je bio vidljivi izraz jedinstva u Ranoj crkvi. Velikodušnost opisana u prvim poglavljima Dela apostolskih nastavlja se dalje Pavlovim pozivom upućenim crkvama koje je osnovao u Makedoniji i Ahaji da pomognu siromašnima u Jerusalimu (vidi: Dela 11,27-30; Galatima 2,10; Rimljanima 15,26; 1. Korinćanima 16,1-4). Taj dar postaje vidljivi pokazatelj činjenice da se crkve, koje se uglavnom sastoje od vernika iz neznaboštva, brinu o braći i sestrama jevrejskog porekla u Jerusalimu. Uprkos kulturološkim i etničkim razlikama, oni čine jedno telo u Hristu i zajedno neguju isto Jevanđelje. Ovo pomaganje nevoljnima ne samo da otkriva jedinstvo koje je već postojalo u Crkvi, već ga i jača.

`Pročitajte tekst iz 2. Korinćanima 9,8-15. Šta će prema Pavlovim rečima biti rezultat velikodušnosti koju je pokazala crkva iz Korinta?`

Iskustvo jedinstva u Ranoj crkvi pokazuje šta i danas može da se ostvari. Međutim, jedinstvo se nije dogodilo bez voljne posvećenosti svih vernika. Vođe rane zajednice smatrale su svojom službom da neguju jedinstvo u Hristu. Kao što ljubav između muža, žene i dece predstavlja posvećenost koja se svakodnevno mora negovati, tako je i sa jedinstvom među vernicima. Jedinstvo koje imamo u Hristu na brojne načine se podstiče i postaje vidljivo.

Očigledni činioci koji su podsticali ovo jedinstvo u Ranoj crkvi bili su molitva, bogosluženje, zajedništvo, zajednička vizija i proučavanje Božje reči. Ne samo da su shvatili da je njihova misija da propovedaju Jevanđelje svim narodima, već i da imaju odgovornost da pokažu međusobnu ljubav i brigu. Njihovo jedinstvo ispoljavalo se u njihovoj velikodušnosti i međusobnoj podršci unutar lokalnih zajednica, i šire, između crkvenih zajednica, iako su ih razdvajale velike udaljenosti.

»Njihova darežljivost svedočila je da Gospodnju blagodat nisu uzalud primili. Šta je moglo da pokrene vernike na takvu darežljivost osim posvećenja Duhom? U očima vernika i nevrnika to je zaista bilo čudo božanske blagodati.« (Elen Vajt, Apostolska crkva – Hristovim tragom, str. 344. original)

`Na koje načine ste vi i vaša crkva iskusili prednosti velikodušnosti prema drugima? Odnosno, kakvi blagoslovi bivaju izliveni na one koji daju drugima? `