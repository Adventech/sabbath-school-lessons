---
title:  Velikodušnost i pohlepa
date:   31/10/2018
---

Prema Lukinim rečima jedna od prirodnih posledica zajedništva koje su Isusovi sledbenici doživeli posle Pedesetnice bila je njihova međusobna podrška. »A svi koji vjerovaše bijahu zajedno, i imahu sve zajedno. I tečevinu i imanje prodavahu i razdavahu svima kao što ko trebaše.« (Dela 2,44.45)

Deljenje zajedničkih dobara nije bio zahtev zajednice, već dobrovoljno delo njihove međusobne ljubavi u zajedništvu koje su doživeli. To je, takođe, bio stvaran izraz njihovog jedinsta. Ova međusobna podrška trajala je određeno vreme, a više pojedinosti o tome saznajemo iz 4. i 5. poglavlja Dela apostolskih. Ovu temu takođe pronalazimo i na drugim mestima u Novom zavetu, kao što ćemo kasnije videti.

U ovom okviru Varnava je spomenut prvi put. Čini se da je bio imućan čovek koji je posedovao zemlju. Kada je prodao svoju imovinu u korist zajednice, doneo je novac apostolima (Dela 4,36.37). Varnava je predstavljen kao primer koji treba slediti.

`Pročitajte sledeće tekstove: Dela 4,32-37; Dela 5,1-11. Uporedite Varnavino ponašanje i stavove sa ponašanjem Ananije i Sapfire. U čemu je ovaj par pogrešio?`

Pored greha koji su učinili lažući Svetog Duha, pokazali su i pohlepu i gramzivost. Možda nijedan greh ne može brže da uništi zajedništvo i bratsku ljubav nego sebičnost i pohlepa. Ako Varnava služi kao pozitivan primer duha zajedništva u Ranoj crkvi, Ananija i Sapfira su suprotnost tome. Luka je pošten i beleži izveštaj o manje plemenitim ljudima u zajednici.

Poslednja od deset zapovesti (2. Mojsijeva 20,1-17), koja govori o pohlepi, razlikuje se od ostalih. Dok ostale zapovesti ukazuju na dela koja vidljivo prestupaju Božju volju za ljudski rod, poslednja zapovest odnosi se na ono što je skriveno u srcu. Greh pohlepe ne predstavlja delo, već misaoni proces. Pohlepa, kao i njen pratilac sebičnost, nije vidljivi greh, već stanje grešne ljudske prirode. Postaje vidljiva samo kada se ispoljava u sebičnim delima, kao što smo videli u slučaju Ananije i Sapfire. U određenom smislu, poslednja zapovest otkriva koren zla ispoljen u delima koja osuđuju sve ostale zapovesti. Pohlepa je otvorila put sotoninom uticaju, koji ih je nagnao da slažu Boga, što je slično onome kada je Judina pohlepa nagnala njega da učini zlo delo.

`Na koje načine možemo iskoreniti pohlepu iz svog života? Zašto su hvala i zahvalnost na onome što imamo silna odbrana od ovog zla? `