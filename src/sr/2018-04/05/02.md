---
title:  Dani pripreme
date:   28/10/2018
---

U poslednjim časovima provedenim sa učenicima pre svoje smrti, Isus je obećao da ih neće ostaviti same. Drugi Utešitelj, Sveti Duh, biće poslat da ih prati u njihovoj službi. Sveti Duh će im pomoći da se sete mnogih pojedinosti o tome šta im je Isus rekao i šta je učinio (Jovan 14,26), i vodiće ih u otkrivanju istina (Jovan 16,13). Isus je na dan svog vaznesenja ponovio ovo obećanje. »Vi ćete se krstiti Duhom Svetijem ne dugo posle ovijeh dana... Nego ćete primiti silu kad siđe Duh Sveti na vas.« (Dela 1,5.8) Sila Svetog Duha osposobiće učenike da svedoče u Jerusalimu, Judeji, Samariji i do kraja Zemlje (Dela 1,8).

`Pročitajte tekst iz Dela 1,12-14. Šta su učenici radili u tom vremenskom razdoblju od deset dana?`

Ovih deset dana možemo smatrati razdobljem snažne duhovne pripreme, kada su učenici međusobno delili svoja sećanja o Isusu, Njegovim delima, učenjima i čudima. Bili su »jednako na molitvi i k moljenju«. (Dela 1,14)

»Dok su čekali ispunjenje obećanja, učenici su ponizili svoja srca u pravom pokajanju i priznavali svoje neverovanje. Kada su prizivali u sećanje, reči koje im je Hristos uputio pre svoje smrti, potpunije su shvatili njihovo značenje. Istine koje su bile potisnute iz njihovog sećanja sada su se vratile u njihove misli, i oni su ih ponavljali jedni drugima. Prigovarali su jedni drugima što su pogrešno razumeli Spasitelja. Kao u nekoj procesiji, prizor za prizorom iz Njegovog uzvišenog života, ređali su se pred njima. Dok su razmišljali o Njegovom čistom, svetom životu, osećali su da nikakav napor ne bi bio prevelik, nijedna žrtva preteška, kada bi svojim životom mogli posvedočiti o blagosti Hristovog karaktera. O, kada bi mogli još jednom da prožive protekle tri godine, mislili su, kako bi se drukčije ponašali! Kada bi samo mogli da još jednom vide svoga Učitelja, koliko bi se ozbiljnije trudili da Mu pokažu kako Ga duboko vole, i koliko im je iskreno žao što su Ga ikada ožalostili jednom rečju ili delom neverstva! Međutim, utehu im je pružala pomisao da im je sve oprošteno. Zato su odlučili da će, koliko god im to bude moguće, nadoknaditi svoje neverovanje time što će Ga hrabro priznati pred svetom... Odbacivši svaku neslogu, svaku želju za vlašću, povezivali su se vezama hrišćanskog zajedništva.« (Elen Vajt, Apostolska crkva – Hristovim tragom, str. 36.37. original)

`Šta biste želeli da ponovo učinite kada je reč o vašoj veri? Šta možete naučiti od svog kajanja iz prošlosti što vam može pomoći da imate bolju budućnost? `