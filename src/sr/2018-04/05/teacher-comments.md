---
title:  Pouka za učitelje
date:   02/11/2018
---

### Sažeti pregled pouke

**Ključni tekst:** Dela 2,42-47.

**Učenici će:**

**Saznati:** Shvatiće da se jedinstvo gradi kroz zajedničko duhovno putovanje silom Svetoga Duha.

**Osetiti:** Ceniće povezanost između posvećenja Bogu i ljubavi prema drugima.

**Činiti:** Posvetiće se sve većem zajedništvu između članova crkve.

### Smernice za proučavanje

**Saznati:** Zajedničko duhovno iskustvo podupire jedinstvo

A. Koja su verovanja, običaje i vrednosti, iz 2. poglavlja Dela apostolskih, pripadnici Rane crkve smatrali važnima?

B. Zašto je bilo važno da se vernici sastaju i u Hramu i u svojim domovima?

C. Kakvu posebnu ulogu je Sveti Duh imao u novoj zajednici?

**Osetiti:** Posvećenost Bogu utiče na druge

A. Pogledajte listu aktivnosti u tekstu Dela 2,42-47. Da li neka aktivnost izgleda važnije od druge? Zašto da i zašto ne?

B. Kako posvećenost Bogu vodi do menjanja stavova prema drugim ljudima?

C. Kako ste doživeli ovu promenu stava u svom životu?

**Činiti:** Napraviti put zajedništvu

A. Kako se hrišćansko zajedništvo razlikuje od druženja sa prijateljima?

B. Kakve prepreke sprečavaju savremene vernike da u potpunosti iskuse dobrobiti zajedništva jednog sa drugim?

C. Kakve korake možete preduzeti da unapredite zajedništvo u svom subotnoškolskom razredu i u celoj crkvenoj porodici?

**Zaključak:** Rana crkva je zahvaljujući sili Svetog Duha postala svedok jedinstva, izražavanja ljubavi i velikodušnosti jer su vernici provodili vreme zajedno, pokazujući ljubav i posvećenost Bogu.

### Program proučavanja

##### 1. Korak – motivišite

**Naglasite tekst:** Dela 2,42-47.

**Ključno načelo duhovnog rasta:** Dok zajedno učestvujemo u bogosluženju i zajedništvu, Sveti Duh deluje na nas i menja naš stav u stav ljubavi jednih prema drugima. Ova promena odaje slavu Bogu.

**Samo za učitelje:** Postoje mnogostruke dobrobiti zajedništva opisanog u 2. poglavlju Dela apostolskih. Najvažniji činilac naglašen ovim izveštajem je da nam zajednički rad i isti cilj pomažu da zaboravimo pojedinosti koje nas dele, menjajući tako način na koji posmatramo jedni druge.

**Uvodni razgovor:**:

U prvoj polovini 19. veka, na severnoameričkom kontinentu, hrišćanske crkve doživele su versko probuđenje koje se obično naziva Drugo veliko buđenje. Iako je upamćeno po preteranim izlivima emocionalnosti, ovo probuđenje dovelo je do drugih važnih posledica. Osvedočeni ne samo u svoje grehe, već i u zlo oko sebe, hrišćani su započeli reformu društva. Hiljade hrišćana pridružilo se dobrovoljnim društvima koja su imala posebne ciljeve, kao što su smanjenje konzumiranja alkohola ili smanjenje siromaštva. Mnoga društva bila su prilično uspešna u postizanju svojih ciljeva. Međutim, dogodilo se nešto što niko nije očekivao. Hrišćani iz različitih verskih zajednica, koji su obično dolazili u sukob oko doktrine ili su jednostavno ignorisali jedni druge, shvatili su da ih je zajednički rad na projektu i ostvarivanje istog cilja podstaklo da uživaju u međusobnom društvu i gaje želju da zajedno slave Boga. Poput Crkve u Delima apostolskim, hrišćani uključeni u rad dobrotvornih društava uvideli su da se međusoban sklad razvija kada provode vreme u bliskim odnosima sa ljudima istih pobuda.

**Za razgovor:**:

Setite se drugih primera kada je blizak zajednički rad sa istim ciljem ili pobudama neočekivano uneo sklad među ljude. Koja glavna motivacija je ujedinila Ranu crkvu? Koliko često se setite motivacije koja vas je sjedinila sa ostalim hrišćanima?

##### 2. Korak – istražite

**Samo za učitelje:** Razgovori o tekstu Dela 2,42-47. često se svode na navedene oblike ponašanja koje je Rana crkva praktikovala. Dok istražujete ove stihove, pokušajte da usmerite pažnju na stavove, vrednosti i odnose. Razmotrite šta je podstaklo takvo ponašanje.

**Biblijski komentar**

Drugo poglavlje Dela apostolskih pruža nam uvid u život prve hrišćanske zajednice. Bila je to zajednica koja je iskusila silu Svetoga Duha i bila uverena u važnost evanđeoske poruke. Bila je to, takođe, zajednica koja je pokazivala Božju ljubav na praktičan način kroz duboko jedinstvo u Duhu, koje se neprestano naglašava u prvim poglavljima Dela apostolskih. Takvo jedinstvo nije slučajno nastalo.

*1. Definicija posvećenosti*

(Podsetite se u razredu sledećeg teksta: Dela 2)

Za prve Isusove sledbenike rečeno je da su neprestano bili posvećeni apostolskoj nauci i zajedništvu. Kada ste posvećeni nečemu znači i da ste verni tome. Vernost zahteva svesrdnu pažnju, što znači da do posvećenosti ne može doći bez značajnog stepena predanosti i discipline. Prema tome, posvećenost se nikome ne može narediti ili nametnuti. Prava posvećenost proističe iz ličnih stavova i prioriteta. To je odgovor srca.

**Razmislite o ovome:**

Kako biste opisali posvećenost? Kakav oblik posvećenost poprima u 21. veku? Da li su svi oblici posvećenosti zdravi? Zašto jesu i zašto nisu?

*2. Posvećenost Bogu*

(Podsetite se u razredu sledećih tekstova: Dela 1,12-14; Dela 2,42-47)

Bog je bio glavni predmet posvećenosti Rane crkve. To zapažamo u njihovom posvećenom držanju apostolovih učenja, molitvi i slavljenju Boga. Predanost je pripravila put za izlivanje Svetog Duha na dan Pedesetnice (Dela 1,12-14). Posvećenost Bogu je na ovaj način prethodila promeni odnosa hrišćana prema drugim ljudima. Kada su vernici prihvatili Hrista i posvetili sebe Njemu, stavili su se u položaj u kome je Sveti Duh mogao delovati i preobraziti njihov život. Luka pažljivo naglašava da nije samo jedno ili dvoje vernika u izolaciji bilo svesrdno predano Hristu. Svi oni koji su iskusili Božju silu bili su zajedno i delili su istu odanost. Međutim, ne treba da zaboravimo da su odnosi sa drugima protkani ljubavlju i unutar i izvan zajednice takođe bili dela posvećenosti Bogu. Kada odgovorimo na Božju blagodat na vidljiv način, ukazujemo Mu čast.

**Razmislite o ovome:** Šta je bila glavna motivacija ranih hrišćana da budu posvećeni Bogu? Kako potpuna posvećenost Bogu može da izgleda u 21. veku? Da li je moguće ugledati se na Ranu crkvu?

*3. Posvećenost zajedništvu*

(Podsetite se u razredu sledećeg teksta: Dela 2,42-44)

Reč „zajedništvo“ prevedena je od grčke reči koinōnia. Izvedena je iz grčkog korena koinos, što znači „zajednički“, „deljeni“ ili „međusobni“. On se, dakle, odnosi na ono što je bilo zajedničko ljudima. Reč koinōnia često se koristila u grčkoj književnosti da opiše bliskost, posvećenost i međusobne veze bračnog odnosa. Obuhvata ideju bliske povezanosti u okviru koje postoji međusobno deljenje, kao i ideju dobre volje koja se ispoljava u deljenju sa drugima. U 2. poglavlju Dela apostolskih, zajedništvo je izraženo u vidu zajedničkog vremena, zajedničkih aktivnosti, zajedničke misije i zajedničke svojine. Međutim, vernici su međusobno delili šta su imali samo zbog zajedničkog temelja, odnosno, zajedničkog odnosa sa Hristom. Iako je lako navesti aktivnosti Rane crkve koje su bile manifestacija zajedništva, zajedništvo u Novom zavetu prvenstveno se tiče odnosa, ne aktivnosti. Vernici su negovali međusoban odnos i zajednički život upravo zato što su imali zajednicu sa Hristom. Odnos između vernika bio je blizak. Ova bliskost bila je zapažena u Ranoj crkvi putem neuobičajenog čina deljenja obroka sa ostalim vernicima, bez obzira na društveno-ekonomski status ili etničko poreklo.

**Razmislite o ovome:**

Koje ključne reči u tekstu Dela 2,42-47. otkrivaju više o prirodi zajedništva u Ranoj crkvi? Zašto Luka naglašava ideju radosti i zahvalnosti u ovom tekstu?

*4. Rezultati posvećenja*

(Podsetite se u razredu sledećih tekstova: Dela 2,45-47; Dela 4,32-37)

Kada su se vernici posvetili Bogu i zajedništvu, nisu samo prepoznali svoju zajedničku povezanost sa Hristom, već su postali svesniji potreba ljudi u svom okruženju. Odgovorili su pomažući na svaki mogući način, čak i prodavanjem svojih imanja i deljenjem svoje imovine. Grčka konstrukcija u 44. i 45 stihu, sa ponovljenom upotrebom imperfekta, ukazuje da u pitanju nije bio samo usamljen slučaj, već redovna i stalna praksa u zajednici. Bio je to odgovor koji je proistekao iz ljubavi prema Bogu i jednih prema drugima. Međutim, ova svest o potrebama bližnjih nije bila jedina posledica posvećenja ranih vernika. Luka takođe naglašava njihovu radost, izraženu u zahvalnosti i hvali Bogu, i činjenici da su drugi ljudi bili privučeni ovoj zdravoj i živoj hrišćanskoj zajednici.

**Razmislite o ovome:**

Koje druge pozitivne rezultate možete očekivati u zajednici potpuno posvećenoj Bogu? Ako je davanje bilo dobrovoljni čin vernika crkvene zajednice, zašto su Ananija i Sapfira izgubili život?

##### 3. KORAK  -  PRIMENITE

**Samo za učitelje:**: Ovaj odeljak treba da pomogne učenicima da otkriju pobude svog sadašnjeg ponašanja i posvećenja, a zatim da ih ohrabri da razmotre kako se mogu naći u položaju u kome Sveti Duh može promeniti njihove stavove.

**Za razmišljanje:**

1. Kakvim stvarima ili ljudima ste posvećeni? Šta predstavlja osnovu vaše posvećenosti njima? Da li doprinose misiji Crkve? Da li treba ponovo da razmislite o predmetu svoje posvećenosti?

2. Na koje načine izražavate radost i zahvalnost za blagodat koju ste doživeli u Hristu?

**Za primenu:**

1. Na kakve konkretne načine možete provesti više vremena u zajedničkom rastu sa drugim hrišćanima na bogosluženju i u zajedništvu?

2. Šta vas sprečava da uspostavite blisku zajednicu sa Hristom na svom putovanju? Kako možete ukloniti te prepreke?

##### 4. Korak – budite kreativni

**Samo za učitelje:** Sledeće aktivnosti osmišljene su da pomognu članovima razreda da odgovore na izazov Svetog Duha da obnove svoju posvećenost Bogu i zajedništvo. Takođe, nude praktične korake za unapređenje zajedništva među vernicima.

**Individualna aktivnost:**

Napišite pismo Bogu u kome ćete priznati koji predmeti i osobe su bili središte vaše posvećenosti, a zatim Ga zamolite da svoju posvećenost usmerite ka Njemu.

**Zajedničke aktivnosti:**

1. Napravite plan kako da vaš subotnoškolski razred produbi svoje međusobno zajedništvo, a da to ne bude u Subotu ujutru.

2. Isplanirajte zajedničku aktivnost sa ciljem da pomognete drugima ili da razvijete misiju Crkve. Zatim pozovite vernike da vam se pridruže, uključujući i one sa kojima možda imate napete odnose.