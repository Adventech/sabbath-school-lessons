---
title:  Od Vavilona do Pedesetnice
date:   29/10/2018
---

Dani duhovne pripreme, posle Isusovog vaznesenja, dostigli su vrhunac u događajima na dan Pedesetnice. U prvom stihu drugog poglavlja Dela apostolskih zabeleženo je da su tog dana, pre nego što se Sveti Duh izlio na njih, svi bili zajedno, »jednodušno«, na jednom mestu (Dela 2,1).

Pedesetnica je u Starom zavetu bila drugi od tri glavna praznika kome je svaki muškarac iz izrailjskog naroda trebalo da prisustvuje. Održavala se pedesetog dana (na grčkom pentekoste znači pedeseti dan) posle Pashe. U vreme ovog praznika Jevreji su kao dar zahvalnosti iznosili pred Boga prve rodove iz letnje žetve.

Do Isusovog vremena Pedesetnica je, takođe, najverovatnije obuhvatala i proslavljanje dobijanja Zakona na gori Sinaj (2. Mojsijeva 19,1). Prema tome, nepromenljivost i važnost Božjeg zakona uočavamo ovde kao sastavni deo hrišćanske poruke o Isusu, čija smrt nudi oproštenje za kršenje Božjeg zakona svima koji se pokaju. Ne čudi zato što se jedan od ključnih tekstova o poslednjim danima bavi i Zakonom i Jevanđeljem: »Ovdje je trpljenje svetijeh, koji drže zapovijesti Božije i vjeru Isusovu.« (Otkrivenje 14,12)

Takođe, kao i na gori Sinaj, kada je Mojsije primio Deset zapovesti (2. Mojsijeva 19,16-25; Jevrejima 12,18), brojni neverovatni događaji zbili su se na dan Pedesetnice. »I ujedanput postade huka s neba kao duvanje silnoga vjetra, i napuni svu kuću gdje sjeđahu; i pokazaše im se razdijeljeni jezici kao ognjeni; i sjede po jedan na svakoga od njih.« (Dela 2,2-4)

`Pročitajte tekst iz Dela 2,5-13. Zašto je značajan ovaj neverovatan događaj?`

Pedesetnica je trebalo da bude radostan praznik, praznik iskazivanja zahvalnosti Gospodu za obilne blagoslove. To je, možda, razlog što su učenike lažno optužili da su se napili (Dela 2,13-15). Božja sila naročito se otkrila u čudu govorenja i slušanja različitih jezika. Jevreji iz čitavog Rimskog carstva koji su došli u Jerusalim na praznik čuli su poruku o Isusu, Mesiji, na svom jeziku.

Pedesetnica je na jedinstveni način pomogla da se ponište posledice rasejavanja prvobitne ljudske porodice i osnivanja mnogobrojnih naroda u vreme građenja Vavilonske kule. Čudo blagodati započinje ponovno ujedinjavanje ljudske porodice. Jedinstvo Božje crkve na sveobuhvatnom nivou svedoči o prirodi Njegovog carstva i obnavljanju onoga što je izgubljeno u Vavilonu.