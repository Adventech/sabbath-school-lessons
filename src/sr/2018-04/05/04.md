---
title:  Jedinstvo i zajedništvo
date:   30/10/2018
---

Kao odgovor na Petrovu propoved i poziv na pokajanje i spasenje, oko tri hiljade ljudi odlučilo je da prihvati Isusa kao Mesiju i ispunjenje starozavetnog obećanja datog Izrailju. Bog je delovao u srcu svih ovih ljudi. Mnogi su čuli o Isusu negde daleko i možda su putovali u Jerusalim sa nadom da će Ga videti. Neki su možda videli Isusa i čuli Njegovu poruku o spasenju, ali nisu postali Njegovi sledbenici. Na dan Pedesetnice, Bog je na čudesan način delovao u životu učenika i upotrebio ih kao svedoke Isusovog vaskrsenja. Sada su znali da ljudi u Isusovo ime mogu primiti oproštenje greha (Dela 2,38).

`Pročitajte tekst iz Dela 2,42-47. Kakve aktivnosti su kao zajednica vernika obavljali ovi prvi Isusovi sledbenici? Šta je stvorilo ovo neverovatno jedinstvo i zajedništvo?`

Izuzetno je to što se ova zajednica novih vernika prvo posvetila učenju apostolske nauke. Biblijsko poučavanje je važno, jer omogućava duhovni rast novih vernika. Isus je dao nalog svojim učenicima da ih nauče »sve što sam vam zapovijedao«. (Matej 28,20) Ova nova zajednica provodila je vreme učeći od apostola o Isusu. Verovatno su saznali više o Isusovom životu i smrti; Njegovim učenjima, pričama, propovedima; Njegovim čudima. Sve je objašnjeno kao ispunjenje jevrejskog Pisma u spisima proroka.

Vreme su, takođe, provodili u molitvi i lomljenju hleba. Nejasno je da li se lomljenje hleba neposredno odnosi na Gospodnju večeru ili jednostavno na zajedničke obroke, kako se čini da tekst iz Dela 2,46. nagoveštava. Spominjanje zajedništva sigurno upućuje na to da je ova nova zajednica često i redovno provodila vreme u Hramu u Jerusalimu, koji je i dalje služio kao središte njihovog bogosluženja i molitve, kao i u privatnim domovima. Negovali su bliskost. Jeli su i zajedno se molili. Molitva je suštinski činilac zajednice vernih, veoma važan za duhovni rast. Nova zajednica održavala je i zajednička bogosluženja. Sve ove aktivnosti činili su, kako nam je rečeno, »jednako«.

Ovo postojano zajedništvo stvorilo je dobre odnose sa drugim ljudima u Jerusalimu. Za nove vernike zabeleženo je da su imali »milost u sviju ljudi«. (Dela 2,47) Nema sumnje da je delovanje Svetog Duha u njihovom životu ostavilo snažan utisak na ljude oko njih i da je poslužilo kao moćno svedočanstvo istini o Isusu kao Mesiji.

`Šta vaša mesna crkva može da nauči iz ovog primera o jedinstvu, zajedništvu i svedočenju?`