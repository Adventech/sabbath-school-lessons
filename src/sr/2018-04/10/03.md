---
title:  Od roba do sina
date:   03/12/2018
---

Dok je bio u zatočeništvu u Rimu, Pavle je upoznao odbeglog roba Onisima, koji je pobegao iz Kolose u Rim. Pavle je shvatio da lično poznaje Onisimovog gospodara. Poslanica Filimonu je Pavlova lična molba upućena prijatelju u cilju obnavaljanja odnosa sa odbeglim robom.

Pavlu su bili važni odnosi. Apostol je znao da narušeni odnosi štete duhovnom rastu i crkvenom jedinstvu. Pošto je Filimon bio crkveni starešina u Kolosi, ukoliko bi gajio gorčinu prema Onisimu, to bi se odrazilo na njegovo hrišćansko svedočenje i svedočenje Crkve nevernoj zajednici.

`Pročitajte Filimonu poslanicu. Kakva važna načela o obnovljenim odnosima pronalazimo u ovom tekstu? Ne zaboravite, ključna reč je načela.`

Na prvi pogled može nas iznenaditi to što Pavle nije snažnije govorio protiv zla ropstva. Međutim, Pavlova strategija bila je uspešnija, jer Jevanđelje ruši sve klasne razlike (Galatima 3,28; Kološanima 3,10.11). Apostol je poslao Onisima Filimonu, ne kao roba već kao svog sina u Isusu i Filimonovog »brata ljubaznoga« u Gospodu (Filimon 1,16).

Pavle je znao da odbegli robovi imaju neizvesnu budućnost. Mogli su biti lišeni slobode u svakom trenutku. Bili su osuđeni na bedan i siromašan život. Ali sada, kao Filimonov brat u Hristu i vredan radnik, Onisim je mogao imati bolju budućnost. U Filimonovom domu mogao je imati sigurnu hranu, smeštaj i posao. Obnavljanje narušenih odnosa dovelo je do velike promene u njegovom životu. Postao je »veran i ljubazan brat« i Pavlov saradnik u objavljivanju Jevanđelja (Kološanima 4,9). Pavle je bio toliko vatren i čvrst u svojoj želji da se pomire da je bio spreman da lično plati ukoliko se pojave bilo kakve novčane poteškoće zbog onoga što se dogodilo između dva vernika u Isusu.

`Na osnovu načela Jevanđelja koja ovde uočavamo, šta vam može pomoći da se izborite sa stresom, napetošću, i slomom u odnosima sa drugima? Kako ova načela mogu sprečiti narušavanje jedinstva u vašoj mesnoj crkvi?`