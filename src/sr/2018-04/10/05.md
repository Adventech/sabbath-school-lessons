---
title:  Oproštenje
date:   05/12/2018
---

Šta je oproštenje? Da li oproštenje opravdava ponašanje osobe koja nam je učinila nažao? Da li moj oproštaj zavisi od pokajanja prestupnika? Šta ako neko zbog koga sam uznemiren ne zaslužuje moj oproštaj?

`Kako nam sledeći tekstovi pomažu da shvatimo biblijsku prirodu oproštenja? Rimljanima 5,8-11; Luka 23,31-34; 2. Korinćanima 5,20.21; Efescima 4,26.`

Hristos je preduzeo prvi korak da nas pomiri sa Sobom. »Dobrota Božja« je ta koja nas »na pokajanje vodi«. (Rimljanima 2,4) U Hristu smo bili pomireni sa Bogom još dok smo bili grešnici. Naše pokajanje i priznanje nisu razlog pomirenja. Hristova smrt na krstu je to ostvarila; naše je da prihvatimo ono što je učinjeno za nas. Istina je da ne možemo primiti blagoslove oproštenja, dok ne priznamo svoje grehe. To ne znači da naše priznanje podstiče oproštenje u Božjem srcu. Oproštenje je u Njegovom srcu sve vreme. Priznanje nas osposobljava da ga primimo (1. Jovanova 1,9). Priznanje je izuzetno važno, ne zato što menja Božji stav prema nama, već zato što menja naš stav prema Njemu. Kada se prepustimo uticaju Svetog Duha, pokajemo se i priznamo svoje grehe, postajemo promenjeni.

Oproštenje je, takođe, veoma važno za naše duhovno dobro. Nespremnost da oprostimo osobi koja nam je učinila nešto nažao, čak i ako ne zaslužuje oproštenje, može više nas da povredi nego nju. Ako vas je neko povredio i bol se nakuplja u vama zato što niste oprostili, dozvoljavate toj osobi da vas još više povredi. Koliko često su takva osećanja i povređenost uzrok podela i napetosti u Crkvi. Nerešena povređenost između vernika u crkvi šteti jedinstvu Hristovog tela.

Oproštenje je oslobađanje druge osobe od naše osude, jer nas je Hristos oslobodio svoje osude. To ne opravdava ponašanje drugih prema nama. Možemo se pomiriti sa nekim ko nam je naneo nepravdu, zato što nas je Hristos pomirio sa Sobom, kada smo Njemu naneli nepravdu. Možemo da oprostimo zato što je nama oprošteno. Možemo da volimo zato što smo voljeni. Oproštaj je izbor. Možemo da odlučimo da oprostimo uprkos delima ili stavovima druge osobe. To je pravi Isusov duh.

`Kako nam usredsređivanje na oproštenje koje imamo u Hristu pomaže da naučimo da oprostimo drugima? Zašto je oproštenje važan vid našeg hrišćanskog iskustva? `