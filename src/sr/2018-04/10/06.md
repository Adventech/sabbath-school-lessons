---
title:  Obnavljanje i jedinstvo
date:   06/12/2018
---

`Pročitajte sledeći tekst: Matej 18,15-17. Kakva tri koraka nam Isus nudi u želji da nam pomogne da rešimo sukobe kada nam drugi vernik nanese nepravdu? Kako ove reči možemo primeniti u sadašnjim prilikama?`

Isusova želja prilikom davanja saveta u 18. poglavlju Jevanđelja po Mateju bila je da međuljudske sukobe u Crkvi zadrži unutar što manje grupe ljudi. Njegova namera je da dve umešane osobe same reše problem. Zato Isus kaže: »Ako li ti sagriješi brat tvoj, idi i pokaraj ga među sobom i njim samijem.« (Matej 18,15) Kako se broj osoba uključenih u sukob između dve osobe povećava, može doći do još većih rasprava, i u većoj meri moguće je uticati na zajedništvo drugih vernika. Ljudi se opredeljuju za određenu stranu, i povlače se borbene linije. Međutim, kada hrišćani nastoje da reše svoje razmirice sami, u duhu hrišćanske ljubavi i međusobnog razumevanja, stvara se atmosfera pomirenja. Takva atmosfera omogućava Svetom Duhu da radi sa njima, dok se trude da reše razmirice.

Ponekad su lični pozivi na rešenje sukoba bezuspešni. U tom slučaju Isus nas poziva da uzmemo jednog ili dva svedoka. Ovaj drugi korak u procesu pomirenja uvek mora da nastupi posle prvog koraka. Cilj je ujediniti ljude, a ne još više ih udaljiti. Jedna ili dve osobe koje se pridružuju povređenoj strani ne dolaze da dokažu svoje gledište ili da i oni ukoravaju. Dolaze u hrišćanskoj ljubavi i saosećanju kao savetnici ili učesnici u molitvi da bi dali svoj doprinos u mirenju dve sukobljene osobe.

Postoje prilike u kojima su svi pokušaji da se problem reši bezuspešni. U tom slučaju, Isus nas poučava da to pitanje iznesemo pred Crkvu. On sigurno ne govori o tome da prekinemo jutarnje subotno bogosluženje pitanjem o ličnom sukobu. Odgovarajuće mesto na kome se može izneti problem, ukoliko prva dva koraka nisu pomogla da se strane pomire, jeste crkveni odbor. Hristova želja je ponovno pomirenje, a ne da jednu stranu krivimo, a drugu opravdavamo.

»Nemoj dozvoliti da se odbojnost pretvori u zlobu. Nemoj dozvoliti rani da se zagnoji i pukne u otrovnim rečima, koje zagađuju misli onih koji ih slušaju. Nemoj dozvoliti ogorčenim mislima da nastave da ispunjavaju tvoj um i njegov. Idi svom bratu u poniznosti i iskrenosti, i razgovaraj s njim o problemu.« (Elen Vajt, Evanđeoski radnici, str. 499. original)