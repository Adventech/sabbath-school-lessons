---
title:  Pouka za učitelje
date:   07/12/2018
---

### Sažeti pregled pouke

**Ključni tekst:** Efescima 4,26.

**Učenici će:**

**Saznati:** Utvrdiće koje su lične osobine neophodne za održavanje i izlečenje odnosa.

**Osetiti:** Uvideće uticaj narušenih odnosa na duhovni rast i crkveno jedinstvo.

**Činiti:** Posvetiće se pružanju blagodati i praštanja u odnosima sa drugima.

### Smernice za proučavanje

**Saznati:** Neophodnost zdravih stavova

A. Šta iz izveštaja o Pavlu, Varnavi i Jovanu Marku saznajemo o važnosti stavova u zdravim odnosima?

B. Koji još biblijski izveštaji ukazuju na važna načela o zdravim odnosima?

C. Kako prema Pavlovom mišljenju duhovni darovi doprinose zdravim odnosima i jedinstvu u Crkvi?

**Osetiti:** Uticaj narušenih odnosa

A. Kakve poruke sukobi i neprijateljstvo između hrišćana šalju svetu koji sve to posmatra? Šta odražavaju o Božjoj prirodi i sili?

B. Kakav uticaj napeti odnosi imaju na vernike mesne crkve?

C. Na koje načine su narušeni ili napeti odnosi uticali na vaš duhovni rast?

**Činiti:** Birati blagodat i praštanje

A. Zašto je teško nuditi blagodat i praštanje ako nam se više puta nanosi nepravda?

B. Koji činioci nas mogu podstaći da odlučimo da stalno opraštamo drugima?

**Zaključak:** Jevanđelje prikazuje Božju obilnu blagodat i praštanje. On miri i leči narušene odnose između Sebe i ljudskih bića. Ono, takođe, daje podstrek pomirenju i isceljenju ljudskih odnosa, i ukazuje na stavove koji su neophodni da bi se to ostvarilo.

### Program proučavanja

##### 1. Korak – motivišite

**Naglasite tekst:** Rimljanima 5,10.

**Ključno načelo duhovnog rasta:** Izlečenje i promena odnosa nalaze se u središtu evanđeoske poruke i važni su za jedinstvo u Hristu.

**Samo za učitelje:** Naši stavovi ključni su za zdrave odnose. Dok razmišljate o sledećem izveštaju, naglasite ključne stavove prikazane u njemu i rezultate u životu onih koji su odlučili da ih prihvate.

**Uvodni razgovor:**

Godine 1961. aktivisti građanskih prava u SAD započeli su niz takozvanih Vožji slobode. Aktivisti su se vozili autobusima u segregiranim državama na jugu Sjedinjenih Američkih Država. Pokušali su da koriste toalete, čekaonice, restorane ili česme na autobuskim stanicama na kojima je bio na snazi zakon o segregaciji. Među tim putnicima slobode bio je dvadesetjednogodišnji student, afroamerikanac Džon Luis. Kada je pokušao da uđe u izdvojenu čekaonicu na autobuskoj stanici u Južnoj Karolini, mučno ga je pretukao Elvin Vilson, koji je gajio snažna uverenja protiv onih koji su imali drugačije etničko poreklo.

Četrdeset i osam godina kasnije, objavljena je vest da se Vilson pokajao i izvinio za dugogodišnji rasizam i mržnju. Džon Luis, sada senator, spremno je prihvatio Vilsonovo izvinjenje i ponudio mu oproštaj. Istakao je da je Vilsonova promena srca pokazala istinsku silu ljubavi i blagodati. Vilson je verovao da je potrebno da učini više od pomirenja sa osobom koju je povredio. Posvećujući svoj život novom cilju, postao je aktivista za mir i jednakost, podižući glas protiv netrpeljivosti i netolerancije koje i dalje vladaju u društvu.

Stavovi za koje se odlučujemo mogu dovesti do uništenja odnosa ili do njihovog isceljenja. Blagodat i praštanje predstavljaju osnovu za izlečenje odnosa i crkveno jedinstvo. Međutim, prihvatanje ovih stavova ne garantuje da će drugi ljudi odgovoriti onako kako se nadamo.

**Za razgovor:**

Kakav dokaz pronalazimo u ovom izveštaju da je Luis oprostio Vilsonu pre nego što je on zatražio oproštaj? Šta mislite zašto je bilo važno da Vilson učini više od traženja oproštaja? Koje su prednosti opraštanja?

##### 2. Korak – istražite

**Samo za učitelje:** Blagodat i praštanje su od presudne važnosti u izlečenju narušenih odnosa. Dok budete proučavali ovaj odeljak, pomozite učenicima da uvide da Jevanđelje daje primer i pruža motivaciju da i mi izrazimo ovakve stavove u svojim odnosima.

**Biblijski komentar**

*1. Stavovi, odnosi i Jevanđelje*

(Podsetite se u razredu sledećeg teksta: Filimonu 1,1-24)

U pouci za ovu sedmicu data su dva prikaza kako stavovi utiču na odnose. U oba izveštaja nedostaju određene informacije. Rečeno je da je odnos između Pavla, Varnave i Jovana Marka narušen, i imamo dokaz da je obnovljen, ali nemamo odgovor na pitanje kako se to dogodilo. Sa druge strane, u Filimonu poslanici govori se o pokušaju pomirenja, ali moramo da nagađamo uzroke sukoba. Ipak, oba izveštaja naglašavaju da su ljubav, blagodat i opraštanje neophodni da bi se održali zdravi odnosi i samim tim jedinstvo Crkve. Ovaj spoj stavova ne može a da nas ne usmeri na izveštaj iz Jevanđelja u kome je prikazan Božji karakter. Bog je pružajući spasenje oblikovao stavove za zdrave odnose. Upravo zahvaljujući Njegovoj ljubavi, blagodati i praštanju mi smo iskusili obnovljen odnos sa Njim. Pavlov propust da u svom odnosu sa Jovanom Markom pokaže istu blagodat i praštanje o kojima je propovedao naglašava sveopštu potrebu da dozvolimo Jevanđelju da preobrazi svaki deo našeg života. Čak i najuspešnije i najposvećenije vođe treba da dozvole Duhu da im pomogne da u svom svakodnevnom životu žive u skladu sa Jevanđeljem. Ipak, Pavlova Poslanica upućena Filimonu ukazuje da je Pavle naučio ovu pouku. U Poslanici se zapaža uticaj Jevanđelja i Pavlov cilj da pomiri Filimona i Onisima. Pavle se uključio u život oba čoveka u nastojanju da preoblikuje njihova gledišta. Uporedio je život Filimona i Onisima pre i nakon što su čuli evanđeosku poruku i uvideo da je Jevanđelje ključ obnovljenja.

Ponekad nas naši stavovi i verovanja zaslepe da ne vidimo uzvišeniju stvarnost određene situacije. Lako je zanemariti informaciju koja je protivrečna našim stavovima i verovanjima i tako se udaljiti od objektivnog sagledavanja. Pavlova uverenost da je Jovan Marko bio kukavica zasenila je pozitivne osobine koje je mogao uočiti u Jovanu Marku. Međutim, Pavlova uključenost u Onisimov i Filimonov život omogućila mu je da shvati da su obojica bila promenjena pod uticajem Jevanđelja i da je pomirenje bilo moguće zahvaljujući onome što im je bilo zajedničko.

Kao što je Isus ušao u istoriju i naš svet da donese spasenje, mi smo pozvani da se uključimo u život i iskustva drugih ljudi. Moramo i sebe i one sa kojima težimo da se pomirimo prepoznati kao slomljene ljude koje preobražava Jevanđelje. Moramo prepoznati blagodat koja nam je darovana i besplatno je ponuditi drugima. Poput Pavla, u Filimonu poslanici, treba da usmerimo pažnju na Hrista i Njegovo Jevanđelje koje daje primer našim odnosima. Kada sagledamo svoj život u senci Golgote, samo tada možemo pokazati ljubav, blagodat i praštanje u odnosima sa drugima, jer susret sa Isusom ne ostavlja naš život nepromenjenim.

**Razmislite o ovome:**

Kakve stavove je Pavle pokazao prilikom razilaženja sa Varnavom i Jovanom Markom? Kakvu razliku uočavate u kasnijim njegovim stavovima kakve traži i od Filimona da pokaže? Kakve sličnosti uviđate između Pavlovih postupaka u Filimonu poslanici i Jevanđelju, naročito u Isusovom delu na krstu?

*2. Razumevanje opraštanja*

(Podsetite se u razredu sledećeg teksta: Rimljanima 5,8-11)

Opraštanje obuhvata svestan izbor da odustanemo od osećanja ljutnje prema drugoj osobi i, samim tim, to uklanja svako pravo da tražimo osvetu za ono što je učinila. Opraštanje iskorenjuje gnev i gorčinu iz našeg života, pomaže da rane zacele i gradi osnovu za obnavljanje odnosa. Opraštanje ne znači opravdavanje rđavog ponašanja ili uklanjanje svih posledica koje mogu biti rezultat takvog ponašanja. Pravo opraštanje uviđa ozbiljnost uvrede, ali bira put izlečenja. Bog je oprostio ljudima iako ne zaslužujemo Njegovo oproštenje. Međutim, božanski oproštaj nije umanjio ozbiljnost greha ili uklonio sve njegove posledice. Isus je preuzeo konačnu posledicu greha, podnoseći smrt radi nas.

**Razmislite o ovome:**

Zašto je ponekad teško oprostiti drugima? Zašto je važno shvatiti da opraštanje nužno ne uklanja sve posledice naših postupaka? Kome oproštaj više koristi – prestupniku ili osobi kojoj se nudi izvinjenje? Kojim dokazom možete potkrepiti svoj odgovor?

##### 3. Korak – primenite

**Samo za učitelje:**: Naglasite koliko je važno da posmatrate sebe i one koji su vam naneli nepravdu kroz sočiva Jevanđelja. Kada  posmatramo uvrede u tom svetlu, sećamo se koliko je važno da ponudimo blagodat i opraštanje onima sa kojima stupamo u dodir.

**Za primenu:**

1. Kako treba da se postavimo prema razlikama u mišljenju i teološkom shvatanju? Koliko često opravdavamo svoje ponašanje zato što branimo istinu ili nešto u šta snažno verujemo?

2. Kako nam priznanje sopstvene grešnosti i potrebe za spasenjem može pomoći dok težimo da obnovimo narušene odnose?

3. Na koje još načine poznavanje Jevanđelja utiče na odnose? Kako na bolji način možemo oblikovati svoje odnose sa drugima po ugledu na primer koji nam je Hristos ostavio?

4. Kako nastojanje da shvatimo događaje i pobude druge osobe u nekom sukobu menja način na koji tražimo rešenje sukoba?

5. Koje prepreke čine oproštenje teškim?

6. Kakve korake možete preduzeti ove sedmice da biste započeli proces izlečenja i pomirenja u svojim odnosima?

##### 4. Korak – budite kreativni

**Samo za učitelje:**: U ovim aktivnostima članovi razreda su podstaknuti da prepoznaju kakav uticaj praštanje ima u njihovom životu i da izaberu da u većoj meri pokažu duh praštanja u svojim odnosima sa drugima.

**Aktivnosti:**

1. Obezbedite svakom učeniku papir i olovku. Zamolite ih da zapišu dva iskustva. Prvo treba da govori o trenutku kada je njima neočekivano oprošteno ili kada su oni oprostili nekome ko im je naneo nepravdu. Razmišljanje treba da obuhvata osećanja vezana za opraštanje i uticaj koji je opraštanje imalo na odnos. Drugo iskustvo treba da istakne trenutak kada je članovima razreda bilo teško da oproste. Kada završe svoje beleške, zamolite svaku osobu da podeli svoje odgovore sa drugom osobom u grupi. Par zajedno treba da kaže šta su naučili o praštanju i preprekama koje im otežavaju da oproste.

2. Setite se jedne osobe u svom životu kojoj treba da oprostite ili kojoj treba da pokažete blagodat. Napišite pismo toj osobi.

. Osmislite biblijsku lekciju o blagodati i praštanju.