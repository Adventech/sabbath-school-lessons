---
title:  Duhovni darovi za jedinstvo
date:   04/12/2018
---

`Kao što smo videli u prethodnoj pouci, u Crkvi u Korintu vladali su veliki problemi. Kakva načela o izlečenju i obnovljenju, koja su od životnog značaja za crkveno jedinstvo, Pavle izlaže u sledećim tekstovima: 1. Korinćanima 3,5-11; 1. Korinćanima 12,1-11; 2. Korinćanima 10,12-15?`

Apostol u ovim tekstovima izlaže presudna načela za crkveno jedinstvo. On ističe da Isus uz pomoć mnoštva različitih radnika izvršava različite službe u svojoj Crkvi, a svi oni zajedno rade na izgradnji Božjeg carstva (1. Korinćanima 3,9).

Bog nas poziva na saradnju, ne u nadmetanje. Svaki vernik prima od Boga dar da sarađuje u pomaganju Hristovom telu i služenju zajednici (1. Korinćanima 12,11). Nema većih i manjih darova. Svi su neophodni u Hristovoj crkvi (1. Korinćanima 12,18-23). Od Boga dati darovi ne treba da služe za sebično razmetanje. Sveti Duh ih je dao za delo širenja Jevanđelja.

Sva poređenja sa drugim vernicima su nerazborita, jer će nas to ili obeshrabriti ili uzoholiti. Ako smatramo da su drugi mnogo »bolji« od nas, bićemo utučeni kada se uporedimo sa njima i lako se možemo obeshrabriti kakvu god službu da obavljamo. Sa druge strane, ako smatramo da su naši napori za Hrista uspešniji od rada drugih, osetićemo ponos, a to je poslednje osećanje koje hrišćani treba da gaje.

Oba stava umanjuju našu uspešnu službu za Hrista i međusobno zajedništvo. Dok radimo u sferi uticaja koji nam je Hristos poverio, osetićemo radost i zadovoljstvo u svedočenju za Hrista. Naš rad dopuniće napore drugih vernika i Hristova crkva praviće ogromne korake prema carstvu.

`Možete li da se setite nekoga čiji su vas darovi u službi učinili ljubomornima? (Nije previše teško, zar ne?) U isto vreme, koliko često ste bili ponosni na svoje darove u poređenju sa darovima drugih vernika? Suština je u tome da je ovo o čemu Pavle govori uvek prisutna stvarnost u palim ljudskim bićima. Bez obzira kojoj strani naginjemo, kako možemo naučiti da su nesebični stavovi neophodni da bismo održali jedinstvo u Hristu? `