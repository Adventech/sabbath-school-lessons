---
title:  Obnovljeno prijateljstvo
date:   02/12/2018
---

Pavle i Varnava zajedno su svedočili o Isusu. Međutim, imali su nesuglasice o tome da li se mogu osloniti na nekoga tako plašljivog kao što je Jovan Marko (Dela 15,36-39). Moguće opasnosti prilikom propovedanja Jevanđelja uticale su na Jovana Marka da u jednom trenutku napusti Pavla i Varnavu i vrati se svome domu (Dela 13,13).

»Ovo napuštanje dužnosti navelo je Pavla da vrlo nepovoljno, čak i oštro oceni mladog Marka, bar u tom trenutku. Varnava, sa druge strane, bio je sklon da ga opravda zbog njegovog neiskustva. Brinuo se da Marko sasvim ne napusti propovedničku službu, jer je u njemu video osobine koje su ga mogle učiniti korisnim radnikom u Hristovoj službi.« (Elen Vajt, Apostolska crkva – Hristovim tragom, str. 170. original)

Iako je Bog upotrebio svu trojicu, trebalo je rešiti problem koji se javio među njima. Apostol koji je propovedao o blagodati trebalo je da pokaže blagodat mladom propovedniku koji ga je razočarao. Apostol koji je propovedao o opraštanju trebalo je da oprosti. Jovan Marko odrastao je uz Varnavinu podršku i njegove savete (Dela 15,39), i na kraju, Pavlovo srce očigledno je bilo dirnuto promenama.

`Kako Pavlove poslanice upućene Timotiju i Kološanima otkrivaju njegov obnovljen odnos sa Jovanom Markom i novo poverenje stečeno u ovog mladog propovednika? Kološanima 4,10.11; 2. Timotiju 4,11.`

Iako su pojedinosti o Pavlovom pomirenju sa Jovanom Markom možda nepotpune, biblijski izveštaj je jasan. Jovan Marko postao je jedan od apostolovih poverljivih saradnika. Pavle je rado Crkvi u Kolosi preporučio Jovana Marka kao »pomagača«. Na kraju svog života, Pavle je snažno ohrabrio Timotija da povede Jovana Marka sa sobom u Rim zato što je bio »dobar za službu«. (2. Timotiju 4,11) Pavlova služba bila je obogaćena radom mladog propovednika, kome je očigledno oprostio. Pošto je prepreka među njima bila srušena, mogli su da rade zajedno u delu širenja Jevanđelja. Kakav god problem da je postojao među njima, i ma koliko Pavle opravdavao sebe u vezi sa ranijim stavom prema Jovanu Marku, sada su sve nesuglasice bile iza njih.

`Kako možemo oprostiti onima koji su nas povredili ili razočarali? Zašto oproštenje istovremeno ne obuhvata uvek potpuno obnavljanje prethodnog odnosa? Zašto to uvek i nije potrebno?`