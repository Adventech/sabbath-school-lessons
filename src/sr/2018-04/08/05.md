---
title:  Subota
date:   21/11/2018
---

Još jedno veoma važno biblijsko učenje u koje adventistički hrišćani veruju i koje podupiru jeste učenje o sedmom danu Suboti. Ovo je ključna doktrina koja među nas donosi jedinstvo i zajedništvo. Ovo je jedno od učenja koje uz nekoliko izuzetaka u hrišćanskom svetu jedini sledimo.

Subota je Božji dar dat čovečanstvu još od same sedmice stvaranja (1. Mojsijeva 2,1-3). Prilikom stvaranja tri naročita božanska dela ustanovila su Subotu: 1) Bog se odmarao u Subotu, 2) blagoslovio je taj dan; i 3) posvetio ga. Ova tri dela utvrdila su Subotu kao Božji poseban dar, osposobljavajući ljudski rod da iskusi stvarnost Neba na Zemlji i potvrde Božje šestodnevno stvaranje. Poznati rabin, Avram Džošua Hešel, nazvao je Subotu »palatom u vremenu«, svetim danom u kome se Bog na poseban način susreće sa svojim narodom.

`Šta sledeći tekstovi uče o tome šta Subota predstavlja za ljudski rod? 2. Mojsijeva 20,8-11; 5. Mojsijeva 5,12-15; Jezekilj 20,12.20.`

U želji da slede Isusov primer (Luka 4,16), adventistički hrišćani svetkuju sedmi dan Subotu. Isusovo učešće u službama Subotom otkriva da ju je On potvrdio kao dan odmora i bogosluženja. Pojedina čuda učinio je toga dana da bi ukazao na dimenziju isceljenja (i fizičkog i duhovnog) koja potiče iz proslavljanja Subote (vidi: Luka 13,10-17). Apostoli i rani hrišćani shvatili su da Isus nije ukinuo Subotu; i oni su je lično poštovali i posećivali bogosluženja toga dana (Dela 13,14.42.44; Dela 16,13; Dela 17,2; Dela 18,4).

Još jedna uzvišena veličina Subote jeste ta što predstavlja znak našeg oslobođenja od greha. Subota je sećanje na Božje spasenje izrailjskog naroda iz egipatskog ropstva i ulazak u pokoj koji je obećao da će doživeti u Hananu (5. Mojsijeva 5,12-15). Uprkos tome što Izrailj zbog svoje stalne neposlušnosti i idolopoklonstva nije uspeo da u potpunosti doživi ovaj odmor, Bog i dalje obećava da »je ostavljeno još subotno počivanje narodu Božijemu«. (Jevrejima 4,9) Svi koji žele da uđu u taj pokoj, mogu da uđu verom u spasenje koje Isus pruža. Svetkovanje Subote predstavlja ovaj duhovni odmor u Hristu i činjenicu da se oslanjamo samo na Njegove zasluge, a ne svoja dela, da nas On spasava od greha i daje nam večni život. (Vidi: Jevrejima 4,10; Matej 11,28-30)

`Na kakve stvarne načine vam je Subota pomogla da doživite jedinstvo i zajedništvo za koje Hristos želi da vladaju u Njegovom narodu? `