---
title:  Drugi Hristov dolazak
date:   19/11/2018
---

Apostoli i rani hrišćani smatrali su Hristov povratak »blaženom nadom« (Titu 2,13), očekujući da će se sva proročanstva i obećanja iz Pisma ispuniti prilikom Drugog dolaska. Adventistički hrišćani čvrsto se drže ovog uverenja. U stvari, naše ime »adventisti« to nedvosmisleno pokazuje. Svi koji vole Hrista nestrpljivo očekuju dan kada će moći da licem k licu ostvare zajednicu sa Njim. Do toga dana, obećanje o Hristovom drugom dolasku vrši ujedinjujući uticaj na nas kao Božji narod.

`Šta sledeći tekstovi uče o načinu ponovnog Hristovog dolaska? Kako se ovo učenje razlikuje od pojedinih opšteprihvaćenih ideja o Hristovom povratku? Dela 1,11; Matej 24,26.27; Otkrivenje 1,7; 1. Solunjanima 4,13-18; Otkrivenje 19,11-16. `

Biblija nas neprestano uverava da će Isus ponovo doći po svoj otkupljeni narod. O tome kada će se ovo dogoditi ne treba da se nagađa, jer je Isus lično izjavio: »A o danu tome i o času niko ne zna, ni anđeli nebeski, do Otac Moj sam.« (Matej 24,36) Ne samo da ne znamo kada se Hristos vraća, nama je rečeno da ne znamo.

Na kraju svoje službe, Isus je ispričao priču o deset devojaka (Matej 25,1-13) da bi opisao iskustvo Crkve u vreme čekanja Njegovog drugog dolaska. Dve grupe devojaka predstavljaju dve vrste vernika koji tvrde da čekaju Isusa. Površno gledano, ove dve grupe su slične; ali kada je Isusov dolazak odložen, stvarne razlike među njima postaju očigledne. Jedna grupa, uprkos kašnjenju, održavala je svoju nadu i vršila odgovarajuću duhovnu pripremu. Ovom pričom Isus je želeo da pouči svoje učenike da hrišćansko iskustvo ne treba da se zasniva na emocionalnom uzbuđenju ili oduševljenju, već na neprestanom oslanjanju na Božju blagodat i istrajnost u veri, čak i kada nema opipljivih dokaza da će se Božja obećanja ispuniti. Isus nas i danas poziva da »stražimo« i budemo spremni u svakom trenutku za Njegov dolazak.

`Iako naše ime »adventisti sedmog dana« svedoči o tome koliko je Drugi dolazak važan za nas, kako u svom ličnom životu možemo održati svest o Drugom dolasku? Kako da u toku godina ne učinimo grešku na koju je Isus upozorio u priči o deset devojaka? `