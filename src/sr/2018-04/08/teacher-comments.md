---
title:  Pouka za učitelje
date:   23/11/2018
---

### Sažeti pregled pouke

**Ključni tekst:** Jevrejima 9,11.12.

**Učenici će:**

**Saznati:** Razmotriće doprinos osnovnih adventističkih doktrina adventističkom identitetu i jedinstvu u Hristu.

**Osetiti:** Ceniće biblijsku istinu koja sjedinjuje.

**Činiti:** Dozvoliće Svetom Duhu da utisne istinu u njih tako da utiče na njihov svakodnevni život.

### Smernice za proučavanje

**Saznati:** Identitet, istina i jedinstvo

A. Kako osnovni elementi Jevanđelja doprinose konceptu crkvenog jedinstva?

B. Koje doktrine čine srž adventističkog verovanja? Šta vas je navelo da izaberete upravo ta učenja?

C. Razmotrite svako učenje za koje verujete da predstavlja srž adventističkog identiteta. Kako ona mogu uticati na jedinstvo Crkve?

**Osetiti:** Prednosti zajedničke poruke

A. Šta mislite zašto je Bog u Pismu otkrio posebne detalje i o drugim temama, ne samo o Sebi?

B. Kakva je vrednost postojanja grupe ljudi koja se na osnovu Biblije slaže koja učenja su važna?

**Činiti:** Usvajanje istine

A. Zašto je važno da istina bude potpuno usvojena?

B. Kako možemo usvojiti istinu tako da utiče na naš način života?

C. Kakve korake treba da preduzmete da bi ovo postala stvarnost u vašem životu?

**Zaključak:** Adventistički hrišćani pepoznaju centralnu ulogu Hristove smrti  i Njegovog vaskrsenja u spasenju i hrišćanskom jedinstvu. Oni, takođe, shvataju da je Bog otkrio u Pismu šta je važno u određivanju kako da se odnosimo prema Bogu i drugim ljudima. Ova učenja definišu i naš identitet i našu misiju.

### Program proučavanja

##### 1. Korak – motivišite

**Naglasite tekst:** Dela 4,10-12.

**Ključno načelo duhovnog rasta:** Hrišćanska verovanja nisu samovoljne teorije na koje hrišćanin mora da pristane. Umesto toga, ona predstavljaju smernice za život koje utiču na odnose između hrišćanina, Boga i drugih ljudi. Samim tim, naša verovanja oblikuju naše jedinstvo u veri.

**Samo za učitelje:** Pismo ne izjednačava jedinstvo sa jednoobraznošću. Međutim, ukazuje da hrišćani treba da se drže određenih suštinskih verovanja i upućuje na to da jedinstvo koje se razvija šalje važnu poruku svetu. **Uvodni razgovor:** je osmišljen da pomogne učenicima u razredu da shvate da ponekad grupa može da postigne više nego pojedinac.

**Uvodni razgovor:**

U mnogim sportskim događajima publika stvara efekte koje jedna osoba ne bi mogla. Na primer, gledaocima su prilikom jednog događaja dali velike četvrtaste kartone u različitim bojama. Rečeno im je da ih u određenom trenutku u toku programa podignu visoko iznad glave. Kartoni u obliku kvadrata zajedno su oblikovali poruku ili simbol koji su milioni gledalaca mogli videti širom sveta.

Radeći zajedno, publika je bila u mogućnosti da postigne ono što pojedinac nije mogao učiniti sam. Bog je pozvao Crkvu da zajedničkim radom pošalje poruku mnogo snažniju od one koju bismo sami mogli preneti. Kada se ujedinimo u istini kakva je u Isusu i usredsredimo se na misiju Crkve, na izuzetan način pokazujemo svetu preobražavajuću silu Jevanđelja.

**Za razgovor:**

Da li ste ikada radili zajedno sa drugima da biste postigli nešto što sami niste mogli? Šta ste postigli? Kako je izgledalo raditi u timu? Kakvi stavovi su bili ključni za izvršenje ovog zadatka?

##### 2. Korak – istražite

**Samo za učitelje:** U ovom odeljku pokušaćemo da utvrdimo povezanost između doktrina i njihovih implikacija na jedinstvo unutar Crkve, istražujući  kako doktrine utiču na odnose i identitet.

**Biblijski komentar**

*1. Jedinstvo i Jevanđelje*

(Podsetite se u razredu sledećeg teksta: Dela 4,8-12)

Glavna hrišćanska učenja odnose se na Isusa. Njegovo utelovljenje, život, smrt, vaskrsenje i služba u nebeskom Svetilištu svedoče o Božjoj želji da bude u zajednici sa svojim stvorenjima. Isus je postao Pomiritelj koji je ovu zajednicu učinio mogućom. Umro je na krstu da bi rešio posledice grešnih postupaka ljudskog roda. Međutim, posledice Njegove smrti obuhvataju više od pomirenja sa Bogom. Kada smo sjedinjeni sa Hristom krštenjem, sjedinjeni smo i međusobno: zato Pavle može da tvrdi da je Isusova smrt, takođe, srušila zid koji je razdvajao ljude (Efescima 2,14). Dalje, kada iskusimo pomirenje sa Bogom, pozvani smo da se pomirimo jedni sa drugima. Crkveno jedinstvo je moguće samo zahvaljujući Isusovoj smrti.

**Razmislite o ovome:** Na koje načine je Isusova smrt srušila zid koji je razdvajao ljude? Kako vaša sjedinjenost sa Hristom utiče na vaš odnos sa drugim vernicima?

*2. Jedinstvo i istina*

(Podsetite se u razredu sledećeg teksta: Matej 25,1-13)

Pismo poziva Crkvu da bude ujedinjena, i da se, istovremeno, čvrsto drži istine. Ovo nas dovodi u nedoumicu. Istina je po svojoj prirodi isključiva. Težnja za istinom obuhvata odbacivanje zablude i koncept čistote. Prema tome, istina se može smatrati selektivnom i isključivom. Sa druge strane, jedinstvo je, po svojoj prirodi, sveobuhvatno. Zato se u razgovorima o jedinstvu često naglašava jedinstvo na račun istine ili istina na račun jedinstva. Kako, onda, rešavamo ovu napetost i težimo i istini i jedinstvu? Deo rešenja možemo pronaći proučavajući šta Bilija kaže o istini.

Novi zavet pruža važne pojedinosti o prirodi i ulozi istine. U njemu se Isus poistovećuje sa istinom, kao što smo prethodno zapazili (Jovan 14,6; 18,32.37), ali se, takođe, Božja reč (Jovan 17,17), zakon (Rimljanima 2,20), Jevanđelje (Efescima 1,13), apostolsko učenje (2. Solunjanima 2,13-15), i zdrava nauka prepoznaju kao istina (2. Timotiju 4,2-4). Ona, međutim, nije nešto sa čim se slažemo samo intelektualno. Istina mora biti usvojena, dovodeći do promene u našem ponašanju. Saznanje da Isus uskoro dolazi nema koristi ukoliko ono ne promeni način na koji živimo i ne podstakne nas da se pripremimo za Njegov dolazak. Slično tome, Jovan ukazuje da ne poznajemo istinu (1. Jovanova 2;3) ako naš život ne zrači ljubavlju prema drugima. Ako istina ostane spolja i prihvatimo je samo intelektualno, uvek će postojati sukob između istine i jedinstva. Ali kada, uz pomoć Svetog Duha, istina biva usvojena, ona utiče na naš odnos  sa Bogom i ljudima oko nas i tako pomaže Crkvi u težnji da ostvari jedinstvo.

**Razmislite o ovome:**

Kako priča o deset devojaka ukazuje na potrebu za usvajanjem istine? Kako se istina usvaja? Zašto je lakše dozvoliti istini da ostane spolja? Na koje posebne načine učenja o kojima smo proučavali u pouci za ovu sedmicu utiču na vaš odnos sa Bogom i drugima?

*3. Jedinstvo i adventističke doktrine*

(Podsetite se u razredu sledećh tekstova: 2. Mojsijeva 20,8-11; 1. Korinćanima 15,51-54)

Istina ne utiče na jedinstvo samo putem unutrašnjeg preobraženja. Ona, takođe, stvara zajednički identitet i svedočanstvo. Naš identitet najpre počiva u Hristu i onome što je učinio za nas, ali i suštinska verovanja obrazuju naš zajednički identitet kao adventista sedmog dana. Ova suštinska verovanja u koja su verovali pioniri Crkve bila su im otkrivena u Pismu vođstvom Svetog Duha. Ta verovanja imaju potencijal da nas ujedine u shvatanju Boga i nas samih. Priznajući, na primer, sedmi dan Subotu, ujedinjeni smo u priznanju da Bog upravlja univerzumom, a samim tim i vremenom. Time se podsećamo da smo samo stvorenja koja zavise od Njega. Pošto je Subota, takođe, spomenik otkupljenja, sjedinjujemo se i u priznanju i sećanju da spasenje nije naše delo već Hristovo. Hristova služba u nebeskom Svetilištu ujedinjuje nas tako što prepoznajemo svoju stalnu potrebu za Božjom milošću i blagodaću dok nas istovremeno uverava da možemo doći pred Boga. Naše razumevanje stanja mrtvih sjedinjuje nas u prepoznavanju svoje ograničenosti i zavisnosti od Boga za svaki dah života, dok nas razumevanje vaskrsenja i Drugog dolaska ujedinjuje u nadi dok čekamo da večnost provedemo sa Bogom ljubavi i blagodati. Ove doktrine zajedno ne samo da doprinose našem identitetu kao adventističkih hrišćana, već nas, takođe, podsećaju na identitet kao grešnih bića koja imaju istu potrebu za Hristom i nadu u Njega.

**Razmislite o ovome:** Zašto je važan zajednički identitet? Kako on utiče na misiju Crkve? Kako identitet dobijen zahvaljujući ovim učenjima sprečava oholost ili isključivost? Na koje nas još načine doktrine o kojima proučavamo ove sedmice ujedinjuju u razumevanju Boga i nas lično?

##### 3. Korak – primenite

**Samo za učitelje:** Istina i doktrina se često posmatraju kao apstraktne tvrdnje koje svaki razgovor o istini i jedinstvu čine više filozofskim nego praktičnim. Međutim, doktrine nisu ni apstraktne ni proizvoljne. Osmišljene su da utiču na naš odnos sa Bogom i ljudima oko nas. Naglasite praktičnu stranu doktrina i kako živa istina može da izgleda u životu hrišćanina.

**Za primenu:**

1. Ako je naš izvor jedinstva život u Hristu, zašto ono u šta verujemo utiče na jedinstvo koje prikazujemo svetu?

2. Šta hristocentrično jedinstvo može da nagovesti o načinu na koji se ophodimo prema onima koji se ne slažu sa nama u teološkom smislu?

3. Kako činjenica da je Isus Istina može da utiče na način na koji shvatamo istinu i jedinstvo?

4. Šta znači živeti po istini kakva je u Isusu? Kako takav život utiče na jedinstvo? Izaberite jedno učenje i razmotrite kako izgleda živeti po toj istini u Isusu.

5. Koja doktrina Hrišćanske adventističke crkve vam je najviše pomogla da se sjedinite sa ostalim vernicima? Kako se to ostvarilo?

##### 4. Korak – budite kreativni

**Samo za učitelje:** Mnogi vernici razmišljaju o doktrini samo kada proučavaju teme za krštenje ili kada pohađaju misionski program koji vodi njihova mesna crkva. Pomozite učenicima da uvide važnost pažljivijeg razmatranja doktrine imajući u vidu živu istinu kakva je u Isusu i ispunjavanje naloga da pokažu jedinstvo svetu.

**Aktivnost:**

Donesite u razred listu od 28 osnovnih verovanja. Napravite plan da svako učenje pažljivije proučite, uključujući i to da posvetite vreme istraživanju šta učenja otkrivaju o Bogu, kako se može živeti u skladu sa njima u svakodnevnom životu, i kako doprinose jedinstvu Crkve.   