---
title:  Smrt i vaskrsenje
date:   22/11/2018
---

Prilikom stvaranja »stvori Gospod Bog čovjeka od praha zemaljskoga, i dunu mu u nos duh životni; i posta čovjek duša živa«. (1. Mojsijeva 2,7) Ovaj izveštaj o stvaranju ljudskog roda otkriva da život potiče od Boga. Da li je besmrtnost suštinski vid ovog života? Biblija kaže da je samo Bog besmrtan (1. Timotiju 6,16); besmrtnost se ne daje ljudima prilikom rođenja. Za razliku od Boga, ljudska bića su smrtna. Pismo upoređuje naš život sa parom »koja se zamalo pokaže, a potom je nestane« (Jakov 4,14), a prilikom smrti prelazimo u stanje sna u kome ne postoji svest. (Vidi: Propovednik 9,5.6.10; Psalmi 146,4; Psalmi 115,17; Jovan 11,11-15).

Iako se ljudi rađaju smrtni i podložni smrti, Biblija govori o Isusu Hristu kao Izvoru besmrtnosti i Njegovom obećanju o besmrtnosti i večnom životu datom svima koji veruju u Njegovo spasenje. »Dar Božij je život vječni u Hristu Isusu Gospodu našemu.« (Rimljanima 6,23) Isus »raskopa smrt, i obasja život i neraspadljivost Jevanđeljem«. (2. Timotiju 1,10) »Jer Bogu tako omilje svijet da je i Sina svojega Jedinorodnoga dao, da nijedan koji Ga vjeruje ne pogine, nego da ima život vječni.« (Jovan 3,16) Dakle, postoji nada u život posle smrti.

`Pročitajte sledeće tekstove: 1. Korinćanima 15,51-54; 1. Solunjanima 4,13-18. Šta ovi tekstovi govore o životu posle smrti i kada će besmrtnost biti darovana ljudskim bićima? `

Apostol Pavle jasno kaže da Bog daruje besmrtnost ljudima, ali ne u trenutku smrti, već prilikom vaskrsenja, kada se začuje poslednja truba. Kada prihvate Isusa za svog Spasitelja, vernici primaju obećanje o večnom životu, a besmrtnost prilikom vaskrsenja. U Novom zavetu ne javlja se nikakva ideja o duši koja odmah posle smrti ide na Nebo; ovo učenje ima svoje korene u paganizmu i filozofiji starih Grka. Ne nalazimo je ni u Starom ni u Nivom zavetu.

`Kako nam shvatanje smrti pomaže da još više cenimo obećanje o Drugom dolasku? Kako nas ovo verovanje snažno ujedinjuje kao adventističke hrišćane?`