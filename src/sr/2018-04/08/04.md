---
title:  Isusova služba u nebeskom Svetilištu
date:   20/11/2018
---

Bog je u Starom zavetu dao uputstva Mojsiju da izgradi Šator od sastanka, odnosno Svetilište, u kome će »nastavati« ovde na Zemlji (2. Mojsijeva 25,8). Posredstvom službi u Svetilištu izrailjski narod trebalo je da bude poučen o planu spasenja. Kasnije, u vreme cara Solomuna, prenosiv Šator od sastanka bio je zamenjen veličanstvenim Hramom (1. O carevima 5-8). I Šator od sastanka i Hram bili su napravljeni po uzoru na nebesko Svetilište, »istinitu Skiniju, koju načini Gospod, a ne čovjek« (Jevrejima 8,2; vidi: 2. Mojsijeva 25,9.40).

U celoj Bibliji vlada misao da postoji nebesko Svetilište, prvobitno Božje mesto prebivanja. Službe obavljane u zemaljskom Svetilištu predstavljale su »mala proročanstva« o planu spasenja i Isusovoj svešteničkoj službi na Nebu.

`Pročitajte sledeće tekstove: Jevrejima 8,6; Jevrejima 9,11.12.23-28; 1. Jovanova 1,9-2,2. Šta ovi tekstovi uče o Isusovoj svešteničkoj službi na Nebu?`

Od trenutka Isusovog vaznesenja, nebesko Svetilište je mesto na kome Hristos obavlja svešteničku službu za naše spasenje (vidi: Jevrejima 7,25). Prema tome, ohrabreni smo da »pristupimo slobodno Prijestolu blagodati, da primimo milost i nađemo blagodat za vrijeme kad nam zatreba pomoć«. (Jevrejima 4,16)

Pošto se u zemaljskom Šatoru od sastanka sveštenička služba obavljala u dve faze – prva svakodnevno u Svetinji, a druga jednom godišnje u Svetinji nad svetinjama – Pismo takođe opisuje ove dve faze Isusove službe na Nebu. Njegovu službu u Svetinji na Nebu odlikuje posredovanje, opraštanje, pomirenje i obnavljanje. Grešnici koji se kaju imaju neposredan pristup Ocu preko Isusa Posrednika (1. Jovanova 2,1). Od 1844. godine, Isusova služba u Svetinji nad Svetinjama bavi se pojmom suda i očišćenja koje se obavljalo jednom godišnje na Dan pomirenja (3. Mojsijeva 16). Služba očišćenja Svetilišta, takođe, se temelji na Isusovoj prolivenoj krvi. Pomirenje ostvareno toga dana nagoveštava konačnu primenu Hristovih zasluga u uklanjanju greha i postizanju potpunog pomirenja u univerzumu koji će biti pod skladnom Božjom upravom. Učenje o ovoj službi koja se sastoji iz dve faze jedinstveni je adventistički doprinos razumevanju čitavog plana spasenja.