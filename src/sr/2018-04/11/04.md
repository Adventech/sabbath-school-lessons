---
title:  Prva anđeoska vest
date:   11/12/2018
---

Adventistički hrišćani Trostruku anđeosku vest iz Otkrivenja 14,6-12. vide kao opis svoje misije i suštinu svoje poruke pred Drugi Isusov dolazak (Otkrivenje 14,14-20). Ove važne poruke treba propovedati »velikim glasom« svim stanovnicima Zemlje.

`Pročitajte: Otkrivenje 14,6.7. Kako glasi Prva anđeoska vest i šta govori o Bogu? Zašto se u ovoj poruci spominje reč pokloniti?`

Prva od tri anđeoske vesti objavljuje poruku celom svetu. To je ispunjenje Isusovog proročanstva iz teksta Matej 24,14. Opis ova tri anđela i njihove misije prožet je osećanjem hitnosti i žurbe. Prva poruka podstiče ljude da se usredsrede na Boga, jer »dođe čas suda Njegova« (Otkrivenje 14,7).

»Bojte se Boga«, kaže anđeo (Otkrivenje 14,7). U umu onih koji ne shvataju Boga ozbiljno, ova poruka i poziv na delovanje probudiće strah. Međutim, u Isusovim sledbenicima ovaj poziv izaziva poštovanje i strahopoštovanje. Oni podižu svoj pogled prema Bogu i vide ispunjenje Njegovih obećanja. Obuzima ih osećanje zahvalnosti i divljenja prema Bogu.

»I poklonite se Onome koji je stvorio nebo i Zemlju i more i izvore vodene.« (Otkrivenje 14,7) Ove reči nepogrešivo ukazuju na zapovest o Suboti i njen odnos prema stvaranju (vidi: 2. Mojsijeva 20,8-11). Bog Stvoritelj koji je ustanovio Subotu kao sećanje na stvaralačku silu, upravo je Onaj kome se treba klanjati i koga treba obožavati.

Zanimljivo je zapaziti da se na kraju vremena bogosluženje prepoznaje kao ključno pitanje u velikoj borbi za vernost ljudskog roda. Ova objava upućena celom svetu predstavlja poziv da se klanjamo Stvoritelju.

»Središnje pitanje u konačnoj krizi biće pitanje bogosluženja. U Otkrivenju je jasno zabeleženo da proba neće obuhvatati odbacivanje bogosluženja, već pitanje kome služimo. Na kraju vremena, postojaće samo dve grupe ljudi: oni koji se boje pravoga Boga i klanjaju Mu se (Otkrivenje 11,1.18; Otkrivenje 14,7) i oni koji preziru istinu i klanjaju se aždaji i zveri (Otkrivenje 13,4-8; Otkrivenje 14,9-11)... Ako je bogosluženje središnje pitanje u poslednjem sukobu, ne čudi onda što Bog šalje Jevanđelje poslednjeg vremena, podstičući stanovnike Zemlje da Ga ozbiljno shvate i služe Mu kao Stvoritelju, jedinom dostojnom hvale.« (Ranko Stefanović, Revelation of Jesus Christ: Commentary on the Book of Revelation [Barrien Springs, Mich: Andrews University Press, 2002], str. 444.445)