---
title:  Lažno bogosluženje
date:   10/12/2018
---

`Pročitajte: Matej 4,8.9. Šta je bilo treće Isusovo iskušenje u pustinji?`

Sotona je ponosno i oholo proglasio sebe zakonitim vladarem sveta, vlasnikom svih njegovih blaga i slave, zahtevajući ukazivanje časti i poštovanje od svih koji žive na Zemlji, kao da je on stvorio svet. Kakva uvreda Boga Stvoritelja. Sotona je otkrio da tačno zna šta predstavlja bogosluženje: odati čast i poštovanje pravom Gospodaru univerzuma.

`Uporedite iskustvo tri jevrejska prijatelja iz 3. poglavlja Knjige proroka Danila (naročito tekst od 8. do 18. stiha) i silu poslednjeg vremena iz sledećih tekstova: Otkrivenje 13,4; Otkrivenje 14,9-11. Šta je na kocki u poslednje vreme? Šta je suštinsko pitanje u oba izveštaja?`

Od Kaina i Avelja do tri jevrejska mladića u Vavilonu, pa sve do poslednjih događaja vezanih za »žig zveri« (Otkrivenje 16,2), sotona nastoji da uspostavi lažan sistem bogosluženja, da odvoji ljude od pravog Boga i lukavo usmeri bogosluženja prema sebi. Uostalom, čak i pre pada, želeo je da bude kao Bog (Isaija 14,14). Nije slučajno što će se u poslednjim danima Božji veran narod suočiti sa pretnjom smrću ukoliko se ne pokloni »ikoni« kao što su se tri mladića suočila sa pretnjom smrću jer se nisu poklonila »liku«. Zašto bismo se klanjali »ikoni« kada smo pozvani da služimo pravom Bogu?

»Pouke koje se mogu izvući iz iskustva jevrejskih mladića u polju Duri veoma su važne... Vreme nevolje koje očekuje Božji narod, zahtevaće nepokolebljivu veru. Njegova deca moraće da pokažu da je jedino On dostojan slavljenja i da ih nikakve okolnosti, pa čak ni smrtna opasnost, neće navesti da učine i najmanji ustupak lažnom bogosluženju. Za verna srca naredbe grešnih, smrtnih ljudi biće potpuno nevažne ukoliko se suprote Reči večnoga Boga. Istina će biti uzdignuta i po cenu tamnice, progonstva ili smrti.« (Elen Vajt, Istorija proroka i careva, str. 512.513. original)

`Na koje različite načine čak i danas možemo biti kušani da slavimo nekog drugog, a ne jedino Biće dostojno naše hvale? Kako lažno bogosluženje može predstavljati lukaviju pretnju nego što mislimo? Čemu čak i sada možemo biti iskušani da služimo? `