---
title:  Klanjati se Stvoritelju i Otkupitelju
date:   09/12/2018
---

Kada razgovaramo o bogosluženju, često naglašavamo njegove elemente, šta obuhvata i kako se održava. Međutim, šta je dublje značenje bogosluženja? Šta znači pokloniti se Bogu? I zašto to činimo? David kaže: »Dajte Gospodu slavu imena Njegova. Poklonite se Gospodu u svetoj krasoti.« (Psalmi 29,2) Ovaj Psalam usmerava nas u pravom pravcu da bismo shvatili šta predstavlja bogosluženje. Pokloniti se Bogu znači odati Mu slavu i poštovanje koje zaslužuje.

`Pročitajte 4. i 5. poglavlje iz Otkrivenja. Kakve razloge nebeski stanovnici navode za klanjanje Bogu i Isusu, Božjem Jagnjetu? Vidi: Otkrivenje 4,8.11; Otkrivenje 5,9.10.12.13.`

Ovaj opis bogosluženja u nebeskoj prestonoj dvorani, kada je Isus predstavljen kao Jagnje Božje i Spasitelj sveta, nadahnjuje nas strahopoštovanjem. Bogosluženje počinje kada Mu se Božja stvorenja obraćaju rečima divljenja i zahvalnosti za sve što je učinio. Bogosluženje je odgovor zahvalne osobe za Božje stvaranje i spasenje. Na kraju vremena, otkupljeni će se, takođe, udružiti u obožavanju Boga i na sličan način odgovoriće i na Božje spasenje. »Velika su i divna djela Tvoja, Gospode Bože Svedržitelju, pravedni su i istiniti putevi Tvoji, Care svetijeh. Ko se neće pobojati Tebe, Go­spode, i proslaviti ime Tvoje? Jer si Ti Jedini svet; jer će svi neznabošci doći i pokloniti se pred Tobom; jer se Tvoji sudovi javiše.« (Otkrivenje 15,3.4)

Prema tome, bogosluženje predstavlja odgovor naše vere u Boga za Njegova moćna dela: prvo, što nas je stvorio, i drugo, što nas je otkupio. Na bogosluženju iskazujemo Bogu divljenje, poštovanje, hvalu, ljubav i poslušnost koje je, kako verujemo, dostojan da primi. Naravno, o Bogu kao svom Stvoritelju i Spasitelju znamo na osnovu onoga što nam je otkrio u Pismu. Takođe, ono što hrišćani znaju o Bogu potpunije je otkriveno u ličnosti i službi Isusa Hrista (vidi: Jovan 14,8-14). To je razlog zašto se hrišćani klanjaju Isusu kao Spasitelju i Otkupitelju. Njegova žrtva, smrt i vaskrsenje nalaze se u samoj srži bogosluženja.

Kada se hrišćani okupe na bogosluženju, ono treba da se održi nadahnuto osećanjem strahopoštovanja i zahvalnosti.

`Razmislite šta nam je dato u Hristu kao našem Stvoritelju i Spasitelju, čega nas je poštedeo i šta nam nudi – zato što je dobrovoljno umro umesto nas. Zašto ove istine treba da budu temelj svih naših bogosluženja? `