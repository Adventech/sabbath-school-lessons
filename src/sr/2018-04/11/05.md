---
title:  Proučavanje Biblije i zajedništvo
date:   12/12/2018
---

`Pročitajte tekst iz Dela 2,42. Šta su bili pojedini činioci bogosluženja ranih hrišćana?`

»I ostaše jednako u nauci apostolskoj, i u zajednici, i u lomljenju hljeba, i u molitvama.« (Dela 2,42) Od najranijih trenutaka postojanja Crkve, bogosluženje se odlikovalo proučavanjem Božje reči. Prvi hrišćani bili su revni u proučavanju o tome šta Pismo kaže o Isusu Mesiji. Bili su u stalnoj zajednici. Međusobno su delili blagoslove koje im je Bog darovao i ohrabrivali jedni druge u duhovnom hodu sa Bogom. U Reči su pronašli svete istine koje su postale temelj njihove poruke svetu.

**Šta sledeći tekstovi govore o važnosti proučavanja Božje reči i zajedništva sa ostalim vernicima?**

`2. O carevima 22,8-13.`

`Dela 17,10.11. `

`2. Timotiju 3,14-17. `

»Gde god da se propovedaju evanđeoske istine, oni koji iskreno žele da čine ono što je pravo uvek će biti pokretani da marljivo istražuju Pisma. Da su oni, kojima su u toku završnih prizora istorije ove Zemlje objavljene probne istine, sledili primer stanovnika Verije, da su svakoga dana istraživali Pisma, da su upoređivali Božju reč sa porukama koje su im objavljene, tada bi u mestima u kojima ih je uglavnom malo, danas bilo mnogo onih koji su odlučili da budu verni načelima Božjeg zakona.« (Elen Vajt, Apostolska crkva – Hristovim tragom, str. 232. original)

Mi smo kao narod ujedinjeni zahvaljujući istinama koje objavljujemo, istinama koje pronalazimo u Božjoj reči. Tako je bilo u Božjoj crkvi u ranim danima, tako je i danas. Proučavanje Božje reči predstavlja srž i naše službe Bogu i našeg jedinstva kao naroda koji je pozvan da Trostruku anđeosku vest objavljuje svetu. Kada se na bogosluženju okupimo kao porodica da negujemo zajedništvo i obožavamo Boga, Pismo nam upućuje Božje reči, vodi naš život i priprema nas za misiju i Isusov drugi dolazak.

`Koliko ste čvrsto utemeljeni u onome u šta verujete na osnovu Biblije? Odnosno, da li ste dovoljno utemeljeni da biste suočeni sa smrću poput tri jevrejska mladića mogli ostati postojani? `