---
title:  Lomljenje hleba i molitva
date:   13/12/2018
---

Sa kakvim god izazovima da se Rana crkva suočavala, vernici su bili ujedinjeni u zajedničkoj veri u Isusa i istini koju im je poverio da šire u svetu. Petar je čak naziva »sadašnjom istinom« (2. Petrova 1,12). Tako ujedinjeni u istini, izražavali su svoje jedinstvo na mnogo načina.

»I ostaše jednako... u lomljenju hljeba i u molitvama.« (Dela 2,42) Lomljenje hleba verovatno se odnosi na zajednički obrok ili redovne obroke deljene među vernicima. U određenom trenutku za vreme zajedničkog obroka, neko bi zatražio poseban blagoslov nad hlebom i pićem u sećanje na Isusovu smrt i vaskrsenje, u očekivanju Njegovog skorog povratka. Rani hrišćani su na taj način posvećivali svoje vreme sećanju na značaj Isusovog života i službe, i o tome su rado razgovarali u vreme zajedničkih obroka. Obroci koje su delili postali su trenuci bogosluženja. »I svaki dan bijahu jednako jednodušno u crkvi, i lomljahu hljeb po kućama, i primahu hranu s radosti i u prostoti srca, hvaleći Boga, i imajući milost u sviju ljudi. A Gospod svaki dan umnožavaše društvo onijeh koji se spasavahu.« (Dela 2,46.47) Nema sumnje da je ovo vreme zajedništva u velikoj meri pomoglo da se ojača osećanje jedinstva koje su imali u Isusu.

**Kakve primere zajedničkih molitava ranih hrišćana pronalazimo u Delima apostolskim? Za šta su se molili?**

`Dela 1,14. `

`Dela 4,23-31. `

`Dela 12,12. `

Vernici Rane crkve cenili su priliku da neposredno razgovaraju sa Bogom. Uvek su Mu upućivali molbe kada se sastanu na bogosluženju. Pavle u Prvoj poslanici Timotiju spominje važnost zajedničke molitve (1. Timotiju 2,1). Efescima je, takođe, naglasio potrebu za njom: »I svakom molitvom i moljenjem molite se Bogu Duhom bez prestanka, i uz to stražite sa svakijem trpljenjem i molitvom za sve svete, i za mene.« (Efescima 6,18.19)

`Na koje načine možemo doživeti dublje jedinstvo zahvaljujući sili posredničke molitve za zajedničke ciljeve? Kako nam ova molitva pomaže da se ujedinimo kao Crkva? `