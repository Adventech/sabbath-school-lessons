---
title:  Pouka za učitelje
date:   14/12/2018
---

### Sažeti pregled pouke

**Ključni tekst:** Otkrivenje 4,8-11.

**Učenici će:**

**Saznati:** Odrediće šta je pravo bogosluženje i kakva je njegova uloga u velikoj borbi između Boga i sotone.

**Osetiti:** Gajiće osećanje poštovanja i zahvalnosti prema tome ko je Bog i šta je učinio za njih.

**Činiti:** Slaviće Boga i srcem i umom.

### Smernice za proučavanje

**Saznati:** Pravo bogosluženje

A. Šta se podrazumeva pod rečju „bogosluženje“? Koje radnje se mogu smatrati delom bogosluženja?

B. Kako možemo razlikovati pravo i lažno bogosluženje?

C. Kako možemo osigurati da Bog ostane u središtu našeg bogosluženja?

D. Kakvu ulogu bogosluženje ima u Trostrukoj anđeoskoj vesti?

**Osetiti:** Božja veličina

A. Koji aspekt Božjeg karaktera je vama najznačajniji? Koji aspekt najviše govori o vašoj situaciji danas?

B. Kakva osećanja vam dolaze na um kada razmišljate o tome šta je Bog učinio za vas?

**Činiti:** Odgovoriti celim svojim bićem

A. Po čemu se slavljenje Boga srcem razlikuje od slavljenja Boga umom?

B. Kako ova dva vida slavljenja izgledaju u praksi?

**Zaključak:** Bogosluženje obuhvata ukazivanje časti i poštovanja, kao i službu i poslušnost. Božji karakter i dela otkupljenja podstiču odgovor Njegovih stvorenja u vidu službe dok zajedno uviđaju svoju zavisnost od Boga.

### Program proučavanja

##### 1. Korak – motivišite

**Naglasite tekst:** Otkrivenje 14,6.7.

**Ključno načelo duhovnog rasta:** Pravo bogosluženje je iskreni odgovor na to ko je Bog i šta je učinio za nas.

**Samo za učitelje:** Bogosluženje je ključno pitanje u poslednjim vremenima. Identitet onoga kome služimo određuje našu vernost. Na početku proučavanja naglasite koliko je važno da tačno utvrdimo kome služimo.

**Uvodni razgovor:**

Jednog letnjeg dana Džon je odlučio da ubere nekoliko pečuraka koje su rasle u blizini njegovog doma. Pohađao je kurs za branje pečuraka i znao je kako da ih razlikuje. Ugledao je pečurke koje je smatrao jestivima i ubrao ih za večeru. Nameravao je da ih proveri sa jednim poznavaocem pečuraka da bi bio siguran da su jestive, ali je zakasnio na sastanak. Siguran u svoj sud da su pečurke zaista jestive, pripremio ih je za večeru i pojeo. Međutim, Džon je pogrešio u određivanju vrste pečuraka. Pojeo je veoma otrovnu vrstu koja uništava jetru i često izaziva smrt. Osam časova kasnije, Džon je počeo da povraća, a testovi su pokazali da su jetra i bubrezi teško oštećeni. Džon je preživeo, ali njegova greška skoro da ga je koštala života.

Apostol Jovan nas upozorava da treba da budemo podjednako obazrivi kada utvrđujemo šta je predmet našeg bogosluženja. Bog je jedini kome treba da služimo i naše bogosluženje treba da odražava našu vernost Njemu.

**Za razgovor:**

Zašto je razlikovanje jestivih i otrovnih pečuraka bilo teško? Na osnovu čega je Džon trebalo da napravi razliku među njima? Kako vam odgovor koji ste dali može pomoći da razmislite o tome kako vi razlikujete pravi sistem bogosluženja od lažnog?

##### 2. Korak – istražite

**Samo za učitelje:**: U ovom odeljku proučavaćemo o karakteristikama službe Bogu i njegovoj ulozi u velikoj borbi. Naglasite da je razumevanje iz čega se sastoji služba Bogu osnovno da bismo sprečili sotonu da nas prevari lažnim oblicima bogosluženja. Ne dozvolite da razred skrene sa teme i započne razgovor o načinima bogosluženja i o tome kome se šta više sviđa.

**Biblijski komentar**

*1. Karakteristike bogosluženja*

(Podsetite se u razredu sledećeg teksta: Otkrivenje 4,8-11)

U Bibliji se mnoštvom reči na grčkom i jevrejskom jeziku opisuju različiti aspekti službe Bogu. Jevrejske reči za bogosluženje naglašavaju ukazivanje časti, poštovanje i divljenje usredsređujući se na klanjanje, padanje ničice ili iskazivanje pokornosti pred drugom osobom na neki drugi način. Međutim, obožavanje Boga u Starom zavetu ne ograničava se na fizičku radnju. Ono takođe obuhvata koncepte poslušnosti i službe koji su pokazatelji istinitosti našeg bogosluženja. Isaija jasno ukazuje da samo vršenje određenih aktivnosti bez poslušnosti uopšte ne predstavlja službu (Isaija 1,10-17; Isaija 58).

U Novom zavetu pronalazimo sličnu raznolikost reči koje znače pokloniti se, poštovati, ukazati čast i odanost, služiti. Najčešća reč za bogosluženje u Novom zavetu je proskyneō, koja doslovno znači „ljubiti“. Verovatno se odnosi na običaj ukazivanja časti caru ili zvaničniku klečeći pred njim i ljubeći mu stopala, postupak koji se shvata kao priznanje zavisnosti ili pokornosti osobi od autoriteta (vidi: Vilijam F. Arndt, F. Vilbur Gingrih, Frederik V. Danker, Valter Bauer, A Greek-English Lexicon of the New Testament and Other Early Christian Literature [Chicago: University of Chicago Press, 2000], str. 882). Na osnovu upotrebe ove reči za opis službe Bogu, možemo zaključiti da je više od fizičkog postupka ljubljenja ili klanjanja njome naznačeno. Pokloniti se Bogu znači uvideti Njegovu veličinu i veličanstvo, shvatiti da je On Stvoritelj, a mi stvorenja, priznati svoju nedostojnost, bespomoćnost i potpunu zavisnost od Njega. Takvo priznanje takođe sa sobom nosi spremnost da prihvatimo Božju vladavinu u svom životu.

Pravo bogosluženje ima nekoliko važnih karakteristika. Prvo i najvažnije, usmereno je na Boga i samo na Njega (5. Mojsijeva 6,13; Matej 4,10). Drugo, nikad se ne vrši pod prisilom. To je spontani odgovor na Božji karakter i Njegova dela otkupljenja učinjena u našu korist. Potiče iz srca, a ne očekivanja drugih. Treće, služba Bogu nije samo jutarnja aktivnost Subotom ili deo zajedničkog bogosluženja. To je način života. Mi treba svojim životom da odgovorimo na ono što je Bog učinio za nas. Stvorenja u prestonoj dvorani, prikazana u 4. poglavlju Otkrivenja, neprestano su slavila Boga, dan i noć. Iako ovakva snažna posvećenost bogosluženju nije moguća u našem životu, ova slika upućuje na ideju da svaka naša reč i delo treba da ukaže čast Božjem imenu.

Pravo bogosluženje ima mogućnost da nas ujedini onako kako je inače nemoguće. Kada usredsredimo svoj život na slavljenje Središta svoje vere, manja je verovatnoća da ćemo zapažati stvari koje nas dele. Bilo da smo sami ili na bogosluženju, mi se udružujemo u bogosluženju sa drugima širom sveta slaveći Boga. Prema tome, bogosluženje nam pruža priliku da prepoznamo da smo deo nečega što prevazilazi nas same. U isto vreme, bogosluženje nas podseća da zavisimo od Boga. Ponos i ljubomora, koji doprinose neskladu, nestaju kada shvatimo da smo svi stvorenja koja zavise od Boga.


**Razmislite o ovome:**
U kom smislu se poslušnost može smatrati službom Bogu? Kako izgleda život posvećen službi Bogu?

*2. Služba Bogu i velika borba*

(Podsetite se u razredu sledećeg teksta: Otkrivenje 14,6-12)

Važnost da shvatimo šta predstavlja prava služba Bogu istaknuta je središnjom ulogom koju ona ima u Trostrukoj anđeoskoj vesti i širem kontekstu velike borbe između Boga i sotone. Borba je započela sotoninom pobunom na Nebu i njegovim oholim poređenjem sa Bogom (Isaija 14,14). Kosmički rat se nastavlja izazivanjem samog Božjeg karaktera. Dok Bog pokazuje svoj karakter izlivanjem ljubavi i blagodati, što podstiče naš odgovor u vidu službe Njemu, sotona podstiče na službu prevarom. On nastoji da pomeri pažnju usmerenu na Boga postavljajući drugi sistem bogosluženja. Poruka prvog anđela predstavlja podsetnik da je Bog, Stvoritelj univerzuma, jedina Ličnost koja zaslužuje da joj se služi. Poštovanje sedmog dana Subote, koju je On posvetio, predstavlja čin službe i vernosti Njemu. Međutim, ograničiti taj čin samo na dan bogosluženja znači propustiti sveobuhvatne implikacije poruke. Slavljenje Tvorca ne čini se samo neposrednim proslavljanjem Njega na dan koji je odredio, već i poštovanjem Njegovih dela stvaranja. Poruka drugog anđela prikazuje Božju ljubav i blagodat, pružajući opomenu onima koji su zavedeni lažnim pristupima spasenju i službi Bogu. Konačno, u Trećoj anđeoskoj vesti vidimo da odluka da u svojoj službi budemo usredsređeni na pogrešnu stranu na kraju vodi u smrt, dok odluka da služimo samo Bogu vodi u život. Pošto je Bog Stvoritelj i Održavalac života, ne očekujemo ništa manje. Kada prekinemo vezu sa Izvorom života, čeka nas samo smrt.

**Razmislite o ovome:**

Šta mislite zašto je pitanje kome služimo u središtu Trostruke anđeoske vesti? Kako možete biti sigurni da služite Stvoritelju i da nećete dozvoliti sotoninim lukavstvima da vas zbune? Na koje načine nas sjedinjuju poruke trojice anđela?

##### 3. Korak – primenite

**Samo za učitelje:**: Mi često ograničavamo službu Bogu na dešavanja Subotom ujutru. Međutim, služba Bogu je mnogo više od toga. Pomozite razredu da istraži šire dimenzije bogosluženja.

**Za primenu:**

1. Služba Bogu je mnogo više od pevanja pesama i molitve. Šta mislite zašto retko razmišljamo o službi Bogu izvan Subote i drugih verskih službi?

2. Šta mislite zašto pojedinci ne nalaze puni smisao u bogosluženju? Kako to može da se odrazi na ostatak njihove sedmice?

3. Kako službu Bogu možemo učiniti načinom života?

4. Da li je vaše trenutno učešće u bogoslužbenim aktivnostima odgovor koji ste dali iz celog srca?

##### 4. Korak – budite kreativni

**Samo za učitelje:** Pozvani smo da se poklonimo Bogu koji nas je stvorio i otkupio. Sledeće aktivnosti pomoći će učesnicima da se usredsrede na Boga, Središte našeg bogosluženja.

**Aktivnost:**

1. Pripremite odgovarajući materijal za bogosluženje koji će pomoći ljudima da se usredsrede na različite aspekte Božjeg karaktera.

2. Isplanirajte veče molitve. Osmislite ga tako da se učesnicima predstavi jasan cilj molitve, da se redovno mole u toku večeri i da se menja način molitve za svaki cilj.

3. Odslušajte pesmu koja uzvisuje Božju veličinu i veličanstvo. Zatim se molite da vam Bog pomogne da na nove načine iskusite Božju lepotu i karakter.

4. Pokažite razredu uobičajene predmete iz domaćinstva. Zamolite ih da razmisle na koji način je Bog poput svakog od tih predmeta. Zatim zahvalite Bogu što vam pomaže da se setite mnogih dimenzija Njegove prirode i karaktera.