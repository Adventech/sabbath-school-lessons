---
title:  Ljudski odnosi u Hristu
date:   25/10/2018
---

Hrišćanstvo je religija odnosa: odnosa sa Bogom i jednih sa drugima. Nema smisla tvrditi da gajimo čvrstu zajednicu sa Bogom ukoliko ta zajednica ne vrši uticaj na odnose sa drugim ljudima. Hrišćanski način života ne može se živeti izolovano. Načela jedinstva o kojima Pavle govori u Poslanici Efescima takođe se mogu primeniti na to kako se odnosimo prema drugima.

`Pročitajte tekst iz Efescima 5,15-21. O čemu Pavle govori u 21. stihu? Kakav odnos vlada između međusobnog slušanja i jedinstva?`

Pavlov poziv da se slušamo među sobom povezan je sa izrazom »nego se još ispunjavajte Duhom« iz Efescima 5,18. Jedan od načina da budemo ispunjeni Duhom jeste da slušamo jedni druge. To ukazuje na ispravan stav poniznosti i obzirnosti koji treba da imamo prema ljudima. Naravno, to nije urođena osobina većine ljudi, već je rezultat činjenice da Duh živi u našem srcu. To je dar istog Duha, koji je veza jedinstva u Hristu. Gledano sa ove tačke gledišta, slušanje je unutrašnja osobina koja izražava naše poštovanje prema Hristu i Njegovoj žrtvi prinetoj za nas.

`Pročitajte tekst iz Efescima 5,22-6,9. Kakav uticaj na naše međuljudske odnose u domu i radnom mestu vrši ova odlika da slušamo jedni druge?`

U određenoj meri jedinstvo u Crkvi zavisi od jedinstva u domu. Pavle je naglasio da jedinstvo, ljubav i poštovanje, koji treba da vladaju među supružnicima, treba da prikažu Hristovu samopožrtvovnu ljubav prema Crkvi. Prema tome, hristoliko poštovanje u domu kao i u Crkvi zahteva se i od supružnika i od vernika. Ova hristolika osobina, takođe, treba da bude predstavljena primerom u odnosima između dece i roditelja i zaposelnih i poslodavaca (robova i gospodara). Sklad i mir koji treba da prožimaju naš dom treba, takođe, da prožimaju i crkveni život.

`Kakva načela možete izdvojiti iz stihova iz današnjeg odeljka koji vam mogu pomoći da bolje shvatite kako treba da se ophodite (u zavisnosti od svog položaja) prema članovima svoje porodice ili prema saradnicima na poslu?`