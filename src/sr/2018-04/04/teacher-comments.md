---
title:  Pouka za učitelje
date:   26/10/2018
---

### Sažeti pregled pouke

**Ključni tekst:** Efescima 2,9.10.

**Učenici će:**

**Saznati:** Prepoznaće da su Hristovi život i smrt ključni za ispunjenje Božjeg konačnog cilja da unese sklad i jedinstvo među sva dela stvaranja.

**Osetiti:** Negovaće stavove koji pomažu da se održi jedinstvo u Hristu.

**Činiti:** Nastojaće da ostanu u zajednici sa Hristom da bi mogli doživeti puninu Njegovih blagoslova.

### Smernice za proučavanje

**Saznati:** Ispunjavanje Božje namere

A. Šta je Božja namera za svoja stvorenja?

B. Šta je Hristos svojom smrću učinio za nas?

C. Mi često razgovore o tome šta je Hristos ostvario ograničavamo na teološku temu spasenja. Na koje posebne načine Isusov život i smrt utiču na odnose i jedinstvo?

**Osetiti:** Poniznost i slušanje

A. Kakve stavove Pavle smatra neophodnima za održavanje jedinstva za koje je Hristos dao toliko mnogo?

B. Kako možemo negovati ove osnovne stavove tako da postanu prirodna reakcija u našem životu?

C. Šta u praktičnom smislu znači slušati jedni druge?

**Činiti:** Ostati u zajednici sa Hristom

A. Kakve prednosti stičemo ukoliko smo povezani sa Hristom?

B. Kako možemo održati svakodnevnu zajednicu sa Njim?

**Zaključak:** Bog nam je u Hristu dao svaki duhovni blagoslov. Ova neverovatna istina obuhvata usvojenje, oproštenje i otkupljenje, ali i isceljenje naših odnosa. Dok održavamo zajednicu sa Hristom, doživljavamo promenu svojih stavova i postupaka, koja podstiče jedinstvo.

### Program proučavanja

##### 1. Korak – motivišite

**Naglasite tekst:** Efescima 2,19-22.

**Ključno načelo duhovnog rasta:** Da bismo doživeli jedinstvo koje Bog očekuje od svoje Crkve, moramo stalno biti povezani sa Hristom, Izvorom jedinstva.

**Samo za učitelje:**: Novi zavet jasno stavlja Isusa u središte hrišćanskog života. Njegova smrt i vaskrsenje pružaju spasenje, nadu i razumevanje kako je jedinstvo moguće među hrišćanima. Dok razgovarate o lekciji, naglasite kako Hristovi život i smrt predstavljaju ključ za postizanje hrišćanskog jedinstva.

**Uvodni razgovor:**:

Dajte razredu šifrovanu poruku vezanu sa temu iz lekcije, ali im nemojte dati ključ po kome se rešava. Izaberite složenu šifru koju članovi razreda neće moći sami da reše. Neka razred provede određeno vreme razmišljajući kako da odgnonetnu poruku. Nakon otpilike pet minuta, nagovestite im rešenje, neotkrivajući sve detalje. Dajte razredu nekoliko minuta da pokuša da shvati šta ste im rekli. Ako im je i dalje potrebna pomoć, pokažite im ključ za rešavanje poruke. Provedite nekoliko minuta u razgovoru o centralnoj ideji poruke pre nego što se osvrnete na sledeća pitanja.

**Za razgovor:**:

Zašto je ključ bio važan za rešavanje poruke? Održavanje unutrašnjeg crkvenog jedinstva čini se da je poput zagonetke mnogim crkvama. Šta mislite zašto je teško ostvariti jedinstvo? Kako je saznanje da je Hristos Ključ jedinstva od pomoći u rešavanju problema u mesnoj crkvi?  

##### 2. Korak – istražite

**Samo za učitelje:**: Efescima poslanica ukratko izlaže Radosnu vest Jevanđelja i Božje viđenje o Crkvi koja ljubavlju i jedinstvom ispunjava Njegovu nameru. Kada proučite nekoliko tekstova iz Efescima poslanice, naglasite da Crkva i njeno jedinstvo zavise od Hrista i našeg odnosa sa Njim.

**Biblijski komentar**

Razgovor o nejedinstvu često se svodi na doktrinu ili istinu. Hrišćani smatraju da bi nejedinstvo nestalo kad bi samo mogli da se složimo oko toga u šta verujemo. Iako jedinstvo po pitanju doktrine ima određenu ulogu u crkvenom jedinstvu, doktrinalno jedinstvo nije primarno za razumevanje jedinstva i nejedinstva. Ključ jedinstva nalazimo u Isusu Hristu.

*1. Izvor jedinstva*

(Podsetite se u razredu sledećeg teksta: Efescima 1,3-14)

Nijedan razgovor o jedinstvu Crkve ne može se održati bez prepoznavanja da Isus Hristos stvara jedinstvo prvenstveno svojom smrću i vaskrsenjem. Upravo ovi događaji podstiču reči hvale na početku Efescima poslanice. Stihovi su prilagođeni jevrejskom načinu izražavanja hvale, i karakteristično je da se ponavlja upućivanje na činjenicu da sve što je Bog učinio za nas jeste učinjeno „u Hristu“ ili „u Njemu“. Opširna lista blagoslova dostupna vernicima „u Njemu“ obuhvata da smo izabrani, određeni unapred, usvojeni, da nam je darovana blagodat, otkupljenje, oproštenje i pečat koji je zalog našeg nasledstva. Zaista, čini se da nam u Hristu nijedan duhovni blagoslov nije uskraćen (Efescima 1,3). Međutim, zapazite, takođe, način na koji odnos i jedinstvo čine pozadinu velikog dela teksta pre nego što su stavljeni u prvi plan u 10. stihu: izabrani smo da budemo sveti i pravedni. Bog je želeo da budemo poput Njega i da razgovaramo sa Njim. Ponovo smo se povezali sa Bogom preko posinaštva, a naši narušeni odnosi isceljeni su putem otkupljenja i oproštenja. Pavle sažima celikupan uticaj ovih blagoslova u Efescima 1,9.10. Ovi blagoslovi bili su osmišljeni da Bog može doneti jedinstvo svojim stvorenjima u Hristu.  

Usredsređenost na Hrista kao Ključa jedinstva nastavlja se u Efescima 2,11-22, gde je Hristos predstavljen kao Onaj koji uklanja prepreke da bi svi imali isti pristup Bogu. Tekst upućuje na zid razdvajanja u jevrejskom Hramu, koji je nejevrejima ograničavao pristup bogosluženju u Hramu, a samim tim i pristup Bogu. Hristova smrt je figurativno srušila ovaj zid da bi i Jevreji i neznabošci mogli biti pomireni sa Bogom. Međutim, nisu samo Jevreji i neznabošci sada mogli biti pomireni sa Bogom. Pavle je shvatio da je Hristos srušio sve prepreke, bilo da su rasne, klasne ili polne. Svi ljudi sada imaju isti pristup Bogu i Njegovom uzvišenom spasenju.

**Razmislite o ovome:**

Šta znači imati svaki duhovni blagoslov u Hristu? Kakvu važnost nebeski blagoslovi imaju za sadašnji život? Kakve nagoveštaje Pavle daje u 1. poglavlju Efescima poslanice da nam pomogne da shvatimo Božje pobude i namere da nas blagoslovi? Kako je ova namera povezana sa jedinstvom?

*2. Ostati povezan sa Izvorom*

(Podsetite se u razredu sledećeg teksta: Efescima 4,1-6)

Kao rezultat onoga što je Bog učinio u Hristu, mi smo jedno telo, u kome stanuje jedan Duh, koje živi u jednoj nadi (Efescima 4,4). Imamo jednog Gospoda i jednu veru o kojoj svedočimo jednim krštenjem (Efescima 4,5). Pošto je Bog toliko mnogo učinio da sve ujedini, oni koji sebe nazivaju hrišćanima pozvani su da žive tako da održavaju to jedinstvo. Tekst od četvrtog do šestog poglavlja Efescima poslanice opisuje stavove i dela koji pomažu da se održi to jedinstvo. Neki od ključnih stavova su poniznost (Efescima 4,2), krotost (Efescima 4,2), trpljenje (Efescima 4,2), istinoljubivost (Efescima 4,25), ljubav (Efescima 5,2), slušanje (Efescima 5,22.23) i poslušnost (Efescima 6).   

Međutim, ne možemo doživeti jedinstvo ukoliko nismo povezani sa Hristom. Pavle upućuje na ovu istinu u Efescima poslanici kada govori o svim blagoslovima koje imamo „u Njemu“ (Efescima 1,4.7.9.10.13). Jovan je izričitiji. On opisuje potrebu za povezivanjem sa Hristom koristeći sliku vinove loze (Jovan 15,1-17). Loza raste i nepreduje samo kada je povezana sa izvorom života. Kada polažemo veru u Hristovo delo otkupljenja i krštavamo se u Njegovu smrt i vaskrsenje, povezani smo sa Izvorom života, sile i jedinstva. Međutim, pojedinačno delo krštenja ne garantuje stalnu povezanost sa Izvorom života. Neprestano treba da nastojimo da ostanemo povezani sa Hristom da bismo donosili rod, kao što su promenjeni stavovi koji upravljaju našom sposobnošću da volimo i slušamo jedni druge. Ostati povezan sa Hristom, prema tome, pruža temelj za međusobno jedinstvo. Što smo bliži Hristu, bliskiji odnos ćemo imati sa ljudima koji nas okružuju.

**Razmislite o ovome:** U kom smislu smo „u Hristu“? Kako možemo ostati povezani sa Hristom da bismo davali rod i bili promenjeni onako kako Bož želi?

##### 3. Korak – primenite

**Samo za učitelje:**: Pošto je Hristos izvor jedinstva Crkve, svaki vernik je pozvan da održava to jedinstvo. Pomozite učenicima da shvate svoju potrebu da ostanu povezani sa Izvorom života i jedinstva da bi ispunili Božju volju u vezi sa Crkvom.

**Za primenu:**

1. Zašto su svi blagoslovi navedeni na početku Efecima poslanice usredsređeni na jedinstvo Božjih dela stvaranja?

2. Ako je Hristos ključ jedinstva i ako hrišćansko jedinstvo počiva na Njemu, kakvu ulogu svaki vernik ima u jedinstvu Crkve?

3. Razgovarajte o sledećem navodu Elen Vajt: „Dok je kalem samo spolja povezan sa lozom, ne može postojati životna veza. U tom slučaju nema rasta niti plodnosti. Tako može da postoji samo prividna veza sa Hristom, bez stvarne zajednice sa Njim kroz veru. Ispovedanje vere dovodi ljude u crkvu, ali karakter i ponašanje pokazuju da li su oni u vezi sa Hristom.“ (Čežnja vekova, str. 676. original)

4. Koji od spomenutih stavova u Efescima poslanici je prema vašem mišljenju najvažniji za održavanje jedinstva i sklada u Crkvi? Na kojim činjenicama zasnivate svoj odgovor?

##### 4. Korak – budite kreativni

**Samo za učitelje:**: Može se činiti da je ideja da je Hristos ključ jedinstva i sklada u velikoj meri teoretska. Važno je da vaš razred shvati da je Hristova uloga veoma praktična.

**Aktivnosti:**

1. Nacrtajte dijagram na kome ćete pokušati da povežete ideje iz pouke. Pokažite kako je Hristos ključ jedinstva.

2. Napravite veliki ključ od bilo kakvog dostupnog materijala. Podelite ceduljice svakom članu razreda i zamolite ih da popune jednu od sledećih rečenica:

- Hristos je ključ za poboljšanje mog odnosa sa....
- Hristos je ključ za uklanjanje prepreka između mene i ....
- Hristos je ključ za otkrivanje Božje namere za moj život u vezi sa ....
- Hristos mi je oprostio; prema tome, ja treba da oprostim....
- Hristos mi je ponudio blagodat; prema tome, ja treba...
- Kada svi završe zadatak, zakačite popunjene ceduljice na ključ.