---
title:  Jedinstvo u jednom telu
date:   23/10/2018
---

Pavle je praktičan u svojim nadahnutim rečima upućenim Efescima. Jedinstvo koje postoji između Jevreja i neznabožaca, između ljudi različitih kulturoloških i etničkih pozadina, nije izmišljena priča ili prosto teorijski pojam; ono je stvarnost koja zahteva »da se vladate kao što prilikuje vašemu zvanju u koje ste pozvani«. (Efescima 4,1)

`Kako prema tekstu iz Efescima 4,1-3. hrišćani treba da se vladaju kao što priliči njihovom zvanju u Hristu?`

Praktični uticaj spomenutih vrlina i blagodati u hrišćanskom životu pomaže da »držimo jedinstvo Duha u svezi mira«. (Efescima 4,3) Sve ove osobine utemeljene su u ljubavi (1. Korinćanima 13,1-7). Istinsko iskazivanje ljubavi čuva odnose među braćom i sestrama i širi mir i jedinstvo u hrišćanskoj zajednici i izvan nje. Jedinstvo u Crkvi pokazuje Božju ljubav na jedinstvene načine o kojima drugi mogu da svedoče. Crkva je pozvana da bude takav svedok, naročito u vreme borbi, podela i ratova.

`Pročitajte tekst iz Efescima 4,4-6. Koja se ključna tema javlja u ova tri stiha?`

Pavle u prvim stihovima ovog poglavlja izražava svoje najdublje zanimanje za jedinstvo Crkve. Tekst počinje Pavlovim pozivom na jedinstvo (Efescima 4,1-3), a zatim sledi niz od sedam pojmova koji ujedinjuju vernike (Efescima 4,4-6). Jedinstvo je istovremeno nešto što vernici već imaju (Efescima 4,4-6), na čemu treba neprestano da rade i šta treba da održavaju (Efescima 4,1-3), i što je budući cilj kome teže (Efescima 4,13).

»Apostol poziva svoju braću da u svom životu pokažu silu istine koju im je objavio. Krotošću i blagošću, trpljenjem i ljubavlju trebalo je da prikažu Hristov karakter i blagoslove Njegovog spasenja. Postoji samo jedno telo i jedan Duh, Jedan Gospod i jedna vera. Kao pripadnici Hristovog tela, svi vernici su nadahnuti istim Duhom i istom nadom. Podele u Crkvi sramote Hristovu religiju pred svetom i pružaju priliku neprijateljima istine da opravdaju svoje postupke. Pavlove pouke nisu zabeležene samo zbog Crkve njegovog vremena. Bog je želeo da ih i mi primimo. Šta mi činimo da sačuvamo jedinstvo u svezi mira?« (Elen Vajt, Testimonies for the Church, 5. sveska, str. 239)

`Kakve odluke sada možete doneti da biste bili sigurni »da se vladate kao što prilikuje vašemu zvanju u koje ste pozvani«? `