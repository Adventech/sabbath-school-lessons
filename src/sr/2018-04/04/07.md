---
title:  Za dalje proučavanje
date:   26/10/2018
---

»Hristos nije poznavao nacionalnu, društvenu ili versku podvojenost. Književnici i fariseji želeli su da od nebeskih darova stvore lokalnu i nacionalnu korist i da iz njih isključe ostatak Božje porodice u svetu. Međutim, Hristos je došao da poruši svaki zid razdvajanja. On je došao da pokaže da je Njegov dar milosti i ljubavi tako neograničen kao što su vazduh, svetlost ili pljuskovi kiše koji osvežavaju zemlju.

Isusov život utemeljio je religiju u kojoj nema društvenih staleža, religiju u kojoj su Jevrejin i neznabožac, slobodan i rob povezani bratstvom jednakim pred Bogom. Na Njegov pokret nije imalo uticaja nikakvo političko pitanje. On nije pravio nikakvu razliku između suseda i stranca, prijatelja i neprijatelja. Onaj koji se obraćao Njegovom srcu, bio je duša žedna vode života.« (Elen Vajt, Testimonies for the Church, 9. sveska, str. 190.191)

**Za razgovor:**

`1.	Razmišljaje o ovoj izjavi: »U 4. poglavlju Efescima poslanice Božji plan je tako jasno i jednostavno otkriven da sva Njegova deca mogu čvrsto da se drže istine. Ovde su sredstva koja je On odredio da održe jedinstvo u Crkvi, da bi vernici mogli otkriti svetu zdravo versko iskustvo, jasno objavljena.« (Komentari Elen Vajt, The SDA Bible Commentary, 6. sveska, str. 1117) Šta u 4. glavi Efescima poslanice ukazuje na jedinstvo Crkve? Šta možemo učiniti da učvrstimo to jedinstvo? `

`2.	Potreba za poniznošću i međusobnim slušanjem suštinska je kada je reč o pitanju jedinstva. Kako bilo kakav oblik jedinstva može da postoji u Crkvi bez ovih osobina? Ako smo ponosni, sigurni u svoja gledišta i stavove, i nespremni da saslušamo druge, ne možemo ostvariti jedinstvo. Kako možemo naučiti da budemo ponizni i da slušamo jedni druge?`

`3.	Kako možemo imati jedinstvo, čak i kada se ne slažemo oko svega?`

**Zaključak:** Pavle u Poslanici Efescima daje mnoge savete u vezi sa tim šta za hrišćane znači biti »u Hristu«. Spasenje u Isusu preobražava naš život na praktične načine. Svi naši međuljudski odnosi, uključujući i odnose između braće i sestara u Crkvi, preobražavaju se Hristovom silom u našem životu. Ovo preobraženje je ključno da bismo ostvarili jedinstvo.