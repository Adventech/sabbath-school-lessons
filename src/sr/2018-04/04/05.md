---
title:  Crkvene vođe i jedinstvo
date:   24/10/2018
---

»A svakome se od nas dade blagodat po mjeri dara Hristova.« (Efescima 4,7) Spasenje je dar koji se daruje svim ljudima koji žele da ga prime, dok se pojedini duhovni darovi daju određenim ljudima iz posebnog razloga.

`Pročitajte tekst iz Efescima 4,11. Kakve darove vođstva Bog daje crkvi?`

`Šta je prema tekstu iz Efescima 4,12. Božji cilj kad je darovanje posebnih darova vođstva Crkvi u pitanju? U kakvom su odnosu ovi darovi?`

Svi hrišćani su u određenom smislu glasnici i sluge Boga i Jevanđelja. Hristov nalog iz teksta Matej 28,19.20. nalaže svim hrišćanima da pođu na rad, da stvaraju učenike u svim narodima, da ih krštavaju i poučavaju. Služba nije poverena samo privilegovanoj nekolicini, kao što su pastori i/ili evanđeoski radnici, već svima koji nose Hristovo ime. Niko ne može da tvrdi da je izuzet iz rada na širenju Jevanđelja i nijedan crkveni vođa ne može da tvrdi da je njegova služba isključiva. Duhovni darovi vođstva posebno su namenjeni izgradnji Crkve. Crkvene vođe su potrebne da bi negovale, širile i podsticale jedinstvo.

Na osnovu Pavlove liste darova vezanih za vođstvo zaključujemo da ove uloge, takođe, treba da osposobe pripadnike Božjeg naroda da dosegnu izgubljene. Odgovornost leži na pojedinim ljudima unutar Crkve koji su primili poseban poziv da pomognu drugima da izvrše službu i delo za Hrista, i sazidaju Hristovo telo, »dokle dostignemo svi u jedinstvo vjere i poznanje Sina Božijega, u čovjeka savršena, u mjeru rasta visine Hristove«. (Efescima 4,13) U obavljanju svoje službe moramo se ugledati na Isusov način vođ­stva. Isus je došao da služi drugima, a ne da Mu služe (Matej 20,25-28); i mi moramo poći i tako postupati.

Među ljudima postoji snažna težnja da budu nezavisni i da nikome nisu odgovorni. Naročito u zapadnom društvu vlada ovakva sklonost. Međutim, Pavle nas podseća da nijedan hrišćanin nije sam na ovom svetu i da činimo zajednicu vernih koja ima duhovne vođe čiji je zadatak da nam pomognu da hrabrimo jedni druge na svom zajedničkom putovanju. Svi zajedno smo deo Hristovog tela.

`Kakve duhovne darove imate i kako ih koristite za jedinstvo svoje mesne crkve?`