---
title:  Rušenje zida
date:   22/10/2018
---

Neke od najdubljih podela među ljudima izazvane su rasnim, etničkim i verskim razlikama. U ličnim kartama u mnogim društvima beleži se narodna ili verska pripadnost, što je često povezano sa privilegijama ili ograničenjima kojima se ljudi svakodnevno suočavaju. Kada buknu ratovi ili sukobi, ova obeležja identiteta i razlika često postaju podsticaj represije i nasilja.

`U Efescima 2,11-22. Pavle ukazuje na bolji put za hrišćansku zajednicu. Kako naše jedinstvo u Hristu utiče na naše razlike? Šta je srušeno Isusovom smrću na krstu?`

Pavle poziva vernike iz Efesa da ne zaborave kakav je njihov život bio ranije, pre nego što su primili Božju blagodat u Hristu. Etničke, kulturološke i verske razlike stvorile su neprijateljstvo i sukobe između različitih grupa ljudi. Međutim, dobra vest je da smo u Hristu svi jedan narod, koji ima istog Spasitelja i Gospoda. Svi pripadamo Božjem narodu. »A sad u Hristu Isusu, vi koji ste negda bili daleko, blizu postadoste krvlju Hristovom.« (Efescima 2,13)

Stari Hram u Jerusalimu imao je zid razdvajanja da bi odeljenja Hrama u koja su mogli ući samo Jevreji bila odvojena. Na ovom zidu nalazio se natpis koji je strancima smrtnom pretnjom zabranjivao dalji pristup. Pavle je bio optužen da je prestupio upravo ovu uredbu, kada je posle svojih misionarskih putovanja ušao u Hram. Kada je uhapšen, optužili su ga da je u odeljenje Hrama namenjeno Jevrejima uveo Trofima iz Efesa (Dela 21,29). U Efescima poslanici Pavle tvrdi da je Hristos »mir naš, koji oboje sastavi ujedno, i razvali plot koji je rastavljao«. (Efescima 2,14)

U Hristu, vernici su Avramovi naslednici i primaju obrezanje srca. Fizičko obrezanje koje je Bog dao Avramu ukazivalo je na duhovno obrezanje koje će vernici primiti u Hristu (vidi: 5. Mojsijeva 10,16). »U kome i obrezani bijaste obrezanjem nerukotvorenijem, odbacivši tijelo grijeha mesnijeh obrezanjem Hristovijem.« (Kološanima 2,11)

`Pročitajte ponovo tekst iz Efescima 2,11-22. Na koje načine u svojoj crkvi uočavamo ono o čemu Pavle piše u ovim stihovima? Kakvi izazovi danas postoje?`