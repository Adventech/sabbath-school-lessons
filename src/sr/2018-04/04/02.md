---
title:  Blagoslovi u Hristu
date:   21/10/2018
---

`Pročitajte tekst iz Efescima 1,3-14. Šta je prema Pavlovim rečima dato u Hristu?`

Isusovi sledbenici imaju mnogo razloga da slave Boga. On je odlučio da nas usvoji kao sinove i kćeri u Hristu i da Njega predstavi svetu. Pavle različitim slikama opisuje naš novi odnos sa Bogom u Hristu. Od mnoštva tih slika, slika o usvajanju odnosi se na temu ove pouke o jedinstvu. Mi smo usvojeni u Hristu i pripadamo Božjoj porodici. Ova slika porodice ukazuje, takođe, na Božji zavet sa decom Izrailjevom. U okviru Pavlove poslanice, neznabošci koji prihvataju Isusa kao Mesiju takođe su Božja deca, naslednici obećanja datih Izrailju (Rimljanima 8,17; Galatima 4,7). Prednost ovog odnosa sa Hristom, prednost da budemo u Hristu, važna je za celokupno hrišćansko jedinstvo. Ovaj tekst, takođe, govori da je Božja stalna želja bila da ponovo celo čovečanstvo ujedini u Hristu. A u Božjoj porodici mi smo svi Božja deca, podjednako voljena i čuvana.

Pojedinci se zbune kada u ovom tekstu čitaju o predodređenju (Efescima 1,5.11). Obećanje da je Bog izabrao nas da budemo spaseni čini se da, takođe, nagoveštava da je Bog odlučio da pojedinci budu izgubljeni. Međutim, to nije biblijsko učenje. Bog je pripremio plan spasenja pre osnivanja sveta da bi svi mogli biti spaseni. »Jer Bogu tako omilje svijet da je i Sina svojega Jedinorodnoga dao, da nijedan koji Ga vjeruje ne pogine, nego da ima život vječni.« (Jovan 3,16; vidi: 1. Timotiju 2,6; 2. Petrova 3,9). Bog unapred zna ko će prihvatiti Njegov dar spasenja, ali to nije isto što i unapred odrediti kakva će biti nečija odluka. Spasenje se nudi celom ljudskom rodu zahvaljujući onome što je Hristos učinio za nas. Pitanje glasi: Kako odgovaramo na ovaj dar? Bog ne koristi silu da bi nekoga spasao.

»Na nebeskom savetu odlučeno je da ljudi, iako prestupnici, ne treba da poginu u svojoj neposlušnosti, već da verom u Hrista kao svoju Zamenu i Sigurnost, mogu postati izabrani Božji, određeni kroz Isusa Hrista Njemu na posinaštvo po blagonaklonosti Njegove volje. Bog želi da svi ljudi budu spaseni; jer su obilni blagoslovi izliveni kada je Bog dao svoga Jedinorodnoga Sina da plati otkup za čoveka. Oni koji će poginuti poginuće zato što su odbili da postanu usvojeni kao Božja deca kroz Isusa Hrista.« (Komentari Elen Vajt, The SDA Bible Commentary, 6. sveska, str. 1114)