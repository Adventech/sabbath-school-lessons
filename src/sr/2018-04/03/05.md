---
title:  Jedinstvo među hrišćanima
date:   17/10/2018
---

`Pročitajte sledeće tekstove: Marko 9,38-41; Jovan 10,16. Čemu nas Isusov odgovor apostolu Jovanu uči o isključivosti i naglom sudu o tome ko je pravi Isusov sledbenik?`

Adventistički hrišćani nastojali su da shvate Isusovu molitvu iz 17. poglavlja Jevanđelja po Jovanu neposredno je primenjujući na jedinstvo svoje verske zajednice. Mi moramo biti ujedinjeni kao Crkva da bismo ispunili svoju misiju i objavili svetu Trostruku anđeosku vest. O ovom pitanju se mnogo ne raspravlja.

Međutim, šta je sa jedinstvom sa drugim hrišćanima? Kako treba da se odnosimo prema njima u svetlosti Isusove molitve?

Nesumnjivo verujemo da Bog ima veran narod i u drugim Crkvama. Pored toga, Biblija jasno kaže da Bog ima verne čak i u Vavilonu: »Izađite iz nje, narode Moj, da se ne pomiješate u grijehe njezine, i da vam ne naude zla njezina.« (Otkrivenje 18,4)

Isto tako znamo da prema Knjizi Otkrivenja postoji veliko otpadništvo među onima koji ispovedaju Hristovo ime, i da će se u poslednjim danima mnogi lažni hrišćani međusobno ujediniti sa većinom da bi otpočeli progonstvo jasno opisano u Otkrivenju 13,1-17. Otuda su adventistički hrišćani uvek bili veoma pažljivi kad su pozivi za ujedinjenje sa drugim Crkvama u pitanju, kao u ekumenskom pokretu.

Kako, onda, treba da se odnosimo prema drugim verskim zajednicama? Elen Vajt je zabeležila sledeće u vezi sa zajedničkim radom Hrišćanske adventističke crkve i drugih hrišćana, makar kada je reč o sledećem posebnom pitanju. »Kada ljudska oruđa pokoravaju svoju volju Božjoj volji, Sveti Duh će uticati na srca onih kojima služe. Pokazano mi je da ne treba da odbacimo pripadnike Ženskog društva hrišćanske umerenosti. Ujedinjujući se sa njima oko pitanja potpune uzdržljivosti, mi ne menjamo svoj stav u vezi sa svetkovanjem sedmog dana, a možemo pokazati da cenimo njihov stav o temi umerenosti. Otvarajući im vrata i pozivajući ih da se ujedine sa nama u pitanju umerenosti, obezbedićemo njihovu pomoć, a one će sjedinjujući se sa nama čuti nove istine koje Sveti Duh čeka da utisne u njihova srca.« (Elen Vajt, Welfare Ministry, str. 163)

Iako se bavila određenim pitanjem u određeno vreme, ipak je dala načela koja možemo slediti u vezi sa tim kako da se odnosimo prema drugim hrišćanima, naročito kada se ujedinjujemo oko istog cilja.

Prvo, možemo da radimo sa njima za opšte društvene interese. Drugo, ukoliko se ujedinimo sa njima, moramo to učiniti ne ugrožavajući svoja verovanja ili praksu. Treće, možemo koristiti ovo »jedinstvo« i treba da ga iskoristimo da bismo sa drugima podelili dragocene istine kojima smo blagosloveni.