---
title:  Za dalje proučavanje
date:   19/10/2018
---

Pročitajte poglavlje »Božji nepromenljivi zakon«, str. 443-446. original, u knjizi Elen Vajt Velika borba.

»Iako je Hrišćanska adventistička crkva raširena po celom svetu i ima mnogo mesnih crkava, adventistički hrišćani ne tvrde da su Hristova univerzalna crkva. Univerzalna Crkva je sveobuhvatnija od bilo koje veroispovesti. Ona je i vidljiva i nevidljiva utoliko što se sastoji od onih koji veruju u Isusa i slede Ga. Ovo posebno teološko pitanje naročito dolazi do izražaja ako uzmemo u obzir otpadništvo među hrišćanima, o čemu se jasno govori u Knjizi Otkrivenja. Čista Crkva iz 12. poglavlja Otkrivenja upoređena je sa bludnicom iz 17. poglavlja, velikim gradom Vavilonom, koji je sa druge strane upoređen sa nevestom Jagnjetovom, svetim gradom ili Novim Jerusalimom iz 21. i 22. poglavlja Otkrivenja. U prvom veku, univerzalna Crkva bila je prilično vidljiva, dok ju je mnogo teže i složenije bilo uočiti, na primer, u vreme srednjeg veka.

Prema tome, adventistički hrišćani ne ograničavaju pojam Božje prave crkve svojom verskom zajednicom, niti je automatski proširuju na druge hrišćanske crkve. Božja prava crkva sastoji se od onih pojedinaca koji iskreno veruju u Njega. Bog ih poznaje. Adventisti, sa druge strane, tvrde da su Božji posebni vidljivi Ostatak poslednjeg vremena iz Otkrivenja 12,17. i tekstova od 12. do 14. poglavlja. Ovaj Ostatak ima i lokalni i univerzalni karakter (Otkrivenje 2,24; 12,17).« (Ekehart Miler, »The Universality of the Church in the New Testament«, Angel Manuel Rodrigez, urednik, Message, Mission, and Unity of the Church [Silver Spring, Md.: Biblical Research Institute, General Conference of Seventh day Adventists, 2013], str. 37)

**Za razgovor:**

`1.	Zašto je ispunjenje Isusove molitve iz 17. poglavlja Jevanđelja po Jovanu toliko važno za našu Crkvu? Šta Isusova želja za jedinstvom Crkve u prvom veku otkriva o Njegovoj želji za našu Crkvu danas?`

`2.	Da li je vaša mesna crkva sarađivala sa drugim hrišćanima u određenim pitanjima? Koliko je ta saradnja bila uspešna? Kako možemo raditi sa njima, kada je to prikladno, a da ne ugrozimo nijednu istinu koja nam je poverena?`

`3.	Na šta ukazuje ova izjava u knjizi Velika borba? Kako ovo može postati naša stvarnost? »Da su oni koji su se izjasnili kao pripadnici Božjeg naroda prihvatili svetlost koja ih je obasjala iz Njegove reči, dostigli bi jedinstvo za koje se Hristos molio, jedinstvo koje je apostol opisao kao ’jedinstvo duha u svezi mira’. ’Jedno telo, jedan duh, kao što ste pozvani u jednom nadu zvanja svojega; jedan Gospod, jedna vera, jedno krštenje’, zaključio je on (Efescima 4,3-5).« (Elen Vajt, Velika borba, str. 379. original)`

**Zaključak:** Isusova prvosveštenička molitva iz 17. poglavlja Jevanđelja po Jovanu podseća nas da je Isus zainteresovan za crkveno jedinstvo i danas. Njegova molitva treba da bude naša, i mi treba da tražimo načine da svoju veru učvrstimo Božjom reči. Međusobna ljubav treba da ispuni naše odnose prema svima, uključujući i druge hrišćane, ma kakve teološke razlike da postoje među nama. 