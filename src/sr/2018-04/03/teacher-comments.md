---
title:  Pouka za učitelje
date:   19/10/2018
---

### Sažeti pregled pouke

**Ključni tekst:** Jovan 17,20.21.

**Učenici će:**

**Saznati:** Razumeće Isusovu težnju da Njegovi sledbenici budu sjedinjeni.

**Osetiti:** Uvideće važnost jedinstva i za Crkvu i za misiju.

**Činiti:** Nastojaće da svetu predstave Božji karakter ljubavi i jedinstva.

### Smernice za proučavanje

**Saznati:** Nalog za jedinstvo

A. Kako su Božja priroda i Njegov karakter povezani sa hrišćanskim jedinstvom?

B. Molitva za jedinstvo upućena je uz nekoliko drugih molbi za Isusove sledbenike. Kako su molbe međusobno povezane i sa čim će se rani hrišćani suočiti posle Isusove smrti?

C. Zašto je Isus bio toliko zabrinut za jedinstvo svojih sledbenika?

**Osetiti:** Jedinstvo je neophodno za misiju

A. Na koje posebne načine nejedinstvo među Isusovim sledbenicima utiče na misiju Crkve?

B. Šta nejedinstvo u Crkvi nagoveštava o Božjoj prirodi i karakteru?

**Činiti:** Pokazivati ljubav i poštovanje

A. Kakvu sliku o Bogu vaši trenutni odnosi prikazuju svetu?

B. Kakve prepreke onemogućavaju da se prikaže pravi Božji karakter?

C. Kakve korake treba da preduzmete da biste tačnije odražavali Božji karakter?

**Zaključak:** Isusova molitva u 17. poglavlju Jevanđelja po Jovanu prikazuje Isusovu veliku želju da Njegovi sledbenici tačno predstavljaju Božju prirodu i karakter svetu. Jedinstvo namere između Oca i Sina ukazuje da je hrišćansko jedinstvo neophodno da bi se to ostvarilo.

### Program proučavanja

##### 1. Korak – motivišite

**Naglasite tekst:** Jovan 17,20.21.

**Ključno načelo duhovnog rasta:** Isusovi sledbenici pozvani su da jedinstvom među sobom predstavljaju Božju ljubav i Njegov karakter svetu.

**Samo za učitelje:**: Naglasite da ljudi oko nas, kada nazivamo sebe hrišćanima, počinju da sude hrišćanstvu i Božjem karakteru na osnovu onoga što vide u našim međuljudskim odnosima, bili mi svesni svoga uticaja ili ne.

**Uvodni razgovor:**: Kada sam se preselio u SAD na postdiplomske studije nesvesno sam postao predstavnik svoje zemlje. Kada su me ljudi slušali dok govorim, pretpostavljali su da svojim akcentom predstavljam govor svih Novozelanđana. Smatrali su da moj stil oblačenja odražava trenutnu modu na Novom Zelandu. U stvari, sve moje reči, dela, čak i izbor hrane bili su pomno proučavani i smatralo se da tačno odražavaju moje poreklo. U mnogo slučajeva pretpostavke koje su ljudi oko mene izneli bile su tačne; ali u određenim oblastima pretpostavke su ih dovele u zabludu.

Svaki hrišćanin je pozvan da bude Božji predstavnik. Način na koji razmišljamo i postupamo utiče na to kako svet shvata Božji karakter. Kada se ponašamo sebično, izazivajući nesklad, svet zapaža podeljenog i nemoćnog Boga: ali kada pokazujemo ljubav i jedinstvo među sobom, pokazujemo pravi Božji karakter.

**Za razgovor:**: Kada ste nesvesno bili predstavnik nečega? Kakav utisak su vaši postupci ostavili u vezi sa osobom, zemljom ili sportom koji ste predstavljali? Da li je veća verovatnoća da ćete ostaviti bolji utisak kada izaberete da budete predstavnik nečega? Obrazložite svoj odgovor.  

##### 2. Korak – istražite

**Samo za učitelje:**: Ovaj odeljak pruža sažet pregled različitih aspekata Isusove molitve vezanih za odnose iz 17. poglavlja Jevanđelja po Jovanu.

**Biblijski komentar**

Dugačka molitva u 17. poglavlju Jevanđelja po Jovanu sledi ono što neki proučavaoci prepoznaju kao tipično obraćanje prilikom opraštanja. Sam sadržaj molitve ukazuje da je molitva izgovorena u nameri da ohrabri učenike, koji će se uskoro suočiti sa izazovima bez Isusovog fizičkog prisustva.

*1. Ključni odnos*

(Podsetite se u razredu sledećeg teksta: Jovan 17,2.3.20-23)

U samom središtu molitve iz 17. poglavlja Jevanđelja po Jovanu nalazi se odnos između Oca i Sina. To je odnos savršene ljubavi i jedinstva koji postoji „prije postanja svijeta“ (Jovan 17,24). Otac je prikazan kao „jedini istiniti Bog“ (Jovan 17,3), „Otac Sveti“ (Jovan 17,11), i „Otac pravedni“ (Jovan 17,25). Ova imena opisuju i Njegov karakter i Njegova pravedna dela. Isus je u molitvi prikazan kao Hristos (Jovan 17,3), Sin (Jovan 17,1) i Poslani (Jovan 17,3), koji čini što Otac traži.

Odnos između Oca i Sina pruža osnovu i primer šta Isus zahteva od svojih sledbenika. Odnos između Oca i Sina takođe ima važnu ulogu u rečima koje Isus izgovara o večnom životu. Večni život zavisi od poznanja i Oca i Sina. Međutim, zapazite da nije u pitanju samo znanje o Njihovom postojanju. Izjava da čovek mora da zna da je Otac „jedini pravi Bog“ i da je Otac poslao Sina ukazuje da je za večni život potrebno lično i iskustveno znanje. Simboličko značenje imena upotrebljenih za Oca pojačava ovu misao, nagoveštavajući da su oni koji primaju večni život iskusili pravedna i otkupiteljska Božja dela.

U ovom tekstu nisu prikazani samo božanstvo i jedinstvo Oca i Sina, već i Njihovo velikodušno davanje. Otac daje Sinu, a Sin, zauzvrat, prosleđuje mnogo od onoga što mu je Otac dao.

**Razmislite o ovome:** Kako se upotreba naziva Otac i Sin odnosi na glavne poruke 17. poglavlja Jevanđelja po Jovanu? U kom smislu su Otac i Sin jedno? Šta velikodušni Božji karakter znači za Njegovu crkvu?

*2. Isusova slava i misija*

(Podsetite se u razredu sledećeg teksta: Jovan 17,1-5)

Isusova misija bila je da svetu otkrije Božje ime i Njegovu reč (Jovan 17,6-8), da Mu ukaže čast i proslavi Ga. Ime u jevrejskom jeziku predstavljalo je i istaknuto obeležje i definiciju karaktera. Prema tome, kada je Isus izjavio da je otrkio Očevo ime, treba da shvatimo da je otkrio Božju prirodu i Njegov karakter. Isus je otkrio ove dve pojedinosti prikazujući svojim delima Božji karakter pun ljubavi.

Isus započinje molitvu tražeći od Boga da Ga proslavi. Ta molba nije bila izraz sebičnosti. Bila je utemeljena na jedinstvu Oca i Sina, i doprinela je Isusovoj misiji da otkrije Očev karakter. Zahvaljujući jedinstvu koje je vladalo između Oca i Sina, značilo je da će, ukoliko je Isus proslavljen, i Otac samim tim biti proslavljen. Isus se, dakle, molio da izvrši svoju misiju, da Očeva ljubav bude zapažena i da primi čast i slavu koje Mu pripadaju.

**Razmislite o ovome:** Razmotrite upotrebu reči „slava“ i „proslavljanje“ u drugim tekstovima u Jevanđelju po Jovanu; zatim definišite šta Jovan podrazumeva pod rečju „proslavljanje“? Da li se odnosi na ono što se dogodilo prilikom Hristovog vaznesenja ili na nešto drugo? U kom smislu Hristovi sledbenici primaju slavu?

*3. Isus se moli za sve svoje sledbenike*

(Podsetite se u razredu sledećeg teksta: Jovan 17,6-26)

U daljem nastavku Isusove molitve, otkriveno je da je misija vernika, takođe, da objavljuju Božji karakter i da Ga proslave. Isusova molitva za učenike potvrđuje da je pred njima, dok pokušavaju da ispune ovu misiju, teško putovanje.

Isus se moli za zaštitu svojih sledbenika prizivajući Božje ime i karakter. U stvari, On moli Oca da čuva i štiti vernike, zato što je On milostiv Bog pun ljubavi, veran svojim obećanjima. Božja zaštita je neophodna Njegovim sledbenicima, jer učenici ostaju u svetu koji je neprijateljski raspoložen prema vrednostima i načelima za koja se zalažu. Oni su, prema tome, meta sotone, koji nastoji da spreči njihovo svedočenje svetu.

Isus objašnjava da Bog na najbolji način može biti predstavljen svetu ispoljavanjem Njegovog karaktera svojim svakodnevnim životom. Svestan činjenice da su se Njegovi učenici raspravljali oko toga ko će biti najveći u carstvu, Isus se posebno molio za jedinstvo vernika. Zavist, ponos, i pohlepa pretili su da ih razdvoje, i samim tim, unište sliku o Bogu koju je trebalo da prikažu svetu. Jedinstvo, sa druge strane, neće pokazati samo Božju prirodu i karakter, već i Njegovu preobražavajuću silu. Značajno je što se Hristos nije molio samo za jedinstvo između vernika. Takođe se molio i za jedinstvo sa Njim i Njegovim Ocem. Isus je prepoznao da međusobno jedinstvo zavisi od jedinstva sa Bogom. Kada smo sjedinjeni sa Njim, kada gradimo jedinstvo cilja sa Njim, to zauzvrat preobražava naše odnose.

Preobraženje takođe ima na umu kada traži da učenici budu posvećeni istinom. Kada stupaju u dodir sa istinom kakva je u Isusu, Isusovi sledbenici iskusiće preobraženje svog života. Ova promena je važna budući da Hristovi sledbenici treba da svedoče o istini.

**Razmislite o ovome:**

Šta mislite zašto se Isus moli da Njegovi sledbenici budu jedno sa Njim i da vide Njegovu slavu? Za čiju se zaštitu Isus moli Bogu i zašto? Kakve promene se događaju kada smo u zajednici sa Isusom? Kako hrišćani mogu ostati u toj zajednici?

##### 3. Korak – primenite

**Samo za učitelje:**: Sledeća pitanja mogu pomoći članovima razreda da procene svoju ulogu i motivaciju u predstavljanju Božjeg karaktera.

**Za razmišljanje i primenu:**

1. Zašto je važno da lično poznajemo Boga, a ne samo da posedujemo znanje o Njemu?

2. Koji aspekti Božjeg imena i karaktera motivišu vaše svedočenje svetu?

3. Koja Isusova molba u korist učenika je najznačajnija u Crkvi dvadeset i prvog veka?

4. Kako biste ocenili svoje trenutno svedočenje o Božjem karakteru i prirodi? Kako možemo poboljšati svoje svedočenje?

5. Kakvu vrstu jedinstva Isus želi da ostvare Njegovi učenici? Razmotrite kakvo jedinstvo On ima sa Ocem. Kako to jedinstvo izgleda u praksi?

##### 4. Korak – budite kreativni

**Samo za učitelje:**: Sledeće aktivnosti omogućavaju lično i zajedničko razmišljanje o povezanosti između naših dela i svedočenja.

**Aktivnosti:**

1. Uporedite Gospodnju molitvu iz 6. poglavlja Jevanđelja po Mateju sa Isusovom molitvom iz 17. poglavlja Jevanđelja po Jovanu, a zatim odgovorite na sledeća pitanja. Kakve sličnosti i razlike zapažate? Da li se i u 6. poglavlju Jevanđelja po Mateju upućuje na jedinstvo? Ako da, gde? Koji aspekti Božjeg karaktera se spominju u ovim molitvama?

2. Ispitajte koliko je iskren vaš odgovor kad su u pitanju vaši odnosi i misija na koju ste pozvani.

3. Sakupite nedavne članke o adventističkim hrišćanima. Razvrstajte ih u dve grupe: 1) članci koji održavaju pozitivnu sliku Božjeg karaktera i 2) članci koji odražavaju rđavu sliku o Božjem karakteru. Izaberite jedan ili dva da pomno razmislite o njima. Kakvi postupci su mogli dovesti do drugačijeg ishoda? Da li je nejedinstvo bilo uzrok takvih posledica? Zašto jeste ili zašto nije?