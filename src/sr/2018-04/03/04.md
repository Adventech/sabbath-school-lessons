---
title:  "»Za one koji Me uzvjeruju.«"
date:   16/10/2018
---

Kada se Isus pomolio za svoje učenike, nastavio je svoju molitvu i spomenuo: »One koji Me uzvjeruju njihove riječi radi...« (Jovan 17,20)

`Šta je bila Isusova najveća želja za one koji će kasnije poverovati u evanđeosku poruku? Zašto je toliko važno da ova molitva bude uslišena? Jovan 17,20-26.`

Isus se molio da budući vernici budu jedno kao što su Otac i Sin jedno. Isus na nekoliko mesta u Jevanđelju po Jovanu ukazuje na jedinstvo Oca i Sina. Oni nikada ne deluju nezavisno jedan od drugog, već su uvek ujedinjeni u svemu što čine (Jovan 5,20-23). Oni dele zajedničku ljubav prema palom čovečanstvu do te mere da je Otac bio spreman da podari svog Sina za ovaj svet, a Sin da položi svoj život za njega.

Jedinstvo o kome Isus govori u svojoj molitvi jeste jedinstvo ljubavi i namere kakvo postoji između Oca i Sina. »Po tom će svi poznati da ste Moji učenici ako uzimate ljubav među sobom.« (Jovan 13,35) Otkrivanje ovog jedinstva u ljubavi pružiće otvoreni dokaz o njihovom odnosu sa Isusom i Ocem. »Ispoljavanje njihovog iskrenog jedinstva treba da pruži ubedljivo svedočanstvo o istini Jevanđelja.« (Andreas J. Kostenberger, Baker Exegetical Commentary on the New Testament [Grand Rapids: Baker Academic, 2004], str. 498) Na ovaj način svet će saznati da je Isus Spasitelj. Drugim rečima, ovo jedinstvo za koje se Isus molio ne može ostati neprimećeno. Kako svet može biti uveren u istinitost Jevanđelja, ukoliko se ne može uočiti ljubav i jedinstvo među Božjim narodom?

»Bog izvodi iz ovog sveta jedan narod koji treba da stoji u savršenom jedinstvu na temelju večne istine... Bog želi da Njegov narod dođe do jedinstva u veri. Pre nego što je bio razapet,

Hristos se molio da Njegovi učenici budu jedno, kao što je On jedno s Ocem, da svet veruje da Ga je Otac poslao. Ova divna i dirljiva molitva dopire kroz vekove do naših dana, jer Isus izričito kaže: ’Ne molim pak samo za njih, nego i za one koji Me uzvjeruju njihove riječi radi.’ (Jovan 17,20) Sa kolikim žarom bi Hristovi sledbenici trebalo da nastoje da u svom svakodnevnom životu sprovode u delo ovu molitvu.« (Elen Vajt, Testimonies for the Church, 4. sveska, str. 17)

`Šta činimo u svom životu i Crkvi da bismo ostvarili oblik jedinstva kakav je ovde predstavljen? Zašto je određena mera umiranja sebi ključna ukoliko želimo da naša Crkva bude ujedinjena na pravi način? `