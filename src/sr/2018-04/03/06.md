---
title:  Jedna vera koja se objavljuje ljubavlju
date:   18/10/2018
---

`Isus je u tekstu Jovan 17,3. rekao da je večni život poznavanje Boga. Pročitajte: 1. Jovanova 2,3-6. Šta znači poznavati Boga? Kako u svom svakodnevnom životu iskazujemo znanje o Bogu?`

Uopšteno gledano, dok ljudi u današnjem društvu vole da nazivaju sebe građanima koji poštuju zakon, ti isti ljudi često umanjuju važnost biblijskog naloga da se poštuju Božje zapovesti. Pojedinci čak tvrde da je Božja blagodat ukinula Božje zapovesti. Međutim, to nije biblijsko učenje: »Držanje zapovesti nije uslov da bismo upoznali Boga, već znak da poznajemo Boga/Isusa i da Ga volimo. Prema tome, poznavati Boga ne odnosi se samo na teoretsko znanje, već podstiče na dela.« (Ekehart Miler, The Letters of John [Nampa, Idaho: Pacific Press, 2009], str. 39) Isus je lično naglasio: »Ako imate ljubav k Meni, zapovijesti Moje držite.« »Ko ima zapovijesti Moje i drži ih, on je onaj što ima ljubav k Meni.« (Jovan 14,21) »Po tom znamo da ljubimo djecu Božju, kad Boga ljubimo i Njegove zapovijesti držimo. Jer je ovo ljubav Božija da zapovijesti Njegove držimo; i zapovijesti Njegove nijesu teške.« (1. Jovanova 5,2.3)

Kakvu novu zapovest je Isus dao svojim učenicima, i kako se ona odnosi prema ideji jedinstva među Isusovim sledbenicima? Jovan 13,34.35.

Zapovest da volimo bližnje nije bila sama po sebi nova; možemo je pronaći u uputstvima koja je Bog dao Mojsiju (3. Mojsijeva 19,18). Šta je novo u Isusovoj zapovesti upućenoj Njegovim učenicima da vole jedan drugoga onako kako je On voleo njih? Isusov primer samopožrtvovne ljubavi predstavlja novo etičko načelo dato hrišćanskoj zajednici.

Kakvo je divno merilo postavljeno pred nas! Isusov život bio je praktično pokazivanje ljubavi na delu. Celokupno delo blagodati predstavlja jednu trajnu službu ljubavi, samoodricanja, samopožrtvovnih napora. Možemo zamisliti Hristov život koji je bio oličenje neprekidnog ispoljavanja ljubavi i samopožrtvovnosti za dobro drugih. Načelo koje je pokretalo Hrista, treba da pokrene Njegov narod u svim njihovim međusobnim odnosima. Kakvo moćno svedočanstvo bi takva ljubav bila svetu. I kakvu bi moćnu silu takva ljubav pružila u korist našem međusobnom jedinstvu.

`Kako možemo naučiti da pokažemo samopožrtvovnu ljubav prema drugima kakvu je Isus pokazao? `