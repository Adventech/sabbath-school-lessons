---
title:  Isus se moli za svoje učenike
date:   15/10/2018
---

`Za šta se Isus posebno moli kad je reč o Njegovim učenicima? Jovan 17,9-19.`

Isus se zatim moli za svoje učenike, koji su u velikoj opasnosti da u narednim danima izgube svoju veru u Njega, kada On više ne bude sa njima u telu. Isus ih zato predaje Ocu na staranje.

Isusova molitva upućena je za njihovu zaštitu u svetu. U molitvi kao tak­voj, Isus se ne moli za svet, jer zna da se on suštinski suprotstavlja Očevoj volji (1. Jovanova 5,19). Pošto je svet mesto u kome će učenici obavljati svoju službu, Isus se moli da budu sačuvani od zla koje vlada u njemu. Isus brine i za svet, jer je On njegov Spasitelj. Međutim, širenje Jevanđelja povezano je sa svedočenjem onih koji će propovedati Radosnu vest. Iz tog razloga Isus posreduje za njih da ih zli ne bi porazio (Matej 6,13).

Jedan učenik je, međutim, bio poražen. Ranije te večeri, Isus je spomenuo da je jedan od njih odlučio da Ga izda (Jovan 13,18-30). Iako Isus ukazuje na činjenicu da je Pismo predvidelo Judinu izdaju (Psalam 41,9), Juda nije bio žrtva sudbine. U toku poslednje večere, Isus mu se obratio pokazujući ljubav i prijateljstvo (Jovan 13,26-30). »Isus je na pashalnoj večeri pružio dokaz o svom božanstvu time što je otkrio izdajnikovu nameru. Nežno je uvrstio i Judu u službu koju je obavio za učenike. Ali poslednji poziv ljubavi ostao je bez odgovora.« (Elen Vajt, Čežnja vekova, str. 720. original)

Znajući da zavist i ljubomora mogu razjediniti učenike, kao što se dogodilo jednom ranijom prilikom, Isus se moli za njihovo jedinstvo. »Oče Sveti, sačuvaj ih u Ime svoje, one koje si Mi dao, da budu jedno kao i Mi.« (Jovan 17,11) Ovakvo jedinstvo čovek ne može sam da ostvari. Ono može biti rezultat i dar jedino božanske blagodati. Njihovo jedinstvo utemeljeno je na jedinstvu Oca i Sina, i ono je neophodan preduslov za uspešnu buduću službu.

Njihova posvećenost u istini, takođe, je neophodna za službu. Delovanje Božje blagodati na srca učenika dovešće do njihovog preobraženja. Ukoliko žele da svedoče o Božjoj istini, sami moraju biti preobraženi njome.

`Šta znači »ne biti od ovoga sveta«? Šta je to u nama, u našem životu i načinu života što čini da »ne budemo od ovoga sveta«? `