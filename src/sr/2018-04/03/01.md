---
title:  "»Da svi jedno budu...«"
date:   13/10/2018
---

### Tekstovi za proučavanje u toku sedmice
Jovan 17,1-26; 1. Jovanova 5,19; Jovan 13,18-30; Jovan 5,20-23; Marko 9,38-41; Otkrivenje 18,4; 1. Jovanova 2,3-6.

> <p>Tekst za pamćenje</p>
> »Ne molim pak samo za njih, nego i za one koji Me uzvjeruju njihove riječi radi. Da svi jedno budu, kao Ti, Oče, što si u Meni i Ja u Tebi; da i oni u Nama jedno budu, da i svijet vjeruje da si Me Ti poslao.« (Jovan 17,20.21)

Jevanđelje po Jovanu pruža nam uvid u Isusove brige u vreme kada se Njegova izdaja i smrt nadvila nad Njim. U pet ključnih poglavlja (Jovan 13-17) primamo Isusove poslednje reči pouke, koje su se završile poznatom »prvosvešteničkom molitvom« (Jovan 17).

»To je odgovarajući naziv, jer naš Gospod u ovoj molitvi posvećuje Sebe za prinošenje žrtve u kome je istovremeno i sveštenik i žrtva. U isto vreme, to je molitva posvećenja u korist onih za koje se žrtva prinosi – učenike koji su bili u Gornjoj sobi i one koji će kasnije poverovati zahvaljujući njihovom svedočanstvu.« (F. F. Brus, The Gospel of John [Grand Rapids: Eerdmans, 1983], str. 328)

U središtu ove molitve jeste Isusova zabrinutost za jedinstvo među učenicima i onima koji će kasnije poverovati u Njega. Bila je to ključna tema u Njegovoj molitvi: »Ja se za njih molim: Ne molim se za svijet, nego za one koje si Mi dao, jer su Tvoji. I Moje sve je Tvoje, i Tvoje Moje; i Ja se proslavih u njima.« (Jovan 17,9.10)

Nijedan značajan razgovor o jedinstvu Crkve, o našem jedinstvu u Hristu, ne može biti potpun ukoliko ne posvetimo posebnu pažnju ovoj molitvi. Za šta se Isus molio, za koga se molio i šta ova molitva znači za nas danas?