---
title:  Isus se moli za Sebe
date:   14/10/2018
---

Prvosveštenička molitva podeljena je na tri dela. U prvom delu Isus se moli za Sebe (Jovan 17,1-5), u drugom za svoje učenike (Jovan 17,6-19), i na kraju za one koji će kasnije poverovati u Njega (Jovan 17,20-26).

`Šta je suština Njegove molitve i šta ona znači za nas? Jovan 17,1-5. `

Isus se prvo moli za Sebe. U prethodnim događajima u Jevanđelju po Jovanu, Isus je nagovestio da Njegov čas još nije došao (Jovan 2,4; Jovan 7,30; Jovan 8,20). Međutim, sada zna da se približio čas da prinese Sebe na žrtvu. Došao je trenutak za dramatičan završetak Njegovog zemaljskog života, i bila Mu je potrebna snaga da izvrši svoju misiju. Bilo je vreme za molitvu.

Isus je proslavio svoga Oca čineći Njegovu volju, čak i ako je to značilo da mora podneti krst. Njegovo prihvatanje krsta nije bilo neki oblik fatalizma, već zapravo način na koji primenjuje vlast koju Mu je Otac dao. On nije umro mučeničkom smrću, već je rado proslavio svog Oca ispunjavajući razlog svog utelovljenja: umro je na krstu za grehe sveta.

`Šta je večni život prema tekstu Jovan 17,3? Šta znači poznavati Boga?`

Prvo i najvažnije, Isus kaže da se večni život sastoji od ličnog poznavanja Boga. Tu nije reč o spasenju delima ili znanju, već iskustvu poznavanja Gospoda zahvaljujući onome što je Isus učinio na krstu za nas. Ovo znanje stiče se ličnom zajednicom sa Ocem. Čovek je sklon da ograniči znanje činjenicama i pojedinostima, ali Isus ovde upućuje na nešto dublje i potpunije: lični odnos sa Bogom. Isusov prvi dolazak imao je za cilj da povede čovečanstvo u njegovoj potrazi za smislenijim i spasonosnijim znanjem o Bogu, koje će podstaći međusobno jedinstvo.

`U čemu je razlika između znanja o Bogu i ličnog poznavanja Boga? Kakva iskustva su vam pomogla da upoznate Boga?`