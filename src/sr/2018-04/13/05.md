---
title:  Nova zemlja za otkupljene
date:   26/12/2018
---

»Jer, gle, Ja ću stvoriti nova nebesa i novu Zemlju, i što je prije bilo neće se pominjati niti će na um dolaziti.« (Isaija 65,17) I Isaija i Jovan (Otkrivenje 21,1) videli su u viđenju obećanu novu Zemlju.

`Iz teksta Otkrivenje 21,2.9-27, razmotrite Jovanov opis neverovatnog grada otkupljenih, Novog Jerusalima. Šta ovi stihovi nagoveštavaju o jedinstvu i skladu koji će vladati u gradu?`

`Pročitajte: Otkrivenje 22,1-5. Reka života koja teče od Božjeg prestola i drvo života sa obe njene strane su sledeće dve važne odlike novog grada. Kakva je njihova svrha na novoj Zemlji? `

Drvo života, kome Adam više nije imao pristup zbog prestupa (1. Mojsijeva 3,22-24), Hristos će obnoviti u Novom Jerusalimu. Pristup ovom drvetu jedno je od obećanja dato onima koji pobede (Otkrivenje 2,7). To što će rađati dvanaest rodova, novi rod svakog meseca, možda je razlog zašto će na Novoj Zemlji »od Mladine do Mladine, i od Subote do Subote dolaziti svako tijelo da se pokloni preda Mnom, veli Gospod«. (Isaija 66,23) Izraz »isceljivanje narodima« takođe naglašava Božju nameru da ukloni sve prepreke među ljudima i obnovi ljudski rod prema prvobitnoj nameri: da dovede sve ljude, plemena i narode u jednu jedinstvenu porodicu, koja će živeti u skladu i miru, i odavati slavu Bogu.

»’Isceljivanje narodima’ odnosi se figurativno na uklanjanje svih nacionalnih i jezičkih prepreka i podela... Lišće sa drveta života leči razdor među narodima. Narodi više nisu ’neznabošci’ već su ujedinjeni u jednu porodicu kao pravi Božji narod (uporedite: Otkrivenje 21,24-26). Ono što je Mihej predvideo vekovima ranije sada se ispunjava: ’Neće dizati mača narod na narod, niti će se više učiti ratu. Nego će sjedeti svaki pod svojom vinovom lozom i pod smokvom, i neće biti nikoga da ih plaši.’ (Mihej 4,3.4; uporedite: Isaija 2,4). Na obalama reke života otkupljeni će zvati ‘svaki bližnjega svojega’ da sedne (Zaharija 3,10) sa njim ispod drveta života. Isceljujuća osobina lišća ovog drveta lečiće sve rane – rasne, etničke, plemenske ili jezičke – koje su vekovima delile i razdvajale čovečanstvo.« (Ranko Stefanović, Revelation of Jesus Christ: Commentary on the Book of Revelation, str. 593)