---
title:  Pouka za učitelje
date:   28/12/2018
---

### Sažeti pregled pouke

**Ključni tekst:** 2. Petrova 3,13.

**Učenici će:**

**Saznati:** Prisetiće se Božjih obećanja da će ponovo stvoriti svet i obnoviti jedinstvo i sklad u kome su Njegova stvorenja prvobitno živela.

**Osetiti:** Čeznuće za vremenom kada će njihovo jedinstvo sa Hristom biti u potpunosti ostvareno.

**Činiti:** Živeće životom nade dok željno iščekuju ispunjenje Božjih obećanja.

### Smernice za proučavanje

**Saznati:** Sigurnost obnovljenja

A. Zašto možemo biti sigurni da će Bog ispuniti svoje obećanje o skladnoj budućnosti?

B. Šta opis novog neba i nove Zemlje otkriva o Božjem karakteru i Njegovom idealu za Njegova stvorenja?

**Osetiti:** Čežnja za jedinstvom

A. Kako biste opisali razliku između života na novoj Zemlji i sadašnjeg života?

B. Kada razmotrite svoj život i odnose, čemu je najviše potrebno obnovljenje?

C. Šta je najprivlačnije u opisu koji Jovan i proroci daju o životu na novoj Zemlji?

**Činiti:** Život nade

A. Na koje načine poverenje u Božje obećanje da će stvoriti sve novo utiče na vaš život upravo sada?

B. Kako izražavate svoju nadu u svakodnevnim odnosima?

**Zaključak:** Možemo biti sigurni u obećanje o novom nebu i novoj Zemlji na kojoj neće biti ni traga greha ili nesklada. Na novoj Zemlji sva stvorenja iskusiće mir i jedinstvo koje je Bog planirao za njih.

### Program proučavanja

##### 1. Korak – motivišite

**Naglasite tekst:** Otkrivenje 21,1-5.

**Ključno načelo duhovnog rasta:** Pozvani smo da živimo u nadi dok čekamo vrhunac istorije spasenja. Tada će jedinstvo u Hristu i sa ostalim stvorenim bićima biti potpuno ostvareno.

**Samo za učitelje:** U uvodu u lekciju, usredsredite se na sigurnost Drugog dolaska i Božje obećanje o novom nebu i Zemlji bez greha. Pomozite razredu da shvati da ta sigurnost vodi ka nadi koja na vidljiv način treba da utiče na hrišćanski život.

**Uvodni razgovor:**

Dvadeset drugog oktobra 1844. godine Vilijam Miler i na hiljade drugih hrišćana čekali su Hristov povratak. Čekajući, radosno su pevali pesme i pokušavali da zamisle kako će izgledati kada konačno budu sa Gospodom.

Miler je odredio da će se proročanstvo o 2300 dana i noći iz Knjige proroka Danila ispuniti toga dana. Pretpostavio je da ovo ispunjenje ukazuje na datum Hristovog dolaska. U svojoj čežnji da budu sa Isusom, mileriti su širili vest o Isusovom skorom povratku svima koje su poznavali. Uvereni u Božju vernost da će održati svoja obećanja, mnogi su prodali ili poklonili svoju imovinu. Takva je bila njihova sigurnost i nada.

Slično se događalo u toku istorije kada su drugi proučavaoci Biblije određivali datume Gospodnjeg dolaska. Iako su pogrešili u shvatanju da svako može da zna vreme Drugog dolaska, mileriti i oni koji su nastavili da određuju datume pokazali su da nada u ispunjenje Božjih obećanja treba da izvrši uticaj na naš život upravo sada.

**Za razgovor:**

Kakav uticaj je očekivanje Drugog dolaska izvršilo na milerite? Kakav uticaj sigurnost Isusovog dolaska ima na vaš život? Da li je važno to što ne znate vreme kada će se ispuniti Božje obećanje? Kako na najbolji način možete da živite nadajući se novoj Zemlji i obnovljenju odnosa?

##### 2. Korak – istražite

**Samo za učitelje:** Ovaj odeljak bavi se pažljivim proučavanjem prirode i razmere obnovljenja obećanog u Pismu.

**Biblijski komentar**

*1. Ponovo stvoreno nebo i Zemlja*

(Podsetite se u razerdu sledećeg teksta: Otkrivenje 21,1-6)

Stvaranje i otkupljenje su tesno povezani u narativu Pisma. Iako je naša pažnja često usmerena na plan otkupljenja, izveštaj o stvaranju pruža kontekst zahvaljujući kome možemo da shvatimo plan otkupljenja. Izveštaj o stvaranju podrobno opisuje brižno stvaranje čoveka od praha i Stvoriteljev lični dodir kada je udahnuo život u nepokretan oblik. Izveštaj o stvaranju opisuje ideal koji je Bog imao na umu za svoja stvorenja: svet koji je neukaljan grehom, u kome vladaju mir i sklad, i gde je razgovor sa Bogom licem k licu bio moguć.

Kada je greh pokvario savršen svet Božjeg stvaranja, plan za obnavljanje Božjeg ideala već je bio spreman. Plan je obuhvatao otkrivenje božanskog ideala u utelovljenom Božjem Sinu, koji je umro da bi pomirenje između Boga i ljudi učinio mogućim. Međutim, Njegovo utelovljenje nije bilo kraj. Poslednja dva poglavlja Otkrivenja nagoveštavaju da će Bog ponovo stvoriti svet da bi ostvario prvobitni ideal u kome će ponovo vladati mir i sklad.

Jovanov opis novog neba i nove Zemlje u 21. poglavlju Otkrivenja je pažljivo sastavljen. Sadrži sliku iz Knjige proroka Isaije (naročito iz 60. i 65. poglavlja) i Knjige proroka Jezekilja (naročito od 40. do 48. poglavlja), kao i teme koje ga povezuju sa obećanjima sadržanim u sedama pisama upućenim crkvama. Novo nebo i nova Zemlja zauzimaju mesto prethodnog neba i Zemlje, koji „prođoše“ (Otkrivenje 21,1). Svet više nije ukaljan grehom.

Takođe nam je rečeno da na novoj Zemlji neće više biti mora. Ova izjava može zvučati neobično površnom čitaocu; međutim, moguće je da se u ovom tekstu  reč „more“ koristi kao metafora. Prema jevrejskom shvatanju more se simbolično povezuje sa zlom, tlačenjem, sa onim što je zastrašujuće (uporedite: Otkrivenje 13,1). Kada Jovan tvrdi da nema mora na novoj Zemlji, on ukazuje da nema više razloga da se plašimo zla, jer su svi njegovi tragovi uklonjeni. (Vidi: Ranko Stefanović, Revelation of Jesus Christ [Berrien Springs, Mich.: Andrews University Press, 2002], str. 575.576) Odsustvo zla se kasnije ističe Jovanovom tvrdnjom da će suze biti otrte, jer je uzrok plača uklonjen, zajedno sa svim onim što je povezano sa starim načinom života. Ono što je uništilo odnose više ne postoji.

Od najveće važnosti u Jovanovom opisivanju nove Zemlje je izjava da će Bog nastavati sa svojim narodom i biti njihov Bog. „Naš večni dom će, prema tome, biti karakterističan po zajednici u najuzvišenijem smislu. To neće biti dom samo stvorenjima već i Trojedinom Bogu. Onaj koji je kroz svu večnost zajednica Ličnosti – Oca, Sina i Svetog Duha – krasiće novu zajednicu svojim božanskim prisustvom.“ (Stenli Grenc, Created for Community [Grand Rapids, Mich.: Baker, 1998], str. 292.293) Bog je hodao Edemskim vrtom sa Adamom i Evom, pokazao je svoje prisustvo na prikriveni način u starozavetnom Svetilištu, ali oba puta se povukao. Kada sve što stoji između Boga i čoveka bude uklonjeno, ljudi će ponovo moći da lično razgovaraju sa Bogom. On će se ponovo sjediniti sa svojim narodom, a jedinstvo sa Bogom povlači sa sobom jedinstvo sa ostalim otkupljenima, jer će ponovo u potpunosti odražavati Božje obličje.

**Razmislite o ovome:**

Šta je novo kada je reč o novom nebu, novoj Zemlji i novom Jerusalimu? Kako će ova nova dela stvaranja biti povezana sa starim? Jovan zaista govori o „izvorima vode žive“ (Otkrivenje 21,6) i „reci vode života“ (Otkrivenje 22,1.2) na novoj Zemlji. Šta predstavlja ova voda?

*2. Sklad među svim delima stvaranja*

(Podsetite se u razredu sledećeg teksta: Isaija 11,1-10)

Lako je usredsrediti svoju pažnju samo na preimućstva koja će nova Zemlja omogućiti ljudskim bićima. Međutim, činiti tako znači izostaviti šire svedočanstvo Pisma. Naše ponovno ujedinjenje sa Bogom samo je deo izveštaja. Isaija kaže da će sklad takođe postojati među ostalim delima stvaranja.

U 11. poglavlju Knjige proroka Isaije nalazimo da su Božja pravednost i pravda u središtu Njegovog carstva. Ove karakteristike podupiru mir i sklad koji su opisani u tekstu od 6. do 10. stiha.

Isaijin opis života na novoj Zemlji obuhvata prikaz najsurovijih predatora koji mirno leže kraj svoga plena i ljudi. Isaija se približava čitaocu slikom deteta koje vodi domaće životinje – uobičajena praksa u izrailjskoj istoriji, koja se i danas može zapaziti među nomadskim narodima. U ovom tekstu, životinje koje predstavljaju najveću opasnost za stado prikazane su kako jedu i leže pokraj stada na vrelini dana. Mir i sklad među svim delima stvaranja je dalje istaknut naglašavanjem da čak i najmlađe dete može bezbedno da se igra sa životinjama koje bi obično predstavljale priličnu opasnost i za odrasle.

**Razmislite o ovome:**

Kako je tekst Isaija 11,1-5. povezan sa tekstom od 6. do 10. stiha? Kakav odnos vlada između mudrosti, pravednosti, pravde i mira? Kakvo obrazloženje je dato za mir u ovom tekstu? Šta se u ovom kontekstu podrazumeva pod znanjem Gospodnjim?

##### 3. Korak – primenite

**Samo za učitelje:**: Znanje o obnovljenju koje Bog namerava da uspostavi u budućnosti ne treba smatrati zanimljivom beznačajnom sitnicom ili izgovorom za nezalaganje za sklad među Božjim narodom već sada. Pomozite učenicima da se usredsrede na poseban uticaj koji nada o obnovljenju treba da ima na njihov život.

**Za primenu:**

1. Kakav uticaj činjenica da je Božje reč istinita i pouzdana ima na vaš život?

2. Zašto je važna činjenica da će Bog nastavati među svojim narodom licem k licu? Iako sada ne vidimo Boga licem k licu, On je ipak među nama. Kako sada možemo iskusiti zajednicu sa Njim?

3. Ako će sve biti ponovo stvoreno, zašto je važno šta sada činite sa resursima u svom okruženju?

4. Uporedite obećanja data crkvama u 2. i 3. poglavlju Otkrivenja sa opisom nove Zemlje u 21. i 22. poglavlju Otkrivenja. Kakve sličnosti pronalazite? Šta tekstovi govori o tome kako nada u obnovljenje treba već sada da utiče na naš život?

##### 4. Korak – budite kreativni

**Samo za učitelje:** Otkrivenje 21 i Isaija 11 predstavljaju živu sliku sklada i zajednice koje ćemo doživeti na novoj Zemlji. Pomozite učenicima da shvate obim i stvarnost te slike kako bi mogli težiti onome što će doći i tu nadu podeliti sa drugima.

**Aktivnosti:**

1. Napravite kolaž na kome ćete uporediti sadašnje odnose sa odnosima kakvi su opisani na novoj Zemlji.

2. Podelite nadu koju imate u nov početak sa nekim ko treba da zna da postoji nešto izvan njihovih problema.