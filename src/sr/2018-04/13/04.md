---
title:  Vaskrsenje i obnovljeni odnosi
date:   25/12/2018
---

Od najranijih dana Crkve obećanje o Hristovom povratku je, možda više od bilo čega drugog, krepilo srca Božjeg vernog naroda, naročito u vreme nevolje. Sa kakvim god zastrašujućim borbama da su se suočavali, kakve god neutešne tuge i boli da su doživeli, imali su nadu u Hristov ponovni dolazak i sva uzvišena obećanja koje Drugi dolazak obuhvata.

`Pročitajte tekst iz 1. Solunjanima 4,13-18. Kakva obećanja su obuhvaćena ovim tekstom? Šta je rečeno o nadi u obnovljene odnose? `

Hristov drugi dolazak snažno će uticati na celo čovečanstvo. Važan deo uspostavljanja Božjeg carstva je okupljanje izabranih. »I poslaće anđele svoje s velikijem glasom trubnijem; i sabraće izbrane svoje od četiri vjetra, od kraja do kraja nebesa.« (Matej 24,31) U trenutku sabiranja, pravedni mrtvi vaskrsnuće i primiće besmrtnost (1. Korinćanima 15,52.53). »Mrtvi u Hristu vaskrsnuće najprije.« (1. Solunjanima 4,16) Ovo je trenutak koji svi čekamo. Vaskrsli će se sastati sa onima koji su čeznuli za njihovim prisustvom i ljubavlju. Ovako se Pavle radovao razmišljajući o tom događaju: »Gdje ti je, smrti, žalac? Gdje ti je, pakle, pobjeda?« (1. Korinćanima 15,55)

Prilikom vaskrsenja neće ustati bolesna, stara, izobličena tela, koja su spuštena u grob, već nova, besmrtna, savršena tela, koja više nisu obeležena grehom koji je bio uzrok njihovog propadanja. Vaskrsli sveti doživeće završetak Hristovog dela obnavljanja, odražavajući savršeno Božje obličje predviđeno prilikom stvaranja (1. Mojsijeva 1,26; 1. Korinćanima 15,46-49).

U trenutku Isusovog drugog dolaska, kada otkupljeni mrtvi vaskrsnu, pravedni živi biće preobraženi i dobiće nova, savršena tela. »Jer ovo ra­spadljivo treba da se obuče u neraspadljivost, i ovo smrtno da se obuče u besmrtnost.« (1. Korinćanima 15,53) Dakle, ove dve grupe otkupljenih, vaskrsli i preobraženi pravedni, biće »uzeti u oblake na susret Gospodu na Nebo, i tako ćemo svagda s Gospodom biti«. (1. Solunjanima 4,17)

`U sadašnjem naučnom dobu, čak i pojedini hrišćani pokušavaju da pronađu prirodno objašnjenje za sve, čak i za »čuda«. Šta obećanje o vaskrsenju uči o tome zašto nas jedino Božje natprirodno delo može spasti? `