---
title:  Obećanje o obnovljenju
date:   24/12/2018
---

`Pročitajte tekst Isaija 11,1-10. Kakvo obećanje je dato Izrailju, i šta ono govori o večnom boravištu otkupljenih?`

Biblija počinje izveštajem o stvaranju Zemlje (1. Mojsijeva 1. i 2. poglavlje). On predstavlja opis lepog i skladnog sveta poverenog našim praroditeljima, Adamu i Evi. Bog je stvorio savršen svet i dom za ljudski rod. Poslednja dva poglavlja u Bibliji takođe govore o Božjem stvaranju savršenog i skladnog sveta za otkupljeno čovečanstvo (Otkrivenje 21. i 22. poglavlje), ali ovog puta bilo bi tačnije reći o ponovnom stvaranju, obnavljanju Zemlje uništene grehom.

U Bibliji se na mnogo mesta kaže da će ovaj večni dom otkupljenih biti stvarno mesto, ne plod mašte ili san. Otkupljeni će moći da vide, čuju, omirišu, dodirnu i osete novo iskustvo, novi život. Proročanstvo iz 11. poglavlja Knjige proroka Isaije je predivan tekst koji proriče dolazak Mesije, koji će pokrenuti novo razdoblje. On će prekinuti svako nasilje i uvesti večni mir. Božja vladavina na novoj Zemlji uspostaviće sveopšti sklad.

`Šta će zauvek nestati kao rezultat ovog novog sklada? Otkrivenje 21,1-5.`

Elen Vajt je zabeležila šta čeka otkupljene: »Godine večnosti, kako budu tekle, donosiće sve slavnija i bogatija otkrivenja o Bogu i Hristu. Umnožavanjem znanja umnožavaće se ljubav, poštovanje i sreća. Što više budu upoznavali Boga, ljudi će se sve više i više diviti Njegovom karakteru. Isus će im otkrivati bogatstva otkupljenja i zadivljujuća dostignuća u velikoj borbi sa sotonom, a srca otkupljenih plamteće sve vatrenijom odanošću, i sve većom radošću podizati svoje zlatne harfe; a deset tisuća puta deset tisuća i tisuću tisuća glasova sjedinjavaće se u silan hor.« (The Story of Redemption, str. 432.433. original)

`Kako čak i sada možemo shvatiti Božji karakter? Kako život u skladu i jedinstvu sa drugima otkriva deo Božjeg karaktera i prirode?`