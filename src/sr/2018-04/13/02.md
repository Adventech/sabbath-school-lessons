---
title:  Sigurnost Hristovog povratka
date:   23/12/2018
---

`Najpoznatije obećanje o Isusovom drugom dolasku zabeleženo je u tekstu Jovan 14,1-3. Šta ovo obećanje govori o tome kakvim će životom otkupljeni živeti na novoj Zemlji?`

Rani hrišćani smatrali su Hristov ponovni dolazak »blaženom nadom«. (Titu 2,13) Očekivali su da se sva proročanstva i obećanja iz Pisma ispune prilikom Drugog dolaska, jer je to cilj hrišćanskog putovanja. Svi koji vole Hrista željno iščekuju dan kada će moći da ostvare zajednicu sa Njim licem k licu. Njegove reči u ovim stihovima nagoveštavaju bliskost i prisnost koju će deliti, ne samo sa Njim, već i međusobno.

Hrišćani veruju u ovo obećanje zato što nas Biblija uverava da će se ispuniti. Sigurni smo u to jer verujemo Isusovim rečima: »Opet ću doći.« (Jovan 14,3) Kao što je Hristov prvi dolazak bio prorečen, tako je i Njegov drugi dolazak predskazan, čak i u Starom zavetu. Bog je pre Potopa rekao patrijarhu Enohu da će Mesijin dolazak u slavi uništiti greh. Enoh je prorekao: »Gle, ide Gospod s hiljadama svetijeh (anđela) svojijeh da učini sud svima, i da pokara sve bezbožnike za sva njihova bezbožna djela kojima bezbožnost činiše, i za sve ružne riječi njihove koje bezbožni grješnici govoriše na Nj.« (Juda 1,14.15)

Hiljadu godina pre nego što je Isus došao na ovu Zemlju, car David je, takođe, predskazao da će Mesija doći i sjediniti Božji narod. »Ide Bog naš, i ne muči; pred Njim je oganj koji proždire, oko Njega je bura velika. Doziva nebo ozgo i Zemlju, da sudi narodu svojemu: ’Skupite mi svece Moje, koji su učinili sa Mnom zavjet na žrtvi.’« (Psalmi 50,3-5)

Isusov drugi dolazak je tesno povezan sa Njegovim prvim dolaskom. Proročanstva koja najavljuju Njegovo rođenje i službu (na primer: 1. Mojsijeva 3,15; Mihej 5,2; Isaija 11,1; Danilo 9,25.26) predstavljaju temelj naše nade i poverenja u obećanja o Njegovom drugom dolasku. Hristos »javi se da svojom žrtvom satre grijeh...Tako se i Hristos jednom prinese, da uzme mnogijeh grijehe; a drugom će se javiti bez grijeha na spasenije onima koji Ga čekaju«. (Jevrejima 9,26.28)

`Na koje načine čak i sada možete primati nadu i utehu iz obećanja o Drugom Hristovom dolasku? `