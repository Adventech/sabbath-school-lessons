---
title:  Za dalje proučavanje
date:   28/12/2018
---

»Vaskrsenje i vaznesenje našeg Gospoda je nepobitan dokaz da će sveti Božji pobediti smrt i grob, to je garancija da je Nebo otvoreno za sve one koji operu haljine svoga karaktera i izbele ih u krvi Jagnjetovoj. Isus se vazneo k Ocu kao Predstavnik ljudskog roda, i Bog će one u kojima se ogleda Njegov lik isto tako dovesti tamo da gledaju Njegovu slavu i učestvuju u Njoj.

Postoje domovi za one koji su na Zemlji bili samo putnici i došljaci. Bele haljine s krunama slave i palmama pobede očekuju pravednike. U svetu budućnosti konačno će nam postati jasno sve ono što nas je zbunjivalo u Božjem proviđenju. Tada će biti objašnjene pojave koje je danas teško razumeti. Pred nama će se otkriti tajna milosti. Tamo gde je naš ograničeni um video samo pometnju i neispunjena obećanja, zapazićemo najsavršeniji i najlepši sklad. Uvidećemo da je beskrajna ljubav odredila da preživimo ono što nam je izgledalo teže od svega. Kada shvatimo nežnu brigu Onoga koji čini da sve što nas snađe bude za naše dobro, onda ćemo osetiti neizrecivu radost i zahvalnost.« (Elen Vajt, Counsels for the Church, str. 358)

**Za razgovor:**

`1. Iako i drugi hrišćani (mada ne svi) veruju u doslovan Drugi Isusov dolazak, šta je jedinstveno u vezi sa adventističkom nadom u Hristov drugi dolazak?`

`2. Dok su plivale, jedna riba obratila se drugoj i upitala: »Kakva je voda?« Druga riba je odgovorila: »Šta je to voda?« Suština je da možemo toliko da se naviknemo na određene prilike da ne shvatamo koliko preovlađuju. Na primer, kako možemo mi, kao bića rođena u grehu, zaokupljena grehom, i koja žive u grešnom svetu, zaista da shvatimo kakav ćemo lep novi život imati na novim Nebesima i novoj Zemlji? Zašto, onda, bez obzira na ograničenja, i dalje treba da se trudimo da zamišljamo kako će to izgledati?`

`3. Nema sumnje da ćemo, bez obzira kako život izgledao na novoj Zemlji, živeti u jedinstvu sa svima. Šta možemo učiniti upravo sada da se pripremimo za te trenutke?`

**Zaključak:** Biblija uverljivo govori o vremenu kada će naša Zemlja biti ponovo stvorena i kada će greh sa svojim razornim posledicama zauvek biti uništen. Ljudski rod najzad će biti obnovljen u skladu sa prvobitnom namerom, i svi ljudi živeće skladno. Naše trenutno duhovno jedinstvo u Hristu, iako sada nije u potpunosti ostvareno, tada će biti živa i večna stvarnost. 