---
title:  Život na novoj Zemlji
date:   27/12/2018
---

`Pročitajte sledeće tekstove: Isaija 35,4-10; Isaija 65,21-25. Koliko će se život tada razlikovati od onoga koji smo ovde imali?`

U Knjizi proroka Isaije nekoliko puta čitamo o nečem novom: »nešto novo, novi događaji« (42,9; 48,6; 43,19), »nova pesma« (42,10), »novo ime« (62,2). U 65. poglavlju javlja se novi poredak stvari. Mir i sklad vlada među svim Božjim stvorenjima. Zavetne kletve za neposlušnost i pobunu (vidi: 3. Mojsijeva 26,14-17; 5. Mojsijeva 28,30) zauvek će biti ukinute, jer više nema greha. Umesto toga, biće blagoslova u obilju, domova da se u njima živi i hrane da se u njoj uživa.

Kako će izgledati život na takvom, lepom mestu? Pojedini ljudi se pitaju da li ćemo moći da prepoznamo svoje prijatelje i porodicu, pošto naša tela prime besmrtnost i u potpunosti budu obnovljena po Božjem obličju. Posle Hristovog vaskrsenja Njegovi učenici mogli su da Ga prepoznaju. Marija je prepoznala Njegov glas (Jovan 20,11-16). Toma je prepoznao Isusov fizički izgled (Jovan 20,27.28).

Dva učenika iz Emausa prepoznala su Njegovo vladanje za stolom u vreme večere (Luka 24,30.31.35). Prema tome, ako će naša tela biti slična Isusovom vaskrslom telu, sigurno ćemo moći da prepoznamo jedni druge. Možemo se radovati večnosti u kojoj će vladati obnovljeni odnosi. Takođe, možemo sigurno pretpostaviti da ćemo nastaviti odnose sa onima koje znamo i volimo, i koji će tamo biti sa nama.

»Tamo će otkupljeni sve upoznati, kao što su i sami bili poznati (1. Korinćanima 13,12). Ljubav i naklonost, osećanja koja im je sam Bog usadio u dušu, dobiće tamo svoj najlepši izraz. Neporočno druženje sa svetim bićima, skladan zajednički život sa blaženim anđelima i vernima iz svih vekova, koji su oprali i ubelili haljine svoje u krvi Jagnjetovoj, svete veze koje povezuju ’svu čeljad i na nebesima i na zemlji’ (Efescima 3,15), sve to doprinosiće sreći otkupljenih.« (Elen Vajt, Velika borba, str. 677. original)

``»Zato nam se ne dosađuje... Jer naša laka sadašnja briga donosi nam vječnu i od svega pretežniju slavu, nama koji ne gledamo na ovo što se vidi, nego na ono što se ne vidi; jer je ovo što se vidi, za vrijeme, a ono što se ne vidi, vječno.« (2. Korinćanima 4,16-18) Kako u svetu koji je privremen i prolazan možemo naučiti da posegnemo za onim što se ne vidi i što je večno?`