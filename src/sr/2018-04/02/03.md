---
title:  Prav u svojim očima
date:   08/10/2018
---

Izveštaji iz Knjige o sudijama ukazuju na brojne negativne posledice koje su usledile, jer Izrailj nije činio Gospodnju volju. Uskoro posle ulaska u Hanan, izrailjski narod počeo je da gradi svoj duhovni život po ugledu na lažne religije Hananeja iz njihovog okruženja – upravo ono što im je rečeno da ne čine. Nažalost, to nije bio jedini problem sa kojim su se suočili.

`Pročitajte sledeće tekstove: Sudije 17,6; Sudije 21,25. Šta ovi tekstovi govore o daljim problemima nastalim u Božjem narodu?`

Razgovarajte o tome kako se mogu rešiti podele i nejedinstvo u Božjem narodu. Jedinstvo izrailjskog naroda trebalo je da bude utemeljeno na njihovoj odanosti i poslušnosti Gospodu zaveta, zaveta koji su sklopili sa Bogom. Međutim, čineći ono što je ispravno u njihovim očima – naročito kada su potpali pod uticaj okolnih naroda – nalazili su se na putu propasti. Svi smo pala bića, i ako se prepustimo svojim zamislima, ako sledimo sklonosti svoga srca, sigurno ćemo zaći sa staze na koju nas Bog poziva.

`Šta sledeći tekstovi govore o duhovnom stanju i društvenim prilikama u Izrailju u vreme sudija? Sudije 2,11-13 i Sudije 3,5- 7.`

»Gospod je preko Mojsija pokazao svom narodu i posledice neverstva. Odbijajući da drže Njegov zavet, oni će se odvojiti od života koji dolazi od Boga i Njegovi blagoslovi neće se izlivati na njih. Ponekad, kad su slušali ove opomene, bogati blagoslovi izlivali su se na jevrejski narod, a preko njih i na okolne narode. Međutim, u svojoj istoriji često su zaboravljali Boga i gubili iz vida neograničene prednosti koje su imali kao Njegovi predstavnici. Uskraćivali su Mu službu koju je očekivao od njih, a i svojim bližnjima uskraćivali su versko usmerenje i sveti primer. Želeli su da samo za sebe iskoriste plodove vinograda nad kojim su bili postavljeni kao pristavi. Njihova pohlepnost i gramžljivost učinile su da su ih čak i neznabošci počeli prezirati. Tako je neznabožački svet dobio priliku da pogrešno tumači Božji karakter i zakone Njegovog carstva.« (Elen Vajt, Istorija proroka i careva, str. 20.21. original)

`Kako naši postupci kao Crkve utiču na ljude oko nas? Šta zapažanja među adventističkim hrišćanima, što bi u pozitivnom smislu ostavilo utisak na njih? `