---
title:  "»Doći će vuci...«"
date:   11/10/2018
---

`Pročitajte tekst iz Dela 20,25-31. Na šta je Pavle upozorio starešine iz Efesa? Šta je trebalo da učine da bi sprečili da se to dogodi?`

Pošto se u toku svoje službe Pavle često suočavao sa protivljenjima, znao je da će biti teško sačuvati čistotu Jevanđelja Isusa Hrista. U svom pozdravu starešinama iz Efesa, u kome koristi podudarnosti sa stražarima iz Knjige proroka Jezekilja (Jezekilj 33,1-6), poručio je vođama da na njima, takođe, leži odgovornost za očuvanje Jevanđelja. Trebalo je da budu verni pastiri svojoj zajednici.

Pavlova upotreba izraza »teški vuci« prilikom opisivanja lažnih učitelja (Dela 20,29) podseća na Isusovo slično upozorenje da će lažni učitelji doći u ovčijem odelu (Matej 7,15). Uskoro nakon što je Pavle izgovorio ovu opomenu, lažni učitelji zaista su se pojavili, loveći svoj plen među vernicima u azijskim crkvama koje je on osnovao. U Efescima 5,6-14. i Kološanima 2,8. zapažamo pojedina Pavlova upozorenja upućena crkvama u Maloj Aziji.

U Drugoj poslanici Timotiju, Pavle upozorava i Timotija, koji se stara o crkvi u Efesu, na greške u crkvi i bezbožnost u poslednjim danima.

`Pročitajte sledeće tekstove: 2.Timotiju 2,14-19; 2. Timotiju 3,12-17. Šta Pavle savetuje Timotiju o tome kako da se suprotstavi lažnim učiteljima i sačuva jedinstvo Crkve?`

Prvo, Timotije treba da poznaje Bibliju i da »pravo upravlja riječju istine« (2. Timotiju 2,15). Rešenje za beskorisne rasprave i nagađanja jeste ispravno shvatanje i poučavanje Božje reči. Biblijske istine moraju biti ispravno tumačene da nijedan deo Pisma ne bi bio u suprotnosti sa celokupnom slikom prikazanom u Bibliji, da bi se sprečilo širenje lažnih učenja kako pojedinci ne bi izgubili veru u Isusa. Nevažne pojedinosti i sporedna pitanja treba pokoriti načelima Božje reči koje će zapravo pripremiti vernike da žive pobedonosnim životom u Hristu. Pavlov drugi savet upućen je lično Timotiju da se »poganijeh praznijeh razgovora kloni« (2. Timotiju 2,16). Nevažne i sumnjive teme ne treba da budu deo Timotijeve službe poučavanja ako želi da bude smatran dostojnim i vernim radnikom. Ovakvi razgovori vode samo u bezboštvo i ne izgrađuju veru vernika (2.Timotiju 2,16). Samo istina vodi pobožnosti i skladu među vernicima. Razlog zašto Timotije mora da izbegava takve greške i da podstiče vernike da ih izbegavaju jeste što se one šire Crkvom poput bolesti (2. Timotiju 2,17). Na kraju, poslušnost Božjoj reči lek je za lažno učenje (2. Timotiju 3,14-17), koje može da ugrozi jedinstvo Crkve.

`Kako se mi kao Crkva možemo zaštititi od sličnih ljudi, koji lažnim učenjima mogu uneti podele među nama? `