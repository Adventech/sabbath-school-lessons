---
title:  Raskol u Korintu
date:   10/10/2018
---

Nažalost, pitanje nejedinstva među Božjim narodom nije se završilo čak ni u novozavetno vreme.

Na primer, prva četiri poglavlja Pavlove Prve poslanice Korinćanima predstavljaju poziv na jedinstvo. Dok se nalazio u Efesu, Pavle je čuo da su u korintskoj crkvi nastale različite podele. Iz tog razloga, on počinje svoju poslanicu dugačkim obraćanjem o crkvenom jedinstvu i potrebi da se izbegne raskol. Pavle je zabrinut zbog razvoja ovih događaja i nastoji da pruži nadahnut savet da bi popravio ove nesrećne prilike.

`Šta prema tekstu iz 1. Korinćanima 1,10-17. čini uzrok nejedinstva, podela i rasprava?`

Pavle se zabrinuo za svoju braću i sestre u Korintu, kada mu je neko od Hlojinih ukućana rekao o podelama i raspravama koje vladaju među njima. Njegove uvodne reči pokazuju dubinu njegove zabrinutosti: »Molim vas pak, braćo, imenom Gospoda našega Isusa Hrista da svi jedno govorite, i da ne budu među vama raspre, nego da budete utvrđeni u jednom razumu i u jednoj misli.« (1. Korinćanima 1,10) Šta god da je dovelo do ovih sukoba i razjedinjenosti, Pavle je želeo da to zaustavi.

Pavle podseća Korinćane da su hrišćani pozvani da slede Hrista, ne čoveka – bez obzira na njegovu talentovanost i obdarenost. Dok su se oni priklanjali različitim stranama, apostol je nedvosmisleno tvrdio da takva podela nije po Hristovoj volji. Izjavio je da se hrišćansko jedinstvo temelji na Hristu i Njegovoj žrtvi na krstu (1. Korinćanima 1,13).

Izvor hrišćanskog jedinstva počiva u istini otkrivenoj u Isusu Hristu, i to raspetome, i ni u kome drugom, bez obzira koliko »dostojan« savetnik, govornik ili vođa bio. U podnožju krsta svi smo isti. Naše krštenje je u Isusu, koji nas jedino može očistiti od greha. Međutim, na praktične načine moramo raditi na ovom jedinstvu u Hristu.

Mi kao adventistički hrišćani ne možemo svoje jedinstvo vere i misije uzimati »zdravo za gotovo«. Podele i rasprave mogu danas potkopati jedinstvo naše Crkve ukoliko nas Hristova ljubav i vlast ne ujedine sa Njim.

`Kako možemo izbeći opasnosti kojima se Pavle ovde bavi? Zašto uvek moramo biti pažljivi u vezi sa tim koliko odanosti poklanjamo nekoj drugoj osobi umesto Hristu?`