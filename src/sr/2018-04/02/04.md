---
title:  Podela jevrejskog naroda
date:   09/10/2018
---

Otpadništvo i njegove teške posledice nisu se dogodile preko noći. Pogrešni izbori i odluke koji su se umnožili u toku dugih vekova konačno su doveli do pogubnih posledica za Božji narod.

Pročitajte izveštaj o caru Rovoamu iz 1. O carevima 12,1-16. Šta je izazvalo ovu strašnu podelu među Božjim narodom?

»Da su Rovoam i njegovi neiskusni savetnici shvatili božansku nameru s Izrailjem, prihvatili bi zahtev naroda za izvođenje odlučne reforme u načinu vladavine. Međutim, u trenutku odluke za vreme sastanka u Sihemu, nisu bili u stanju da sagledaju položaj, polazeći od uzroka prema posledicama, pa su tako zauvek oslabili svoj uticaj na veliki deo naroda. Njihova obelodanjena odlučnost da nastave i pojačaju tlačenje, uvedeno u toku Solomunove vladavine, bila je u potpunoj suprotnosti s Božjim planom za Izrailj, dajući ljudima veliku priliku da posumnjaju u iskrenost njihovih pobuda. Tim nemudrim i nesmotrenim pokušajem da pokažu snagu, car i njegovi izabrani savetnici samo su otkrili koliko su postali oholi zbog svog položaja i vlasti.« (Elen Vajt, Istorija proroka i careva, str. 90. original)

**Šta sledeći stihovi govore o potrebi za mudrošću u donošenju ispravnih odluka? Gde je izvor prave mudrosti?**

`Priče 4,1-9.`

`Priče 9,10.`

`Jakov 1,5.`

Izveštaj o Rovoamu i njegovoj nagloj i bezumnoj odluci da svom narodu nametne dodatni prisilan rad predstavlja žalostan događaj u životu izrailjskog cara. Car je tražio savet dve grupe savetnika, ali njegova konačna odluka da posluša savet neiskusnih mladića svojih godina, donela je teškoće carstvu koje su njegov otac Solomun i deda David gradili u toku proteklih 80 godina. Savet da car treba da zastraši mnoštvo objavljujući da je oštriji od svog oca nije bio mudar. Mladi savetnici verovali su da biti saosećajan prema zahtevima naroda u vezi sa manje napornim radom nije način upravljanja koji car treba da usvoji. Rekli su da treba da se predstavi kao nemilosrdan i surov. Na kraju, pokazao se kao bezuman i nedostojan odanosti i vernosti naroda. Zato su nastupile podele među Božjim narodom do kojih nikada nije trebalo da dođe, što nikada nije ni bio Božji plan za Njegov narod.