---
title:  Pouka za učitelje
date:   12/10/2018
---

### Sažeti pregled pouke

**Ključni tekst:** Priče 9,10.

**Učenici će:**

**Saznati:** Shvatiće da Božja reč pruža mudrost koja, kada se sledi, širi sklad među Božjim narodom.

**Osetiti:** Osetiće potrebu da lično shvate Božju volju iznetu u Njegovoj reči.

**Činiti:** Odlučiće da radije slede Božju reč nego lične sklonosti u vezi sa tim šta je ispravno.

### Smernice za proučavanje

**Saznati:** Poslušnost potpomaže jedinstvo

A. Kako Priče Solomunove definišu mudrost u 4. i 9. poglavlju?

B. Navedeni blagoslovi u tekstu 5. Mojsijeva 28,1-14. ne obuhvataju jedinstvo. Koji aspekti ovog teksta nagoveštavaju da poslušnost Božjoj reči podstiče jedinstvo?

C. Kako dolazi do sklada ukoliko sledimo Božju reč? Kako nam Pavlov savet upućen Korinćanima pomaže da odgovorimo na ovo pitanje?

**Osetiti:** Potreba za razumevanjem Božje volje

A. Zašto se savet Rovoamovih prijatelja njemu činio ispravnim?

B. Da li ste ikada bili toliko privrženi određenoj ideji da ste smatrali da je to Božja volja za vas? Šta je bila posledica te vaše odluke?

C. Koji činioci u Crkvi čine danas lično razumevanje Božje volje neophodnim?

**Činiti:** Slediti Božju volju

A. Kako možemo napraviti razliku između svojih sklonosti i Božje volje?

B. Kakve korake možete preduzeti ukoliko niste sigurni šta je Božja volja?

**Zaključak:** Primeri iz Svetog pisma otkrivaju da vernost i poslušnost Božjoj volji širi jedinstvo i sklad među Božjim narodom. Međutim, neposlušnost i težnja da sledimo lične sklonosti stvaraju uslove za pojavu nejedinstva.

### Program proučavanja

##### 1. Korak – motivišite

**Naglasite tekst:** Priče 9,10.

**Ključno načelo duhovnog rasta:** Čovekova sklonost da radi ono što mu se čini ispravnim na osnovu ličnog suda često dovodi do problema koji stvaraju nesklad i nejedinstvo. Hrišćani mogu da izbegnu ovu zamku tražeći mudrost u Božjoj reči, naročito se usredsređujući na Hrista, središte Jevanđelja.

**Samo za učitelje:**: Lični sud lako može da osujeti činjenje onoga što je ispravno. Kada započnete razgovor u razredu, pomozite učenicima da shvate da je lako stvoriti probleme ukoliko sledimo lične sklonosti umesto mudri savet.

**Uvodni razgovor:**:

U maju 2015. godine snažne padavine izazvale su poplave severno od Brizbena, u Australiji. Iako su službe za hitne slučajeve upozoravale vozače da ne voze kroz poplavljena područja, mnogi ljudi ignorisali su ova upozorenja. Pojedini vozači doneli su odluku da voze kroz duboku vodu jer voda nikada nije bila previše duboka na putevima kojima su redovno putovali. Drugi su tvrdili da će proći poplavljenim putem jer tu oblast poznaju veoma dobro. Međutim, u hitnim slučajevima sagledavanje rizika je slabo. Neposredna posledica postupanja u skladu sa svojom pogrešnom procenom bila je da je petoro ljudi izgubilo život kada je bujica odnela njihove automobile. Mnogim drugim ljudima bila je potrebna pomoć da se spasu iz snažnih bujica.

**Za razgovor:**:

U izveštaju koji smo čitali pronalazimo dva razloga za zanemarivanje pravog saveta. Kakvi još razlozi mogu navesti osobu da ignoriše pouzdan savet u ovakvoj situaciji? U kakve kategorije biste svrstali razloge koje ljudi obično navode da zanemare ono što je ispravno?

##### 2. Korak – istražite

**Samo za učitelje:**: U Bibliji nalazimo brojne primere ljudi koji su donosili pogrešne odluke, ali nalazimo, takođe, i temelj za donošenje boljih odluka. Pomozite učenicima da prepoznaju koliko je važno da traže Božju mudrost prilikom donošenja odluka i u trenucima kada dožive posledice pogrešnih odluka.

**Biblijski komentar**

*1. Čovekov sud o tome šta je ispravno i pogrešno*

(Podsetite se u razredu sledećih tekstova: Sudije 17,6; 1. O carevima 12,1-16)

Knjiga Isusa Navina obiluje rečima hvale i nadom budući da su se Avramovi potomci, koji su lutali pustinjom 40 godina, konačno naselili u Obećanoj zemlji. Zadivljeni Božjim moćnim delima, Izrailjci su se zavetovali da će zauvek služiti Bogu. Tom prilikom obnovili su svoje zavete. Međutim, na prvim stranicama Knjige o sudijama raspoloženje se naglo menja. U toj knjizi Izrailj je prikazan kao narod koji jednostavno pokušava da preživi stalne napade, čak i građanski rat. Snažno duhovno iskustvo stečeno nakon dolaska u Obećanu zemlju nestalo je i biva zamenjeno duhovnom apatijom i otvorenim otpadništvom. Izrailj je služio Bogu pod vođstvom Isusa Navina i dok su svedoci Božjih moćnih dela bili živi, ali novi naraštaj nije poznavao Boga niti je shvatao šta je On učinio za Izrailj (Isus Navin 24,31; Sudije 2,7-10). U tom neznanju odbili su da postupaju u skladu sa Božjim zakonima, birajući umesto toga da zasnuju svoje odluke na onome što je po njihovom mišljenju bilo ispravno. Posledica toga bila je urušavanje discipline i jedinstva Božjeg naroda, kao i pojava bezakonja i pobune. Žalostan izveštaj iz Knjige o sudijama predstavlja ciklus otpadništva koji se ponavlja; tlačenje od strane okolnih naroda, upućivanje molbi Bogu da deluje, Božje oslobađanje, a onda ponovo otpadništvo. Činilo se da je Božja uloga nakon što izbavi Izrailj brzo zaboravljana. Izrailj je stalno gubio iz vida šta je Bog učinio za njih.

Otprilike 100 godina kasnije, car Rovoam, Solomunov sin, došao je na čelo nacije. Iako su David i Solomun sledili Boga, narod je i dalje bio sklon da postupa po svome. Rovoam se odmah suočio sa odlukom o tome da li da nastavi očevu politiku ili da stvori svoju. Tokom tri dana, koliko je izdvojio za donošenje ove odluke, Rovoam se savetovao sa očevim savetnicima i svojim vršnjacima; ali uopšte nije zatražio savet od Boga. Njegova konačna odluka da oteža život narodu bila je odlučujući razlog podele među Božjim narodom.

**Razmislite o ovome:** Šta je navelo Izrailj da učini ono što je prema njegovom sudu bilo ispravno? Kako su mogli izbeći ovu pogrešku? Dok razmišljate o tekstu Sudije 21,25, šta mislite da li je pisac Knjige o sudijama verovao da je car rešenje izrailjskog problema? Na čemu zasnivate svoj odgovor? Kako Rovoamova vladavina pokazuje da car nije bio odgovor izrailjskog problema?

*2. Pravi Izvor mudrosti*

(Podsetite se u razredu sledećih tekstova: Priče 9,10; Jakov 1,5)

U suprotnosti sa sebičnim postupcima opisanim u Knjizi o sudijama i 1. O carevima, Pismo ukazuje da prava mudrost dolazi iz drugog izvora. I Priče Solomunove i Poslanica apostola Jakova jasno poistovećuju mudrost sa Bogom. U Pričama se naglašava odnosni aspekt mudrosti, podstičući čitaoce da prepoznaju da je „početak mudrosti strah Gospodnji“ (Priče 1,7) Slično tome, u 9. poglavlju Priča Solomunovih pisac tvrdi da je „početak mudrosti strah Gospodnji, i znanje je svetijeh stvari razum“ (Priče 9,10). Mudrost se prema ovom shvatanju stiče i nalazi u susretu sa moćnim Bogom. Sam odnos se prepoznaje kao neodvojivi deo mudrosti. Međutim, Jakov ističe da je Bog Davalac mudrosti (Jakov 1,5). On naglašava velikodušnost i milost Boga, koji spremno daje mudrost onima koji je traže. Ovde je Bog predstavljen kao Onaj koji daje mudrost za donošenje odluka.

**Razmislite o ovome:** Šta mislite da li postoji sukob u razumevanju mudrosti u Pričama Solomunovim u poređenju sa onim što je istaknuto u Poslanici apostola Jakova? Zašto da i zašto ne? Kako su obe ideje povezane? Zašto su obe važne?

*3. Ispravno središte pažnje*

(Podsetite se u razredu sledećih tekstova: 1. Korinćanima 1,10-17; 2. Timotiju 2,14-19)

Korint je bio važan trgovački centar, smešten na grčkom zemljouzu. Zbog blizine Atini, u njemu je cvetala grčko-rimska kultura, dok je geografski položaj kao morske luke podsticao sve vrste poroka. Neobično je što je tu osnovana Crkva, ali Pavlove poslanice, a kasnije i Kliment, ukazuju da je u njoj bilo mnogo problema. Jedan od tih problema bila je unutrašnja podela (1. Korinćanima 1,10-17). Iako u 1. Korinćanima nalazimo brojne razloge za podelu, u prvom poglavlju opisane su podele nastale usled toga što su se vernici usredsređivali na ličnosti i učenja različitih vođa. Korinćani nisu napustili svoju veru, ali su ponosno iskazivali svoju vernost pojedinim hrišćanskim vođama. Pavle ih je savetovao da predmet njihove pažnje bude neko drugi. Pažnju nije trebalo da posvećuju ljudskim vođama, već Isusu Hristu, središtu svoje vere. Hrišćani nisu pozvani da slede vođe, već Isusa koji, kako Pavle ističe, nije ni ohol ni razdeljen. Jedinstvo može da vlada samo kada su hrišćani usredsređeni na Onoga koji ih je sjedinio i porušio prepreke koje su ih razdvajale. Njegova smrt na krstu je i Božja sila (1. Korinćanima 1,18) i Božja mudrost (1. Korinćanima 1,24), iako je izbor ovog sramnog simbola možda izgledao bezumno grčko-rimskim slušaocima.

**Razmislite o ovome:** Kakvu vrstu jedinstva Pavle očekuje od Korinćana? Da li on očekuje da se u svemu slože? (Uporedite: 1. Korinćanima 1,10; 1. Korinćanima 8,7-13). Kako usredsređenost na Hrista donosi jedinstvo kakvo Pavle opisuje?

##### 3. Korak – primenite

**Samo za učitelje:**: Lako je samo se složiti da je Božja mudrost najbolja, a ne dozvoliti da to saznanje promeni naš pristup životu. Pomozite razredu da pažljivo razmisli zašto se opiremo promeni, a zatim im pomozite da se usredsrede na ulogu zajednice sa Bogom u određivanju Njegove volje.

**Za primenu:**

1. Zašto je ljudima privlačno da čine šta žele? Kako traženje Božje volje može postati privlačnije?

2. Zašto često posle krize gubimo iz vida šta je Bog učinio za nas? Kako možemo sprečiti da u budućnosti to zaboravimo?

3. Da li poslušnost Božjoj volji uvek vodi jedinstvu? Zašto ne?

4. Šta možemo naučiti o mudrosti jednostavno time što smo u zajednici sa Bogom? Kako nam to pomaže kada tražimo mudrost u vezi sa posebnim pitanjima?

5. Kako možemo nastaviti da usmeravamo svoju pažnju na Hrista kada smo toliko zauzetu u ovom svetu?

##### 4. Korak – budite kreativni

**Samo za učitelje:**: Pavle povezuje Hrista sa mudrošću i poziva Korinćane da se usredsrede na ono što svet smatra ludošću – Isusovu smrt na krstu. Pomozite učenicima da usvoje praktičnu primenu Pavlovog rešenja za nejedinstvo u crkvi.

**Aktivnosti:**

1. Posvetite vreme proučavanju prva četiri poglavlja 1. Korinćanima. Zatim, napravite prezentaciju u kojoj ćete istaći Pavlovo rešenje problema nejedinstva.

2. Napišite kratak skeč koji će gledaocima pomoći da razmisle o tome šta znači usredsrediti se na Isusa i Njegovu smrt umesto na mudrost ovoga sveta.