---
title:  "Vratite se, sinovi odmetnici"
date:   07/10/2018
---

Istorija izrailjskog naroda prepuna je izveštaja o neposlušnosti i bezakonju, zatim o povratku Bogu i poslušnosti, a onda opet o još većoj neposlušnosti i sukobima. Ovaj obrazac se stalno ponavlja. Svaki put kada je Božji narod savesno sledio Njegovu volju, bili su blagosloveni mirnim životom. Svaki put kada su bili neposlušni i išli svojim putem, njihov život bio je ispunjen jadom, ratovima i sukobima. Čak i pre nego što je Izrailj ušao u Obećanu zemlju, Bog je predvideo ovaj obrazac i ponudio rešenje kako mogu da izbegnu teške posledice u svom životu.

`Kakvi bi se blagoslovi izlili na Izrailj ukoliko su poslušni Božjoj volji? 5. Mojsijeva 28,1-14. `

`Šta učimo iz Božjeg poziva upućenog Izrailju da se pokaje i vrati Njemu? Šta to govori o Božjoj ljubavi i strpljenju prema svom narodu? Jeremija 3,14-18.`

U Knjizi proroka Jeremije zadivljujuće je to što je Bog brižan, milostiv i velikodušan prema pripadnicima svoga naroda uprkos njihovoj pobuni, podelama i idolopoklonstvu. Bog neprestano poziva svoj narod da Mu se vrati i pokaje zbog svojih samovoljnih postupaka. Bog je stalno obećavao buduće obnovljenje i nadu.

»Vrati se, odmetnice Izrailju, veli Gospod, i neću pustiti da padne gnjev Moj na vas, jer sam milostiv, veli Gospod, neću se gnjeviti dovijeka. Samo poznaj bezakonje svoje, da si se odmetnula od Gospoda Boga svojega, ti si tumarala k tuđima pod svako drvo zeleno, i nijeste slušali glasa Mojega, veli Gospod.« (Jeremija 3,12.13)

Jeremijine reči bile su izgovorene u vreme opšteg zanemarivanja Božje reči. Iako su određene reforme započete u vreme cara Josije, većina naroda nije osećala duhovnu želju da i dalje bude verna i poslušna Bogu. Njihovi gresi, idolopoklonstvo i sebičan život izazivali su duhovnu i političku propast. Što su se više udaljavali od izvršavanja Božje volje, to su njihovi izgledi za budućnost bili strašniji. Ipak, Bog im je preko Jeremije upućivao molbu. Planirao je bolju budućnost za njih, i čeznuo da ih vrati napretku, jedinstvu i zdravlju. Međutim, to je moglo da se dogodi jedino ako verom žive i u skladu sa svim što iskrena vera obuhvata.

`Šta razlika između poslušnosti i neposlušnosti znači u vašem životu?`