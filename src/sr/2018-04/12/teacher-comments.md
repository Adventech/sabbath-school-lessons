---
title:  Pouka za učitelje
date:   21/12/2018
---

### Sažeti pregled pouke

**Ključni tekst:** Matej 20,26.

**Učenici će:**

**Saznati:** Razmotriće karakteristike crkvene organizacione strukture i njen autoritet koji pomažu da se neguje jedinstvo Crkve.

**Osetiti:** Gajiće poniznost, ljubav i voljnu pokornost umesto sebičnog ponašanja.

**Činiti:** Odlučiće da podrže pokušaje da neguju jedinstvo u Crkvi.

### Smernice za proučavanje

**Saznati:** Autoritet i jedinstvo

A. Na koje načine priznanje Hrista kao Glave Crkve utiče na donošenje odluka i autoritet njenih vođa?

B. Zašto je Isus bio istrajan u tome da duhovne vođe ne budu nalik na vođe rimskog sveta?

C. Kako crkvena disciplina prikazuje ljubav i u isto vreme čuva doktrinalnu čistotu i jedinstvo Crkve?

**Osetiti:** Poniznost nasuprot oholosti

A. Koje osobine i stavovi vođe podstiču jedinstvo?

B. Kako ovakvi stavovi utiču na podstrek i primenjivanje crkvene discipline?

C. Kako možemo negovati stavove poniznosti i pokornosti u odnosu sa drugima umesto oholosti i sebičnog ponašanja?

**Činiti:** Negovanje jedinstva

A. Kakve korake treba da preduzmete da biste pomogli vođama Crkve u održavanju crkvenog jedinstva?

B. Na koje načine možete iskoristiti svoje duhovne darove da biste izgradili Crkvu i gajili jedinstvo?

**Zaključak:** Vernici priznaju Hrista za Glavu Crkve. Ipak, stepen ljudske organizacije je važan za misiju i jedinstvo Crkve. Vođe neguju jedinstvo poniznom službom, podržavanjem istine, zalaganjem za disciplinu i organizovanjem crkvene misije.

### Program proučavanja

##### 1. Korak – motivišite

**Naglasite tekst:** Matej 20,25-28.

**Ključno načelo duhovnog rasta:** Crkvena organizaciona struktura pomaže misiji i jedinstvu Crkve kada se poštuje Hristov vrhovni položaj, a njene vođe pokazuju ljubav, poniznost i vernost u svom životu.

**Samo za učitelje:** Koncept vođe koji primenjuje silu nad drugim ljudima nije u skladu sa modelom vlasti koji je Isus pokazao svojim učenicima. Hrišćanski vođa treba da bude ponizan i da služi. Na početku proučavanja naglasite vrednost toga da vođe budu sluge i da pokažu poniznost.

**Uvodni razgovor:**

Mahatma Gandi borio se početkom dvadesetog veka za nezavisnost Indije koja je bila pod britanskom vlašću. Kao pobožni hindus nosio je jednostavnu odeću i živeo životom dobrovoljnog siromaštva, služeći siromašnima u društvu i poistovećujući se sa njima. Dobrovoljno se javio da neguje one koje su drugi izbegavali, kao što su ljudi oboleli od gube ili pneumonske kuge. Posvećen pasivnom otporu, neprestano je pokazivao poniznost u odnosu sa drugima. Ironično je to što je Gandija privukao Isusov život, ali je odbacio hrišćanstvo jer hrišćani nisu živeli poput Hrista iz Biblije.

Hrišćani su pozvani da služe. Iako Gandi nije bio hrišćanin, dao je primer kako vođa može da postupa kao sluga, služeći drugima i stavljajući potrebe drugih ispred ličnih potreba.

**Za razgovor:**

Šta je Gandijevo vođstvo činilo toliko snažnim? Zašto je mogao da oblikuje takav način vođstva u kome vođa postupa kao sluga? Na koji način ovakva vrsta vođstva privlači pažnju na cilj koji pojedinac predstavlja?

##### 2. Korak – istražite

**Samo za učitelje:** Svaki aspekt crkvene strukture vlasti nudi priliku da se suprotno kulturološkim shvatanjima pokaže ljubav, poniznost i vernost koje neguju jedinstvo Crkve. Naglasite koliko su Hristov vrhovni položaj i služba važni u shvatanju uloge vođe u Crkvi.  

**Biblijski komentar**

*1. Struktura vlasti*

(Podsetite se u razredu sledećih tekstova: Efescima 5,23-27; Matej 20,25-28)

Crkva je Božje delo i svojina čija je Glava Hristos. Postoji kao Božji predstavnik na Zemlji sa posebnom misijom da pokaže Božji karakter. Isusova molitva u 17. poglavlju Jevanđelja po Jovanu ukazuje da jedinstvo između vernika doprinosi uspehu crkvene misije (Jovan 17,20-23). Veoma važno i za jedinstvo i za misiju jeste Hristov vrhovni položaj. Kao Glava tela (Kološanima 1,18), Isus daje identitet Crkvi i Izvor je njenog života. Prema tome, postojanje i napredak nas kao Crkve zavisi od Njega. Slika Crkve kao tela takođe nas podseća da Glava usmerava Crkvu i upravlja njome. Bez Glave drugi delovi tela ne mogu da funkcionišu zajedno. Upravo je Glava ta koja sjedinjuje i vrši koordinaaciju delova tela kako bi ono izvršilo svoju misiju.

Ipak, Hristos je poverio deo svoje vlasti Crkvi kako bi uz vođe uspešnije delovala. Elen Vajt je tvrdila da je „evanđeoski poredak“ unutar Crkve „neophodan da bi u Crkvi vladalo jedinstvo vere“ (Early Writings, str. 100) Ona je prvobitno iznela svoje mišljenje u ključnom trenutku u adventističkoj istoriji kada je unutar pokreta vladala slaba organizacija. Crkva je postojala u vidu nepovezanih grupa vernika kojoj je nedostajala osnovna struktura vlasti. To je bio problem za jedinstvo i misiju Crkve. Naročito je zabrinjavajuća bila ugroženost Crkve lažnim učenjima zbog učitelja koji su isticali čudne i lične planove. Poziv da se uspostavi evanđeoski poredak bio je prema tome neophodan da bi se zaštitilo jedinstvo Crkve.

Međutim, moramo se potruditi da shvatimo kakvu ulogu vođe imaju u Crkvi. Oni su pozvani na oblik vlasti suprotan kulturološkim shvatanjima, koji obuhvata službu umesto dominacije. Iako to nije uvek očigledno u prevodu Biblije, Pavle i drugi novozavetni pisci pažljivo su izbegavali da opisuju ulogu crkvenih vođa grčkim izrazima koji su se obično koristili za opisivanje uloge vođe u sekularnom društvu. Takođe, učenicima je posebno savetovano da ne vladaju drugima kao neznabošci (Matej 20,25-28).

Model vođstva kada vođa postupa poput sluge doprinosi skladu i jedinstvu Crkve upravo zato što je prožet poniznošću, nesebičnošću i što utiče na osposobljavanje drugih. Vođe koje služe izvršavaju delo slušajući i služeći, a ne zahtevajući da se postupa po njihovom. Oni su usredsređeni na misiju Crkve, a ne da se njihovo ime proslavi (vidi: 1. Petrova 5,2.3). Crkvene vođe takođe doprinose jedinstvu Crkve time što ostaju u zajednici sa Hristom, čuvajući istinu koja nas sjedinjuje i oblikujući vrednosti zdravih odnosa.

Tekst iz 2. Timotiju 2,15. takođe nagoveštava da vođe treba da budu poštene i prave i u učenjima i u svom ponašanju. Moraju se čvrsto i verno držati istine, i, istovremeno, ponašati u skladu sa Jevanđeljem koje propovedaju. Prava služba proističe iz istinskog odnosa sa Bogom, koji je pod uticajem istine Jevanđelja.

**Razmislite o ovome:**
Na koje načine je Hristovo vođstvo vidljivo u Hrišćanskoj adventističkoj crkvi? Na šta Hristovo poređenje sa Glavom upućuje kad je reč o ulozi ljudskih vođa? Kako model vođstva po kome vođa postupa kao sluga podstiče misiju Crkve?

*2. Disciplina i jedinstvo*

(Podsetite se u razredu sledećih tekstova: Galatima 6,1.2; Matej 18,15-20)

I pored najboljeg oblika vođstva, postoje trenuci u crkvenom životu kada je potrebna disciplina, i radi pojedinaca i radi Crkve. Iako se čini da je crkvena disciplina postala manje popularna u 21. veku, ipak ima važnu ulogu u održavanju jedinstva Crkve.

U svojoj knjizi Church Discipline: How The Church Protects the Name of Jesus (Wheaton, III.: Crossway, 2012), Džonatan Limen utvrđuje četiri načina na koja crkvena disciplina predstavlja postupak ispunjen ljubavlju koji štiti jedinstvo Crkve i unapređuje misiju. Prvo, crkvena disciplina pokazuje ljubav prema pojedincu pomažući mu da prepozna svoje pogreške, a samim tim i potrebu za pokajanjem. Crkvena disciplina je po svojoj prirodi isceljujuća, ne samo kaznena. Drugo, crkvena disciplina pokazuje ljubav prema Crkvi zato što nastoji da zaštiti od nevolja i iskušenja one koji su novi ili slabi u veri. Treće, crkvena disciplina pokazuje ljubav prema svetu izvan zidova Crkve dozvoljavajući Crkvi da iznese svedočanstvo koje tačnije prikazuje preobražavajući silu Jevanđelja. Na kraju, crkvena disciplina pokazuje ljubav prema Hristu i kroz poslušnost i kroz čuvanje Njegovog ugleda.

**Razmislite o ovome:**
Kada je potrebna disciplina? Šta mislite zašto su neke crkve suzdržane u primenjivanju crkvene discipline? Da li se slažete sa izjavom Džonatana Limena da je disciplina postupak ispunjen ljubavlju koji štiti Isusovo ime? Zašto se slažete i zašto ne? Na koje načine smatrate da crkvena disciplina utiče na misiju Crkve?

##### 3. Korak – primenite

**Samo za učitelje:**: Pitanja za primenu omogućavaju učiteljma da se usredsrede na jednu od dve teme: ili 1) vođa kao sluga ili 2) povezanost između crkvene discipline i ljubavi.

**Za primenu:**

1. Kako se slažu ideje o vlasti i službi?

2. Šta podstiče oblik vlasti u kome vođa postupa kao sluga?

3. Kako mirite Isusov nalog da ne sudimo drugima sa potrebom za crkvenom disciplinom?

4. Kako se prema vašem iskustvu primenuje crkvena disciplina? Kako se ono što ste zapazili slaže sa pokazivanjem ljubavi koje je prethodno istaknuto? Kako možemo osigurati da se koristi u isceljujućem smislu?

5. Kakva razlika može da postoji u načinu na koji se bavi javnim i ličnim gresima?

##### 4. Korak – budite kreativni

**Samo za učitelje:**: Lako je da ograničimo ulogu vođe kao sluge na one koji rade u upravi Crkve, ali svi vernici su pozvani da koriste svoje duhovne darove i služe Crkvi. Razgovarajte o ulozi duhovnih darova u izradnji Crkve. Pomozite svom razredu da shvati potrebu da svaki vernik treba voljno da služi.

**Aktivnost:**

Slušajte izabrane pesme koje govore o služenju drugima i razmišljajte o njihovim rečima. Zatim razmislite kako na praktičan način možete služiti i Crkvi i zajednici. Ima mnogo hrišćanskih pesama koje se bave temom službe, naročito službom koja se odnosi na svet izvan Crkve.