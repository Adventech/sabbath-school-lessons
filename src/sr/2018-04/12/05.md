---
title:  Crkvena disciplina
date:   19/12/2018
---

Jedno od glavnih pitanja crkvene organizacije tiče se discipline. Kako disciplina pomaže očuvanju crkvenog jedinstva ponekad je osetljiva tema i lako se može pogrešno shvatiti. Međutim, sa biblijske tačke gledišta, crkvena disciplina usredsređuje se na dve važne oblasti: očuvanje čistote učenja i očuvanje čistote crkvenog života i prakse.

Kao što smo već videli, u Novom zavetu istaknuta je važnost očuvanja čistote biblijskih učenja usred otpadništva i lažnih učenja, naročito na kraju vremena. Isto važi i za očuvanje ugleda zajednice čuvajući je od nemoralnosti, nepoštenja i izopačenosti. Iz tog razloga, za Pismo se kaže da je »korisno za učenje, za karanje, za popravljanje, za poučavanje u pravdi«. (2. Timotiju 3,16)

`Pročitajte sledeće tekstove: Matej 16,19; Matej 18,15-20. Kakva načela je Isus dao Crkvi u vezi sa disciplinom i ukoravanjem onih koji greše?`

Biblija podržava koncept discipline i odgovornosti jednih prema drugima u duhovnom i moralnom životu. U stvari, jedno od upečatljivih obeležja Crkve je njena svetost, ili odvajanje od sveta. U Bibliji svakako nalazimo mnogo primera teških prilika koje su zahtevale da Crkva deluje odlučno protiv nemoralnog ponašanja. Moralna merila moraju se sačuvati u Crkvi.

`Kakva načela prema sledećim tekstovima treba da sledimo kada se suočimo sa teškim pitanjima u Crkvi? Matej 7,1-5; Galatima 6,1.2`

Ne možemo poreći biblijsko učenje o potrebi za crkvenom disciplinom. Ne možemo biti verni Reči bez nje. Međutim, zapazite da se u mnogim od ovih opomena nalazi težnja da se drugima pruži pomoć. Koliko god je to moguće, disciplina treba da nas spase od pogrešaka ili zla. Ne treba da zaboravimo, takođe, da smo svi grešnici i da nam je svima potrebna blagodat. Prema tome, kada ukazujemo na disciplinu, treba to da uradimo ponizno i u jasnoj svesti o svojim padovima.

`Kako u svom odnosu sa onima koji greše možemo naučiti da postupamo tako da u svom stavu više pokažemo želju da pomognemo nego da kaznimo?`