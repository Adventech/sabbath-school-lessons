---
title:  Očuvanje crkvenog jedinstva
date:   18/12/2018
---

`Pročitajte: 2. Timotiju 2,15; Titu 1,9. Kakvi važni zadaci, prema Pav­lovim savetima upućenim Timotiju i Titu, predstavljaju odgovornost vernih crkvenih vođa i starešina?`

Zapazite koliko Pavle pridaje važnost tome da se doktrina i učenje ne pokvare. To je veoma važno za jedinstvo, naročito zato što su naša učenja, mogli bismo reći, ono što nas više od svega ujedinjuje kao Crkvu. Da ponovimo, kao adventisti, kao ljudi koji potičemo iz različitih kultura i sredina, naše jedinstvo u Hristu počiva na našem shvatanju istine koju nam je Hristos poverio. Ako smo zbunjeni u vezi sa učenjem, onda mogu nastupiti samo metež i podele, naročito kako se bližimo kraju.

»Zaklinjem te, dakle, pred Bogom i Gospodom našijem Isusom Hristom, koji će suditi živima i mrtvima, dolaskom Njegovijem i carstvom Njegovijem: Propovijedaj Riječ, nastoj u dobro vrijeme i u nevrijeme, pokaraj, zaprijeti, umoli sa svakijem snošenjem i učenjem; jer će doći vrijeme kad zdrave nauke neće slušati, nego će po svojijem željama nakupiti sebi učitelje, kao što ih uši svrbe, i odvratiće uši od istine, i okrenuće se ka gatalicama.« (2. Timotiju 4,1-4)

Pavle ovim rečima usredsređuje svoje nadahnute misli na Drugi Isusov dolazak i dan suda. Apostol koristi svu Bogom danu vlast (vidi: 1. Timotiju 1,1) da uputi Timotiju ovaj važan savet. U okviru poslednjih dana, kada lažnih učenja bude sve više i kada se nemoralnost bude širila, Timotije treba da propoveda Božju reč. To je služba na koju je pozvan.

Kao deo svoje propovedničke službe, Timotije treba da osvedoči, ukori i opomene. Ovi glagoli podsećaju na ulogu koju Pismo ima (2. Timotiju 3,16). Jasno je da je Timotijev rad da sledi, poučava i primenjuje pouke koje otkriva u Pismu i da to čini istrajno i strpljivo. Oštri i grubi prekori retko dovedu grešnika Hristu. Čineći onako kako mu je Pavle pisao, čineći to pod uticajem Svetog Duha, i u stavu vođe koji služi, Timotije je u Crkvi predstavljao snažnu silu koja gradi jedinstvo.

`Na koje praktične načine možemo pomoći našim crkvenim vođama da održe jedinstvo u Crkvi? Kako možemo biti sigurni da smo uvek sila koja gradi jedinstvo, čak i usred rasprava? `