---
title:  "Hristos, Glava Crkve"
date:   16/12/2018
---

Kao što smo već videli u prethodnoj lekciji, Crkva je u Novom zavetu upoređena sa telom. Crkva predstavlja Hristovo telo. Ovo poređenje upućuje na nekoliko aspekata Crkve i odnosa između Hrista i Njegovog naroda. Pošto je Crkva Hristovo telo, samo njeno postojanje zavisi od Njega. On je Glava (Kološanima 1,18; Efescima 1,22) i Izvor života Crkve. Bez Njega ne bi je bilo.

Crkva, takođe, dobija svoj identitet od Hrista, jer je On Izvor, Temelj, i Začetnik njenih verovanja i učenja. Ipak, ma koliko bila važna za njen identitet, Crkva je više od verovanja i učenja. Hristos i Njegova reč, onako kako su otkriveni u Pismu, određuju šta je Crkva. Prema tome, Hristos daje Crkvi identitet i značaj.

`Pavle u Efescima 5,23-27, koristeći odnos između Hrista i Njegove crkve, prikazuje kakav odnos treba da vlada između muža i žene. Šta su ključne ideje ovog odnosa između Hrista i Njegove crkve? `

Iako možemo oklevati kad je pojam potčinjavanja u pitanju zato što su ga vođe u proteklim vekovima zloupotrebljavale, Crkva ipak treba da bude podređena Glavi, Hristu, i Njegovoj vlasti. Priznavanje Hrista kao Glave Crkvi pomaže nam da ne zaboravimo kome pripada naša konačna vernost, to je Gospod lično, i niko drugi. Crkva treba da bude organizovana, ali ta organizacija uvek mora biti podređena Isusovom autoritetu, pravom Vođi Crkve.

»Crkva je sazidana na Hristu kao svome temelju i ona sluša Hrista kao svoju Glavu. Ona ne sme da zavisi od čoveka ili da čovek njome vlada. Mnogi tvrde da im položaj poverenja u Crkvi daje vlast da naređuju šta drugi ljudi treba da veruju i čine. Bog ne odobrava ovakvo pravo. Spasitelj izjavljuje: ’Vi ste braća.’ Svi su izloženi iskušenju i podložni greškama. Ni na jedno smrtno biće ne možemo se osloniti da nas vodi. Stena vere je živo prisustvo Hrista u Crkvi. Na nju može da se osloni i najslabiji, a oni koji sebe smatraju najjačima, pokazaće se najslabijima ako Hrista ne učine svojom silom.« (Elen Vajt, Čežnja vekova, str. 414. original)

`Kako možemo naučiti da se oslanjamo na Hrista, a ne na »ograničena bića«, što je vrlo lako učiniti?`