---
title:  Vođa kao sluga
date:   17/12/2018
---

U toku svoje službe koju je obavljao sa učenicima, Isus se verovatno iznova osećao ogorčenim zbog njihove želje za moći. Činilo se da su apostoli bili željni da postanu moćne vođe u Isusovom carstvu (Marko 9,33.34; Luka 9,46). Čak i dok su zajedno jeli Poslednju večeru, ova želja za prevlašću i nadmoći jasno se osećala među njima (Luka 22,24).

`Isus je jednom prilikom jasno izrazio svoje mišljenje u vezi sa duhovnim vođstvom u svom narodu. Kakva načela vođstva zapažamo u Isusovoj opomeni u tekstu Matej 20,25-28? Kako možemo ispoljiti ovo načelo u svom životu, a naročito u svojoj crkvi?`

»U ovom sažetom tekstu Isus predstavlja dva modela vlasti. Prvi predstavlja rimsku ideju vlasti. Prema ovom modelu, elitno društvo u hijerarhijskom smislu nalazi se iznad drugih. Ono ima vlast da donosi odluke i očekuje da mu se pokore svi koji su ispod njih. Isus je jasno odbacio ovakav model vlasti kada je izjavio: ’Ali među vama da ne bude tako.’ Umesto toga, On je predstavio učenicima novi model vlasti, koji se ogledao u potpunom odbacivanju, ili preokretanju, hijerarhijskog modela koji su poznavali.« (Darius Jankevič: «Serving Like Jesus: Authority in God’s Church”, Adventist Review, 13. maj 2014, str. 18)

Koncept vlasti koji Isus predstavlja u ovom izveštaju temelji se na dve ključne reči: sluga (diakonos) i rob (doulos). U određenim verzijama Biblije prva reč, sluga, često se prevodi kao »pomagač«, a druga kao »sluga«. Na taj način obe mnogo gube na snazi značenja koje je Isus želeo da istakne. Iako Isus nije želeo da ukine sve strukture vlasti, ono što je želeo da naglasi jeste da crkvene vođe prvenstveno moraju biti sluge i robovi Božjem narodu. Njihov položaj ne služi da vladaju narodom, da gospodare njim ili da sebi grade ugled i čast. »Hristos je uspostavio carstvo na drugačijim načelima. On je pozivao ljude ne da vladaju, već da služe, jaki da nose nemoći slabih. Onaj koji poseduje silu, položaj, darove, obrazovanje, ima veću obavezu da služi svojim bližnjima.« (Elen Vajt, Čežnja vekova, str. 550. original)

`Pročitajte: Jovan 13,1-20. Kakav primer vođstva je Isus dao svojim učenicima? Čemu Isus i dalje pokušava da nas nauči u ovom tekstu? Kako možemo ispoljiti ovo načelo u svim svojim postupcima prema drugima, u i izvan Crkve? `