---
title:  Organizovanje misionskog rada
date:   20/12/2018
---

Kao što smo videli u ovom tromesečju (što je potrebno ponavljati), kao Crkva organizovani smo i ujedinjeni zbog misionskog rada. Mi nismo samo društveni klub u kome se istomišljenici sastaju i utvrđuju jedni druge u onome u šta veruju (mada je i to, takođe, važno). Mi smo okupljeni da bismo svetu objavili istinu koju smo lično zavoleli.

`U tekstu Matej 28,18-20, Isus je dao svojim učenicima poslednja uputstva u vezi sa misijom u svetu. Prepoznajte ključne reči u Isusovom nalogu. Šta ove reči znače za Crkvu danas?`

Isusov veliki nalog upućen učenicima obuhvata četiri ključne reči: ići, stvarati učenike, krštavati i poučavati. Prema grčkoj gramatici u ovim stihovima, glavni glagol je stvarati učenike, a ostala tri ukazuju kako se to može ostvariti. Učenici se podižu kada vernici svim narodima propovedaju Jevanđelje, krštavaju ljude i poučavaju ih da drže što je Isus naložio.

Kada Crkva ispunjava ovaj nalog, Božje carstvo se uvećava i sve veći broj ljudi iz svih naroda pridružuje se redovima onih koji prihvataju Isusa kao Spasitelja. Zahvaljujući njihovoj poslušnosti Isusovom nalogu da se krste i pridržavaju Njegovih učenja, stvara se nova sveopšta porodica. Novi učenici, takođe, su uvereni u Isusovo svakodnevno prisustvo dok lično podižu nove učenike. Isusovo prisustvo je obećanje o Božjem prisustvu. Jevanđelje po Mateju počinje izjavom da se Isusovo rođenje tiče činjenice da je »Bog sa nama« (Matej 1,23) i završava se obećanjem da će Isus neprestano biti sa nama sve do Drugog dolaska.

»Hristos nije rekao svojim učenicima da će njihovo delo biti lako... Uveravao ih je da će biti s njima; i ako verom budu išli napred, koračaće pod zaštitom Svemogućega. Pozvao ih je da budu smeli i jaki; jer će Neko moćniji od anđela biti u njihovim redovima – Vojvoda vojske nebeske. On je obavio potpunu pripremu za obavljanje njihovog rada i uzeo na Sebe odgovornost za njegov uspeh. Sve dok budu slušali Njegovu reč, sve dok budu radili zajedno s Njim, neće doživeti neuspeh.« (Elen Vajt, Apostolska crkva – Hristovim tragom, str. 29. original)

`Razmišljajte o tome šta znači obećanje da će Isus biti sa svojim narodom do svog Drugog dolaska. Kako stvarnost ovog obećanja utiče na nas, dok nastojimo da ispunimo nalog koji nam je Isus dao?`