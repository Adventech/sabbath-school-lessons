---
title:  Stvaranje i pad
date:   29/09/2018
---

### Tekstovi za proučavanje u toku sedmice
1 Mojsijeva 1,26.27; 1. Jovanova 4,7.8.16; 1. Mojsijeva 3,16-19; 1. Mojsijeva 11,1-9; Galatima 3,29; 5. Mojsijeva 7,6-11.

> <p>Tekst za pamćenje</p>
> »Pa ga izvede napolje i reče mu: Pogledaj na nebo i prebroj zvijezde, ako ih možeš prebrojiti. I reče mu: Tako će biti potomstvo tvoje. I povjerova Avram Bogu, a On mu primi to u pravdu.« (1. Mojsijeva 15,5.6)

Izveštaj o Božjem narodu započinje stvaranjem ljudskog roda i njegovim tragičnim padom u greh. Svaki pokušaj da shvatimo prirodu jedinstva u Crkvi mora početi razumevanjem Božjeg prvobitnog plana prilikom stvaranja, a zatim i potrebe za obnovom posle pada.

Prva poglavlja u Bibliji otkrivaju da je prema Božjoj nameri, čovečanstvo trebalo da bude jedna porodica. Nažalost, ovo jedinstvo bilo je ugroženo posle tragedije nastalom padom u greh. U samom grehu pojavili su se koreni nejedinstva i podele, rđavih posledica neposlušnosti. Nagoveštaj ove podele naziremo u neposrednom međusobnom odnosu Adama i Eve u vreme kada im se Bog prvi put obratio kada su okusili rod sa zabranjenog drveta (vidi: 1. Mojsijeva 3,11). Otuda važan cilj, između svega ostalog što će planom spasenja biti ostvareno, takođe predstavlja obnavljanje prvobitnog jedinstva.

Avram, otac Božjeg naroda, dobio je ključnu ulogu u Božjem planu spasenja. Prikazan je u Pismu kao veliki primer »opravdanja verom«, onim oblikom vere koja ujedinjava Božji narod međusobno i sa Gospodom. Bog deluje preko naroda da bi obnovio jedinstvo i objavio svoju volju izgubljenom čovečanstvu.