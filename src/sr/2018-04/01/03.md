---
title:  Posledice pada
date:   01/10/2018
---

Posledice pada bile su neizmerno velike. Neposlušnost Adama i Eve narušila je skladan međusoban odnos svih bića. Što je još gore, podstakla je nejedinstvo, nesklad i podele među ljudskim bićima koje postoje i danas. Nesklad uočavamo u trenutku u kome Adam i Eva nastoje da krivicu za pad prebace na nekog drugog (1. Mojsijeva 3,12.13). Prilike su se od tada samo još više pogoršavale.

`Pročitajte sledeće tekstove: 1. Mojsijeva 3,16-19; 1. Mojsijeva 4,1-15. Šta u ovim stihovima ukazuje na posledice greha i njegov uticaj na skladan svet koji je Bog stvorio?`

Adamova neposlušnost prouzrokovala je mnoge događaje i posledice koje su vremenom uticale na celokupno Božje delo stvaranja. Prirodan svet počeo je da pati od posledica greha. Ljudski odnosi su, takođe, bili pogođeni. Dva brata, Kain i Avelj, umesto da se vole i brinu jedan o drugome, otuđili su se, jer je jedan želeo da sledi svoje sebične sklonosti umesto oblik bogosluženja koji je Bog odredio. Ovo otuđenje prouzrokovalo je nasilje i smrt. Međutim , Kainova reakcija bila je više usmerena prema Bogu nego prema Avelju. On je bio gnevan na Boga (1. Mojsijeva 4,5), ovaj gnev izazvao je ljutnju prema Avelju. Neposlušnost je sve više narušavala ljudske odnose.

»I Gospod videći da je nevaljalstvo ljudsko veliko na zemlji, i da su sve misli srca njihova svagda samo zle.« (1. Mojsijeva 6,5) Zlo je na kraju prouzrokovalo Potop i neverovatno uništenje Božjih prvobitnih dela stvaranja, koja su nestala u Potopu. Međutim, čak ni tada Bog nije odustao od ljudskog roda, već je ostavio Ostatak, Noja i njegovu porodicu, da ponovo započnu ljudsku istoriju.

Bog je Noju i njegovoj porodici posle Potopa dao jedno obećanje. Duga na nebu uvek ih je podsećala na Njegovo staranje i obećanja, Njegovu dobrotu i milost (1. Mojsijeva 9,12-17; Isaija 54,7-10). Bog je ustanovio zavet sa Nojem i time ponovo pokrenuo svoj prvobitni plan da ima ujedinjenu ljudsku porodicu vernu Njemu i Njegovoj reči.

`Kako greh donosi nesklad? Kakve odluke upravo sada možete doneti da biste obnovili sklad među onima na koje vaše odluke mogu izvršiti snažan uticaj? `