---
title:  Pouka za učitelje
date:   05/10/2018
---

### Sažeti pregled pouke

**Ključni tekst:** Galatima 3,29.

**Učenici će:**

**Saznati:** Uvideće Božju želju da obnovi jedinstvo svojih stvorenja nakon što je greh narušio sklad u Edemskom vrtu.

**Osetiti:** Čeznuće za danom kada će odnosi biti isceljeni, a Božji plan da sve obnovi završen.

**Činiti:** Odgovoriće na Božji poziv da postanu predstavnici Njegove ljubavi i pomirenja.

### Smernice za proučavanje

**Saznati:** Greh i jedinstvo

A. Kakav dokaz o Božjoj težnji za jedinstvom je očigledan u izveštaju o stvaranju?

B. Zašto se za greh može reći da je suštinski uzrok nejedinstva?

C. Kakav je Avramov značaj u Božjem planu da obnovi jedinstvo?

**Osetiti:** Čežnja za skladom

A. Kako greh utiče na vaše odnose?

B. Kako Božji plan da sve obnovi ispunjava našu čežnju za skladnim odnosima?

**Činiti:** Postati predstavnik

A. Zašto je važno da shvatimo da je ljubav bila osnova Božje odluke da Ga Avramovi potomci predstavljaju na Zemlji?

B. Šta su praktične posledice kada Bog nekoga izabere?

C. Kako možete biti verni predstavnik Boga i Njegovog plana pomirenja?

**Zaključak:** Pojava greha u svetu narušila je jedinstvo i sklad kakav je Bog želeo da vlada među ljudima. Međutim, Bog je izrazio svoju ljubav prema ljudskom rodu napravivši plan kako da obnovi izgubljeno jedinstvo. Iako će konačno obnovljenje biti ostvareno Hristovim delovanjem, Bog je, takođe, izabrao ljude da budu predstavnici Njegove ljubavi i blagodati.  

### Program proučavanja

##### 1. Korak – motivišite

**Naglasite tekst:** 1. Jovanova 4,16.

**Ključno načelo duhovnog rasta:** Božji plan za ljudski rod jeste da među njima vlada jedinstvo i sklad. Dok čeka da se konačno obnovljenje jedinstva ostvari preko Hrista, Božji narod je pozvan da bude predstavnik Njegove ljubavi i blagodati.

**Samo za učitelje:**: Uvodni razgovor je zasnovan na istinitom događaju. On nas podstiče da razmislimo o uticaju dela. Dok razgovarate o ovom događaju sa svojim razredom, naglasite njegov uticaj i na odnose i na osećanja.

**Uvodni razgovor:**: Mlada je mesecima planirala venčanje. Pažljivo je birala svaki detalj da bi stvorila utisak i atmosferu kakvu je želela. Na dan venčanja, bilo je lepo sunčano vreme, i svečanost se odvijala po planu. Pre nego što je i postala svesna, izgovorila je svoje zavete i doživela prvi bračni poljubac. Međutim, tada je sve krenulo naopako. Jedan gost udario je drugog gosta jer su se posvađali oko sitnice. Nekoliko ljudi pokušalo je da smiri napetost, ali su se drugi priključili tuči. Svečano raspoloženje bilo je zamenjeno sve većim gnevom i nasiljem. Kada je stigla policija, na venčanju je vladao veliki metež. Šesnaest ljudi je uhapšeno, uključujući i mladoženju, koji je tu noć proveo u zatvoru. Savršen plan bio je uništen zbog jednog nepromišljenog postupka.

**Za razgovor:**: Kako je jedan postupak uticao na odnose među gostima na venčanju? Kako je sve moglo biti drugačije da su pojedini gosti pokušali da smire situaciju? Setite se nečega što ste pažljivo planirali, da bi na kraju vaši planovi bili uništeni zbog određenih postupaka druge osobe. Kako ste se osećali? Kako je sve to uticalo na odnos sa tom osobom? Šta mislite kako se Bog osećao kada je Njegov savršen plan za ljudski rod bio uništen zbog Adama i Eve?

##### 2. Korak – istražite

**Samo za učitelje:**: Božja priroda i karakter predstavljaju osnovu za razumevanje jedinstva. Dok budete razmatrali sledeće odeljke, potražite rešenja koja otkrivaju kako su Božja priroda i karakter uticali na: 1) Njegov prvobitni plan, 2) Njegovo ophođenje prema krivom paru, 3) Njegov plan da obnovi ono što je izgubljeno kao posledica greha.

**Biblijski komentar**

*1. Temelji ljubavi i jedinstva*

(Podsetite se u razredu sledećeg teksta: 1. Jovanova 4,7.8.16)

Prva knjiga Mojsijeva počinje izveštajem o tome kako Bog stvara i unosi red u haos. Ovaj Bog, iako u tri Ličnosti, jedan je Bog i pokazuje savršeno jedinstvo u samoj svoj prirodi. Bog je, takođe, otelovljenje ljubavi. Prema tome, možemo očekivati da će i ljubav i jedinstvo vladati tamo gde se priznaje i primenjuje Božje načelo.

Otiske Božje ljubavi i jedinstva možemo pronaći u celom izveštaju o stvaranju, od uklanjanja haosa do izjave da je sve što je stvoreno „veoma dobro“. Božje otiske ljubavi i jedinstva zapažamo i u stvaranju ljudskog roda po Božjem obličju i u izdvajanju Subote. Šest dana Bog je stvarao i ispunjavao različite delove neba i Zemlje, pripremajući dom za čoveka. Zatim je s ljubavlju stvorio Adama i Evu i udahnuo im život. Stvorio je ljude da bi stupio u zajednicu sa njima. Bog je želeo da deli ljubav koja je već postojala između Oca, Sina i Svetog Duha. „Stvorio nas je ne samo da bismo Ga mogli voleti, već da bi i On nas voleo. Njegova ljubav podstakla Ga je da prilikom stvaranja daruje jedan od najvećoh darova koje može da podari – život.“ (Adventistički hrišćani veruju, str. 83. original) Božje stvaranje čoveka po svom obličju nije bilo samo čin ljubavi Stvoritelja koji je želeo da uspostavi zajednicu sa svojim delima stvaranja, već i poziv upućen ljudima da odražavaju Njegov karakter i da Mu odaju slavu.

Prema tome, sklad je vladao od trenutka kada je Bog rečju pokrenuo dela stvaranja i sve dok se greh nije pojavio u svetu.

**Razmislite o ovome:** Kako su ljubav i jedinstvo povezani? Koji drugi vidovi Božjeg karaktera su važni za postizanje sklada i jedinstva?

*2. Narušavanje sklada*

(Podsetite se u razredu sledećeg teksta: 1. Mojsijeva 3,16-19)

Jedan svestan čin neposlušnosti od strane praroditelja ljudskog roda imao je kobne posledice. Greh je ispunio svet i narušio sklad koji je Bog stvorio. Odnos Adama i Eve sa Bogom i jedno sa drugim nikada više nije bio isti. Pre greha razgovarali su sa Bogom licem k licu, ali sada su se sakrili, mučeni krivicom i strahom (1. Mojsijeva 3,8). Krivica je uništila njihov skladan odnos jer su sebično pokušali da dokažu svoju nevinost. Usledili su zavist, gnev i prezir.

Bog je u tekstu 1. Mojsijeva 3,16. upozorio da je jednakost Adama i Eve sada ugrožena. Pre greha, oboje su zajedno vladali, jer je oboma bio poveren isti zadatak (1. Mojsijeva 1,26-28). Posle greha, Bog je upozorio da će se ta harmonija promeniti, jer će jedno pokušati da vlada drugim.

**Razmislite o ovome:**

Sastavite listu posledica greha i razmotrite kako svaka posledica utiče na ljudske odnose. Mi obično razmišljamo o uticaju greha na naš odnos sa Bogom i drugim ljudima, ali retko razmišljamo o njegovom uticaju na naš odnos sa ostalim delima stvaranja. Kako greh utiče na čovekov odnos sa drugim delima stvaranja?

*3. Obnavljanje izgubljenog*

(Podsetite se u razredu sledećeg teksta: 5. Mojsijeva 7,6-11)

Plan spasenja pokazuje Božju želju da obnovi jedinstvo koje je izgubljeno usled greha. U okviru svoga plana, Bog je odlučio da Avram postane otac naroda koji će predstavljati Njegov karakter okolnim narodima na Zemlji (1. Mojsijeva 12,3). Ovaj obećani blagoslov ukazivao je na Isusa, „sina Avramovog“ (Matej 1,1), čija će smrt i vaskrsenje omogućiti pomirenje između Boga i ljudskog roda.

Avram je pokazao veru i poverenje u Božja obećanja. Njegova dela su primer šta Bog zahteva od nas. Ipak, to nije razlog što su Avramovi potomci pozvani da predstavljaju Boga. Bog je izabrao Avrama pre nego što je pokazao svoju veru, i pre nego što se poslušno pripremio da žrtvuje Isaka. Avram i njegovi potomci bili su izabrani zato što je Bog ljubavi veran svojim obećanjima. Ova istina je naročito važna, jer nagoveštava da je temelj odnosa između Boga i Njegovog naroda Božji karakter, a ne ono što narod jeste ili što čini.

**Razmislite o ovome:**

Bog je dao četiri posebna obećanja Avramu: obećanje o zemlji, mnošvu potomaka, velikom imenu i da će biti blagoslov svim narodima. Kako se svako obećanje odnosi na Božji plan da obnovi jedinstvo? Zašto je važno da shvatimo da se odnos između ljudi i Boga temelji na Božjem karakteru?

##### 3. Korak – primenite

**Samo za učitelje:**: Pitanja za primenu podstiču članove razreda da razmotre kako u praksi izgleda predstavljati Boga i kako verno predstavljanje može uticati na misiju Crkve?

**Za primenu:**

1. Šta znači biti stvoren po Božjem obličju? Kako bi to trebalo da utiče na vaša dela?

2. Bog je pozvao Crkvu da predstavlja Njegov karakter. Koliko dobro Crkva predstavlja Božju ljubav i jedinstvo danas u svetu? Kako to može bolje da čini?

3. Na koje načine vi lično možete bolje da svedočite o Božjoj ljubavi i Njegovoj želji da vlada sklad?

4. Šta izveštaj o Vavilonskoj kuli otkriva o oblicima jedinstva koji su prihvatljivi Bogu?

5. Razgovarajte o sledećoj izjavi Elen Vajt zabeleženoj u februaru 1906. godine: „Najuverljiviji dokaz o Hristovoj misiji koji možemo pružiti svetu nalazi se u savršenom jedinstvu... U skladu s našim jedinstvom sa Hristom biće i naša snaga da spasavamo duše.“ (Naše uzvišeno zvanje, str. 172)

##### 4. Korak – budite kreativni

**Samo za učitelje:**: Kao što je Bog pozvao Avrama i njegove potomke da predstavljaju Njegovo ime i karakter, tako je pozvao i Crkvu da bude Njegov predstavnik na Zemlji. Sledeće aktivnosti podstiču učenike da prihvate Božji poziv da budu Njegovi predstavnici ljubavi i sklada u svojoj Crkvi i među bližnjima.

**Zajedničke aktivnosti:**

1. Provedite vreme u molitvi tražeći od Boga da pomogne članovima razreda da odrede najbolje načine na koje mogu predstaviti Boga među bližnjima.

2. Izaberite jednu ulicu u svom susedstvu i isplanirajte evanđeosku službu u okviru koje će članovi vašeg subotnoškolskog razreda pokazati Božju ljubav radeći neophodne poslove.

**Lične aktivnosti:**

1. Istražite različita shvatanja Božjeg obličja o kojima teolozi raspravljaju. Zatim napravite pano na kome ćete opisati različite implikacije za vaš život.  

2. Razmislite o svim svojim odnosima. Izaberite jedan koji biste želeli da poboljšate. Molite se za taj odnos. Zatim napišite šta sve možete da učinite u tom odnosu da biste bili bolji svedok Božje ljubavi. Izdvojte jedan predlog kao prvi korak u izgradnji tog odnosa u toku sledeće sedmice.