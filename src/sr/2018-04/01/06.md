---
title:  Božji izabrani narod
date:   04/10/2018
---

Pozivajući Avrama da Mu bude sluga, Bog je izabrao narod koji će Ga predstavljati u svetu. Ovaj poziv i izbor bio je čin Božje ljubavi i blagodati. Božji poziv upućen Izrailju bio je važan deo Njegovog plana obnavljanja celog čovečanstva posle razornih posledica i nejedinstva izazvanih padom u greh. Sveta istorija bavi se Božjim delovanjem u pravcu tog obnovljenja, a glavni činilac tog plana bio je zavetni izrailjski narod.

`Zašto je Bog nazvao Izrailj svojim narodom? 5. Mojsijeva 7,6-11. Zašto je Avramove potomke odabrao za svoj narod?`

Božja ljubav prema ljudskom rodu nalazi se u središtu izveštaja o biranju Izrailja kao Božjeg naroda. Bog je učinio zavet sa Avramom i njegovim potomcima da bi preko svog naroda sačuvao znanje o Sebi i postigao otkupljenje ljudskog roda (Psalmi 67,2). Uzvišeni čin ljubavi je pokrenuo Boga da izabere Izrailj, tako da Avramovi potomci nisu imali čime da se pohvale da bi zatražili Božju nezasluženu ljubav. »Ne zato što bi vas bilo više nego drugih naroda, prihvati vas Gospod i izabra vas; jer vas bijaše manje nego ikojega drugoga naroda.« (5. Mojsijeva 7,7)

Bog prilikom biranja svog naroda primenjuje obrnuti sistem vrednosti. Dok ljudi biraju vođe na osnovu moći, mudrosti i samopouzdanja, Bog ne bira snažne i moćne da Mu služe, već one koji osećaju ili priznaju svoju slabost, pogreške i ništavost, da se niko ne bi hvalio pred Njim (1. Korinćanima 1,26-31).

Ipak, pogledajte njihove prednosti: »Bog je želeo da Mu Njegov narod Izrailj bude na slavu i hvalu. Zato mu je dao sve duhovne prednosti. Nije mu uskratio ništa što bi moglo povoljno da utiče na izgradnju karaktera kojim će Njega predstavljati svetu.

Poslušnost Božjem zakonu osigurala bi Izrailjcima blagostanje kome bi se divili svi narodi sveta. Onaj isti koji je mogao da im da mudrost i veštinu u svakome poslu i dalje bi ostao njihov Učitelj i oplemenjivao bi ih i uzdizao preko poslušnosti svome Zakonu. Pod uslovom da budu poslušni, bili bi sačuvani od bolesti koje su mučile ostale narode i obdareni posebnom oštrinom uma. Božja slava, Njegovo veličanstvo i Njegova moć izražavali bi se preko njihovog blagostanja. Trebalo je da budu carstvo sveštenika i knezova. Bog im je darovao sva sredstva da postanu najznačajniji narod na Zemlji.« (Pouke velikog Učitelja, str. 288. original)

`Kakve sličnosti možemo pronaći između onoga što je Bog učinio za stari Izrailj, i poziva koji im je uputio, i onoga što čini za nas, i poziva koji nam je uputio kao adventističkim hrišćanima? `