---
title:  Ljubav kao temelj jedinstva
date:   30/09/2018
---

Iz izveštaja o stvaranju, iz prvog i drugog poglavlja u 1. Mojsijevoj, proizilazi jasna poruka da je na kraju sedmice stvaranja vladao opšti sklad. Božje poslednje reči da je sve bilo »veoma dobro« (1. Mojsijeva 1,31), kada je završio stvaranje ovog sveta i ljudi, koji su trebalo da ga nastane, odnosile su se ne samo na estetsku lepotu, već i na odsustvo svakog elementa zla ili nesklada. Božja prvobitna želja prilikom stvaranja obuhvatala je skladno, zajedničko postojanje i međusobnu zavisnost svih oblika života. Predivan svet bio je stvoren za ljudsku porodicu. Sve je bilo savršeno i dostojno svog Stvoritelja. Božji ideal i prvobitna namera za svet bili su sklad, jedinstvo i ljubav.

`Pročitajte sledeći tekst: 1. Mojsijeva 1,26.27. Čemu nas ovi stihovi uče o jedinstvenosti ljudskog roda u odnosu na ostala dela stvaranja na Zemlji, kao što je opisano u 1. i 2. poglavlju 1. Mojsijeve?`

Bog je prema 1. Mojsijevoj stvorio ljudski rod po svom obličju, što u izveštaju o stvaranju ni za šta drugo nije rečeno. »Potom reče Bog: Da načinimo čovjeka po svojemu obličju, kao što smo Mi... I stvori Bog čovjeka po obličju svojemu, po obličju Božijemu stvori ga; muško i žensko stvori ih.« (1. Mojsijeva 1,26.27) Iako teolozi vekovima raspravljaju o pravoj prirodi ovog obličja, i prirodi samog Boga, mnogi biblijski tekstovi prikazuju Božju prirodu kao ljubav.

`Kako nam sledeći stihovi pomažu da shvatimo kako smo stvoreni i kako je to uticalo na prvobitno jedinstvo ustanovljeno prilikom stvaranja? 1. Jovanova 4,7.8.16.`

Pošto je Bog Ljubav i pošto ljudi, takođe, mogu da vole (na način na koji ostala zemaljska stvorenja ne mogu), biti stvoren po Njegovom obličju sigurno uključuje sposobnost pokazivanja ljubavi. Ipak, ljubav može da postoji samo u odnosu sa drugima. Prema tome, šta god drugo da biti stvoren po Božjem obličju povlači za sobom, mora obuhvatati sposobnost iskazivanja ljubavi.