---
title:  Dalje nejedinstvo i razdvajanje
date:   02/10/2018
---

`Pročitajte sledeći tekst: 1. Mojsijeva 11,1-9. Šta se dogodilo prema ovom tekstu što je pogoršalo problem razdvajanja i nejedinstva?`

Događaji zabeleženi u Bibliji koji su usledili posle Potopa jesu izgradnja Vavilonske kule, pometnja jezika i rasejavanje ljudi koji su do tada govorili jednim jezikom. Možda privučeni lepotom zemlje koja se prostirala između reka Eufrata i Tigra, i njenom plodnošću, pojedini Nojevi potomci odlučili su da izgrade grad i visoku kulu u zemlji Senar, današnjem južnom Iraku (1. Mojsijeva 11,2).

Arheološkim istraživanjima utvrđeno je da je Mesopotamija od najranijih istorijskih vremena bila gusto naseljena oblast. Među tamošnjim stanovnicima bilo je Sumera, koji se smatraju začetnicima pisanja na glinenim pločama. Gradili su dobro konstruisane kuće i bili majstori u proizvodnji nakita, alata i kućnog posuđa. Iskopavanja su, takođe, otkrila mnoge hramove u obliku kula posvećene obožavanju različitih božanstava.

Nojevi potomci, koji su se naselili u zemlji Senar, uskoro su zaboravili Nojevog Boga i obećanje da svet više nikada neće biti uništen Potopom. Izgradnja Vavilonske kule predstavljala je spomenik njihovoj istaknutoj mudrosti i veštinama. Njihova želja za slavom i ugledom, »da steknu sebi ime« (1. Mojsijeva 11,4), bila je jedan od razloga ovog graditeljskog poduhvata. »Ljudi su prema božanskoj nameri mogli da sačuvaju jedinstvo zahvaljujući vezi sa pravom religijom. Kada su idolopoklonstvo i politeizam raskinuli ovu unutrašnju duhovnu vezu, ne samo da su izgubili jedinstvo religije, već i duh bratske zajednice. Plan poput izgradnje kule nije mogao da uspe, jer da bi se nešto spolja održalo, bilo je potrebno unutrašnje jedinstvo, koje se izgubilo.« (The SDA Bible Commentary, 5. sveska, str. 284.285)

Pad Adama i Eve uništio je jedinstvo ljudskog roda i Božji prvobitni plan. To je dovelo do pometnje u vezi sa bogosluženjem; širenje zla i nemorala širom Zemlje; i na kraju podele ljudskog roda na mnoge različite kulture, jezike i rase, koje su od tada često u međusobnom sukobu.

`Kakve praktične korake možemo preduzeti da bismo pomogli da se ublaže podele na rase, kulture i jezike, koje nas povređuju čak i u crkvi? `