---
title:  "Avram, otac Božjeg naroda"
date:   03/10/2018
---

Tri velike monoteističke svetske religije, judaizam, hrišćanstvo i islam, smatraju Avrama svojim ocem. Za hrišćane, ova povezanost je duhovne prirode. Kada je bio pozvan da napusti svoju zemlju u Mesopotamiji, Avramu je rečeno da će u njemu »biti blagoslovena sva plemena na Zemlji« (1. Mojsijeva 12,3; vidi: 1. Mojsijeva 18,18; 22,18). Blagoslov je došao preko Isusa.

`Pročitajte sledeće tekstove: Jevrejima 11,8-19; Rimljanima 4,1-3; Galatima 3,29. Koji su elementi Avramove vere spomenuti u ovim tekstovima, i kako se odnose prema ideji hrišćanskog jedinstva? Odnosno, šta nam u ovim tekstovima danas može pomoći da shvatimo šta treba da predstavlja važan sastavni deo hrišćanskog jedinstva?`

Kao otac svih vernika, Avram nam daje primer nekih od osnovnih elemenata hrišćanskog jedinstva. Prvo, bio je poslušan. »Vjerom posluša Avraam kad bi pozvan da iziđe u zemlju koju šćaše da primi u nasljedstvo, i iziđe ne znajući kuda ide.« (Jevrejima 11,8) Drugo, polagao je nadu u Božja obećanja. »Vjerom dođe Avraam u zemlju obećanu, kao u tuđu, i u šatorima življaše s Isakom i Jakovom, sunasljednicima obećanja toga. Jer čekaše Grad koji ima temelje, kojemu je Zidar i Tvorac Bog.« (Jevrejima 11,9.10) Treće, verovao je da će mu Bog podariti sina i da će njegovi potomci jednoga dana biti brojni poput zvezda. Na osnovu ovog odgovora, Bog ga je opravdao verom (Rimljanima 4,1-3). Četvrto, verovao je u Božji plan spasenja. Najveća proba Avramove vere nastupila je kada je Bog od njega zatražio da Isaka prinese na žrtvu na gori Moriji (1. Mojsijeva 22,1-19; Jevrejima 11,17-19).

Avram je u Starom zavetu opisan kao Božji prijatelj (2. Dnevnika 20,7; Isaija 41,8). Njegov život vere, njegova nepokolebljiva poslušnost i poverenje u Božja obećanja učinili su ga primerom kakav naš hrišćanski život sada treba da bude.

`Razmišljajte o svojim rečima i delima nekoliko sledećih dana. Kako možete postići da sve što kažete ili učinite odražava stvarnost vaše vere? `