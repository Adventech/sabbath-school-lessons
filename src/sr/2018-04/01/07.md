---
title:  Za dalje proučavanje
date:   05/10/2018
---

Pročitajte sledeća poglavlja u knjizi Elen Vajt Stvaranje, patrijarsi i proroci: »Stvaranje«, str. 44-51. original; »Pozivanje Avrama«, str. 125-131. original.

Božja prvobitna namera prilikom stvaranja ljudskog roda, takođe, se odražava u instituciji porodice (1. Mojsijeva 2,21-24) i Subote. Subota je bila namenjena celom ljudskom rodu, kao što je Isus jasno ukazao u tekstu Marko 2,27.28. U stvari, njen sveopšti karakter vidimo u samom izveštaju o stvaranju, kada je Bog izdvojio sedmi dan, ne samo pre pozivanja Izrailja kao svog zavetnog naroda, već čak i pre pojave greha. Kakva je silna, ujedinjavajuća sila Subota mogla biti da su je svi ljudi svetkovali. Bio je to dan odmora koji je prema Božjoj nameri trebalo da podseća potomke Adama i Eve na njihovu zajedničku vezu sa Njim i jednog sa drugim. »I Subota i porodica ustanovljeni su u Edemu, i Božja želja je da ostanu neraskidivo povezani. Mi toga dana, više nego ijednog drugog, možemo živeti edemskim životom. Prema Božjem planu članovi porodice treba da budu udruženi u radu i proučavanju, na bogosluženju i rekreaciji, otac kao sveštenik u svome domu, a oba roditelja kao učitelji i prijatelji svojoj deci.« (Elen Vajt, Child Guidance, str. 535)

**Za razgovor:**

`1. Kako izveštaj o stvaranju žene od Adamovog rebra u 1. Mojsijevoj otkriva blisku i tesnu vezu koja treba da postoji između supružnika? Zašto Bog u celoj Bibliji koristi sliku muža i žene kao primer zajednice koju On želi da ostvari sa svojim narodom?`

`2. Iako nam izveštaj o Vavilonskoj kuli govori da etnička i jezička raznolikost nije bila deo Božjeg prvobitnog plana za čovečanstvo, kako danas možemo prevazići takve prirodne podele? Kako Crkva, ipak, može doživeti jedinstvo i sklad, iako je sastavljena od ljudi koji pripadaju različitim narodima i govore različitim jezicima?`

`3. Kakve sličnosti pronalazite između poziva upućenog starom Izrailju i poziva upućenom nama adventističkim hrišćanima? Što je još važnije, kakve pouke možemo naučiti od njih, koje nam mogu pomoći da budemo verni božanskom pozivu?`

**Zaključak:** Božji prvobitni plan prilikom stvaranja bio je da ljudi žive skladno i jedinstveno kao jedna porodica. Neposlušnost naših prvih roditelja narušila je taj Božji plan. Ipak, Bog je pozvao Avrama da osnuje narod preko koga će održati obećanje o obnovljenju utemeljenom samo u Hristu.