---
title:  Ovce i pastir
date:   08/11/2018
---

`Pročitajte: Jovan 10,1-11. Koji vidovi ovog poređenja Crkve sa torom govore o jedinstvu? Vidi: Psalmi 23.`

U savremenom svetu u kome ima mnogo velikih gradova, ljudi retko imaju priliku da prate gajenje stoke. Većina ljudi danas malo poznaje odnos pastira i ovaca. Međutim, kada je Isus ispričao ovu priču, ljudi su Ga dobro razumeli. Kada je rekao: »Ja sam Pastir dobri«, odmah su prepoznali i shvatili da upućuje na 1. stih 23. Psalma: »Gospod je Pastir moj.« Slika ne samo da je bila jasna, već i puna emocionalne vrednosti koja ju je činila živom. U staroj kulturi Bliskog istoka, a i danas na Srednjem istoku, pastiri su poznati po tome da su posvećeni staranju o ovcama, bez obzira na izazove. Ličnost pastira postala je jedna od najdražih slika kojom se u Pismu opisuje Božji karakter i Njegov odnos sa svojim narodom.

Slika Božjeg naroda kao ovce je zanimljiva slika. Ovca često ostavlja utisak na nas svojom bezazlenom i bespomoćnom prirodom. One zavise od zaštite i vođstva dobrog pastira. One se, iskreno, ne smatraju mudrima. Ovce se ponekad, nenamerno, izgube, a pastir ih traži i vraća u stado. Jagnjad često treba nositi i pružiti im dodatnu negu. Strpljenje i razumevanje su potrebni da bi se uspešno brinulo o ovcama. Ovo je na mnogo načina savršena slika za predstavljanje Crkve. Vernik ne treba ničega da se plaši u zajednici sa Pastirom, u njoj može sve da dobije.

Isus je, takođe, u ovoj priči naglasio koliko je važno da ovca sluša glas pastira. Kada prilike to zahtevaju, moguće je zaštiti nekoliko stada ovaca smeštajući ih u isti zaklon ili tor. Kako ih je kasnije moguće razdvojiti? Sve što je potrebno jeste da pastir stane na vrata tora i pozove ih. Njegove ovce prepoznaće njegov glas i poći ka njemu. »I kad svoje ovce istjera, ide pred njima, i ovce idu za njim, jer poznaju glas njegov.« (Jovan 10,4) Slušanje pastirovog glasa je veoma važno za Crkvu. U stvari, jedinstvo i sigurnost Božjeg naroda zavisi od toga koliko Mu je blizu i neposredno su povezani pokornom poslušnošću Njegovom glasu.

`Ljudi obično ne vole da budu upoređeni sa ovcama. Ipak, zašto je ta metafora odgovarajuća? Šta nam ta slika govori o našoj potrebi za Pastirom i potrebi da slušamo Njegov glas?`