---
title:  Za dalje proučavanje
date:   09/11/2018
---

Pročitajte poglavlje »Božanski pastir« u knjizi Elen Vajt Čežnja vekova.

»U kontekstu Hrama u Jerusalimu, kao i mnogobrojnih grčko-rimskih građevina, pisci Novog zaveta služe se poređenjem sa hramom da bi omogućili vernicima da stvore sliku o svetosti Crkve, Božjoj ulozi u osnivanju Crkve i njenom rastu, prirodi Hristovog rada i delovanja Svetog Duha, i solidarnosti vernika u Crkvi. Čini se da polje arhitekture nagoveštava statičnu sliku. Međutim, ovo poređenje je povezano sa živom slikom pri čemu se često naglašava proces izgradnje. Umesto da se pred nama nađe samo statična slika, podstaknuti smo da stvorimo sliku o procesu izgradnje, a ne o završenoj građevini. Crkvi je data čudesna prednost da u svom životu i iskustvu ponizno prihvati Crkvu živoga Boga (2. Korinćanima 6,16).« (Džon Makvej, «Biblical Metaphors for the Church: Building Blocks for Ecclesiology”, Message, Mission, and Unity of the Church [Hagerstown, Md.: Review and Herald, 2013], str. 52)

**Za razgovor:***

`1.	Razmišljajte o biblijskim slikama Crkve. Koja vam se najviše sviđa? Zašto vas je ta najviše privukla? Još neka poređenja vezana za Crkvu možemo pronaći u sledećim tekstovima: 1. Timotiju 3,15; 2. Timotiju 2,3-5; 1. Petrova 2,9. Šta još ove metafore uče o Crkvi?`

`2.	»Bog želi da Njegov narod bude sjedinjen najtešnjim vezama hrišćanskog zajedništva; poverenje u našu braću je osnovno za napredak Crkve; zajedničko delovanje je važno kada nastupe krize. Jedan nesmotren korak, jedno nemarno delo mogu dovesti Crkvu u teškoće i iskušenja od kojih se neće moći godinama oporaviti. « (Elen Vajt, Testimonies for the Church, 3. sveska, str. 446) Čemu ovo upozorenje treba da nas nauči o tome koliko pažljivo moramo nastojati da budemo u očuvanju jedinstva u Crkvi? Kakvu ulogu svako od nas ima u toj svetoj odgovornosti?`

`3.	U odeljku od nedelje naglašeno je da se čak i kao »Božji narod« moramo oslanjati samo na Božju blagodat kad je u pitanju spasenje, a nikada na svoje zasluge. U stvari, zar ne možemo tvrditi da je i samo naše oslanjanje na Božje zasluge to što nas čini »Božjim narodom«? Zašto je ovo ispravna tvrdnja i zašto nije? `

**Zaključak:** U Novom zavetu koriste se različita poređenja da bi se opisala priroda i misija Crkve. Što je još važnije, ove metafore nas uče da se Bog pažljivo stara o svom narodu i štiti ga. Ove slike, takođe, nas uče da je Božji narod tesno međusobno povezan i da smo potrebni jedni drugima da bismo završili posao na koji smo pozvani. 