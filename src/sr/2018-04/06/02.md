---
title:  Božji narod
date:   04/11/2018
---

`1. Petrova 2,9; 2. Mojsijeva 19,5.6; 5. Mojsijeva 4,20; 5. Mojsijeva 7,6. Šta ovi stihovi govore o posebnom položaju Božjeg naroda?`

Crkvu čine ljudi, ali ne bilo kakvi ljudi. Crkvu čini Božji narod, narod koji pripada Bogu, koji priznaje Boga za svog Oca i Spasitelja, koga je Hristos otkupio i ko je Njemu poslušan. Ova slika naglašava ideju da Bog od uvođenja plana spasenja ima narod na Zemlji i da postoji povezanost između Izrailja u Starom zavetu i Crkve u Novom. Od vremena Adama, patrijaraha pre i posle Potopa, i Avrama, Bog čini zavet sa svojim narodom da bi postao predstavnik Njegove ljubavi, milosti i pravde u svetu.

Božji narod se naziva »izabranim rodom«, »carskim sveštenstvom« i »svetim narodom«. Ovi izrazi ukazuju da je narod izdvojen za posebnu službu: »Da objavite dobrodjetelji Onoga koji vas dozva iz tame k čudnome vidjelu svome.« (1. Petrova 2,9) Ovo je, takođe, odjek Božjeg milostivog karaktera, opisanog u 2. Mojsijevoj 34,6.7. »Bog je prihvatio Crkvu kao svoju posebnu svojinu da bi njeni vernici mogli odražavati Njegove plemenite crte karaktera u svom životu i objavljivati Njegovu dobrotu i milost svim ljudima.« (The SDA Bible Commentary, 7. sveska, str. 562)

`Šta je podstaklo Boga da izabere Avramove potomke za svoj narod? 5. Mojsijeva 7,6-8. Kako se ovo može danas primeniti?`

Možda bismo se mogli zapitati koja zemlja danas zaslužuje da nosi naziv »sveti narod« (još jedna slika Crkve)? Nijedna. Sve narode i etničke grupe čine ljudi koji ne zaslužuju Božju ljubav i blagodat. Iako nas Biblija poziva da budemo sveti narod, Pismo takođe uči da je izbor i osnivanje Izrailja bilo u potpunosti utemeljeno na Njegovoj ljubavi, a ne na zaslugama koje ljudska bića mogu izneti pred Njega. Osnivanje Božjeg naroda je čin ljubavi i – uprkos grehu i otpadništvu u narodu na opštem nivou – Bog je održao svoje obećanje dato Avramu da će preko njegovog potomstva, Hrista, spasiti svoj narod. Kao što je biranje Božjeg naroda bio čin Njegove blagodati, tako je i njegovo spasenje. Ova tema nas podseća na naš zajednički udeo u nezasluženoj Božjoj blagodati.

`Zašto pred sobom uvek moramo imati svetu istinu da naše spasenje počiva na onome što je Hristos učinio za nas, a ne na onome što mi možemo učiniti za sebe, iako smo »Božji narod«? `