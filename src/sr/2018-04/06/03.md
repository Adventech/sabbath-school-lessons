---
title:  Božja porodica
date:   05/11/2018
---

Još jedna slika Božjeg naroda u Novom zavetu jeste slika doma ili Božje porodice. Upravo metafora o kamenu i građevini ističe složenu i uzajamno zavisnu prirodu ljudskih odnosa u Crkvi. Petar govori o hrišćanima kao »živom kamenju« (1. Petrova 2,5). Ova metafora, takođe, upućuje na osobinu trajnosti i čvrstine.

`Pročitajte tekst iz Efescima 2,19-22. Kakve ključne ideje Pavle naglašava u ovom tekstu? Šta ova slika govori o jedinstvu u Crkvi?`

Pavle u ovom tekstu meša dve slike Crkve: jednu nepomičnu, kuću ili građevinu; drugu živu, ljudsku porodicu. Kamen sam po sebi nema veliku vrednost, ali kada se spoji sa drugim kamenjem, postaje celina koja može da odoli olujama u životu. Nijedan hrišćanin ne može da bude samo kamen, već se mora povezati sa drugima u zajednici Božje porodice. Da bi građevina bila čvrsta, mora ležati na snažnom temelju. Isus Hristos je taj temelj, i »kamen od ugla« Božjeg doma (vidi: 1. Korinćanima 3,11). Takođe, Crkva bi prestala da postoji ukoliko Hrista ne bi učinila ugaonim kamenom svojih aktivnosti. Crkva propoveda o Isusu Hristu; Njegovom životu, smrti, vaskrsenju i povratku. Crkvu čini zajednica vernika ujedinjenih u nameri da u svetu šire Radosnu vest o Isusu. Crkveni program rada temelji se na Isusu: ko je On, šta je učinio za nas i šta čini u nama, šta nudi onima koji će Ga prihvatiti kao Gospoda i Spasitelja.

Slika porodice je, takođe, veoma značajna. Ona počiva na međuljudskim odnosima. To je poznata slika oca i majke, braće i sestara. Veze između članova porodice mogu biti snažne, a odanost koja se u tim odnosima javlja često nadmašuje sve druge spoljašnje veze. Odanost ima veliku ulogu u jedinstvu, jer kako bi moglo postojati bilo kakvo jedinstvo bez odanosti?

Kako se ova slika odnosi na Crkvu? Vernici su, takođe, deo velike porodice. Mi smo povezani, ne samo zato što pripadamo ljudskoj porodici preko zajedničkog pretka Adama, već i zato što smo povezani sa Isusom, drugim Adamom, preko zajedničkog iskustva »novorođenja«. Prema tome, međusobno se ujedinjavamo ne samo zbog biblijskih istina koje su nam poverene, već i zbog iskustva obraćenih duša koje imaju nov život u Isusu.

`Nažalost, nemaju svi lepo iskustvo sa svojom porodicom. Možda im zato ta slika neće mnogo značiti. Kako mi kao Crkva možemo postati porodica koju ovi ljudi nikada nisu imali?`