---
title:  Hram Svetog Duha
date:   06/11/2018
---

Pavle koristi još jednu sliku građevine, sliku Božjeg hrama ili hrama Svetog Duha. U pitanju je slika skupocene i vredne građevine. Zajedno sa tekstom iz 1. Korinćanima 6,19, u kome slika upućuje na čovekovo telo kao hram Svetog Duha, Pavle u 1. Korinćanima 3,16.17. koristi sliku da ukaže na najsvetiju i najdragoceniju građevinu starog Bliskog istoka, Božji hram.

`Pročitajte tekst iz 1. Korinćanima 3,16.17. Šta znači to što je Crkva hram Svetog Duha? Kakva opomena je data u 17. stihu?`

Pavle, govoreći o Crkvi, očigledno nema na umu fizički hram ili mesto Božjeg prebivanja. U grčkom jeziku u Novom zavetu postoji razlika između oblika drugog lica jednine i množine. U ovom slučaju upotrebljen je oblik množine »vi«. Ovo poređenje ukazuje na zajedničku suštinu: hrišćani u Korintu zajedno čine hram Svetog Duha, i u duhovnom smislu Bog prebiva među njima.

Prema Pavlovim rečima Bog prebiva unutar hrišćanske zajednice; i otuda njegovo upozorenje da će svako ko pokuša da uništi ovu zajednicu trpeti sudske posledice. Jedinstvo vernika nalazi se u srži ove zajednice i Božjeg prisustva u ovom hramu. Iako se ovaj tekst često koristi u smislu staranja o fizičkom telu (što, naravno, hrišćani svakako treba da čine), Pavle ovde nije želeo to da naglasi. Njegova poruka je zapravo opomena onima koji će uništiti jedinstvo Crkve.

Pavle je ranije u ovom poglavlju spomenuo šta prema njegovom mišljenju predstavlja izazov jedinstvu: »Jer su među vama zavisti i svađe i nesloge.« (1. Korinćanima 3,3) Ovakvi odnosi i ponašanje stvarna su pretnja hrišćanskom jedinstvu i uzrok povlačenja Božjeg prisustva iz svog hrama. Drugim rečima, sukobi u Crkvi mogu da unište Božji hram. Prema tome, on želi da vernici ostave držanje i vladanje koje preti crkvenom jedinstvu.

Kada nastanu sukobi u Crkvi, Pavlov savet upućen Korinćanima i danas se može primeniti: »Molim vas pak, braćo, imenom Gospoda našega Isusa Hrista da svi jedno govorite, i da ne budu među vama raspre, nego da budete utvrđeni u jednom razumu i u jednoj misli.« (1. Korinćanima 1,10)

`Zavist, svađe i podele – to nisu teškoće sa kojima se Crkva suočavala samo u Pavlovo vreme. I mi se danas suočavamo sa tim. Kakvu ulogu ima svako od nas u nastojanju da reši ove probleme na način koji neće ugroziti naše jedinstvo?`