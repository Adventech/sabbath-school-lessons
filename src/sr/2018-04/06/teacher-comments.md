---
title:  Pouka za učitelje
date:   09/11/2018
---

### Sažeti pregled pouke

**Ključni tekst:** Efescima 2,19-22.

**Učenici će:**

**Saznati:** Proučavaće izabrane biblijske slike o jedinstvu koje pokazuju celovitu ulogu jedinstva u prirodi i misiji Crkve.

**Osetiti:** Shvatiće središnju ulogu Trojstva u životu i jedinstvu Crkve.

**Činiti:** Ceniće doprinos koji svaki vernik daje postojanju i misiji Crkve.

### Smernice za proučavanje

**Saznati:** Jedinstvo i slike Crkve

A. Kako je slikama Crkve, kao što su Božji narod, Božji dom, Hram Svetoga Duha, Hristovo telo, ovce i Pastir, naglašena neophodnost hrišćanskog jedinstva?

B. Šta posebno saznajemo kroz ove slike o tome kako jedinstvo izgleda i kako nastaje?

**Osetiti:** Bog i crkveno jedinstvo

A. Na koje načine svaka Ličnost Trojstva doprinosi jedinstvu Crkve u slikama o kojima smo proučavali u ovoj lekciji?

B. Koji od ovih doprinosa su vašoj mesnoj crkvi najpotrebniji?

**Činiti:** Svaki član je važan

A. Šta slike o crkvenom jedinstvu nagoveštavaju o stavovima koje pojedini hrišćani treba da imaju prema Bogu i ostalim hrišćanima?

B. Na koje načine možete biti usredsređeniji na prepoznavanje vrednosti svakog vernika?

**Zaključak:** Metafore novozavetne Crkve ilustruju suštinsku prirodu oslanjanja na Boga i skladne odnose koje Božji narod treba međusobno da neguje.

### Program proučavanja

##### 1. Korak – motivišite

**Naglasite tekst:** 1. Korinćanima 12,12.

**Ključno načelo duhovnog rasta:** Naš odnos sa Bogom dovodi nas u jedinstven odnos sa drugim hrišćanima. On utiče na način kako posmatramo sebe i jedni druge kada uvidimo da se svi oslanjamo na Boga za sve svoje potrebe i da svi primamo poziv da Mu služimo.

**Samo za učitelje:** Sledeća priča ilustruje kako jedan odnos može da promeni druge odnose. Pomozite članovima razreda da uvide važnost početnog odnosa i uloge koju zajednička misija ima u promeni odnosa između onih koji su uključeni u misiju.

**Uvodni razgovor:**

Kada je Vendi prihvatila posao u bolnici u stranoj zemlji, našla se okružena nepoznatim ljudima u nepoznatoj kulturi. Njene najbliže kolege bile su različite nacionalnosti i pripadale su glavnim svetskim religijama. Na prvi pogled, malo je imala zajedničkog sa njima. Međutim, provodeći vreme sa novim kolegama, saznala je da je jedan bio na obuci u njenoj zemlji. Drugi je bio ortodoksni Jevrejin i, kao takav, svetkovao je Subotu. Međutim, nisu ovi zajednički elementi u najvećoj meri uticali na njihov odnos. Njihov zajednički odnos prema radu u bolnici ih je zapravo povezao. Svi su bili veoma umorni zbog dugih sati provedenih na dužnosti. Svi su zajedno obavljali administrativni posao do kasno u noć i prisustvovali istim sastancima. Svi su se radovali kada su se pacijenti koji su dugo vremena provodili u bolnici oporavljali i odlazili kući, i bili žalosni kada su pojedini umirali. Njihov odnos prema radu u bolnici promenio je način na koji su se ophodili jedni prema drugima tako da su se posle nekoliko meseci redovno družili izvan bolnice.

**Za razgovor:**

Opišite odnos koji je promenio odnose koje ste imali sa drugim ljudima? Koji činioci u vezi sa prvim odnosom su uticali na odnose sa drugima? Kako vam ovo može pomoći da shvatite kako vaš odnos sa Isusom menja vaš odnos sa drugima?

##### 2. Korak – istražite

**Samo za učitelje:** Biblija sadrži različite slike Crkve. Pet metafora je predstavljeno u ovoj lekciji. Ovaj odeljak bavi se proučavanjem tri slike koje predstavljaju odnos između Crkve i sve tri Ličnosti Božanstva. Dok proučavate ove metafore, pokušajte da uočite kako prikazuju jedinstvo koje Bog želi da vlada u Njegovoj crkvi, i istražite, takođe, kako svaka Ličnost Božanstva doprinosi tom jedinstvu.

**Biblijski komentar**

*1. Božji narod*

(Podsetite se u razredu sledećih tekstova: 1. Petrova 2,9; 2. Mojsijeva 19,5.6; 3. Mojsijeva 26,12)

Pavlovo poistovećivanje Crkve sa Božjim narodom povezalo je novozavetnu Crkvu sa istorijom izrailjskog naroda i obećanjima koja su im data. Vernici iz jevrejstva odmah su povezali ovaj izraz sa svojom bogatom istorijom zavetnog naroda, jer se izraz, u samoj svojoj suštini, tiče odnosa. Međutim, kad je ovaj izraz u pitanju, naglasak nije stavljen na pripadnike Božjeg naroda, već na Božja dela i Njegov karakter. Upravo je Bog lično stvorio ovaj narod. Bog je izabrao svoj narod i Bog je taj koji ga otkupljuje i spasava. Mi smo, prema tome, Božja svojina i primamo svoj identitet i smernice od Njega.

Izrazom Božji narod naglašava se privilegovani status koji imamo, jer smo izdvojeni da služimo Bogu koji je pravedan i milostiv. I kao pojedinci i kao grupa vernika, iskusili smo Božju blagodat. Prema tome, metafora Božji narod takođe naglašava zajedničke aspekte našeg putovanja. Zajedno smo izabrani i izdvojeni, i zajedno smo doživeli Božju blagodat i naklonost. Zajedno delimo identitet ukorenjen u Hristu, i imamo zajednički cilj da objavljujemo čudesna dela našeg Boga. Ovo poređenje ima silu da nas ujedini kada prepoznamo zajedničku neuspelu prošlost, zajedničku privilegovanu sadašnjost i zajedničku buduću nadu u Hrista.

**Razmislite o ovome:**

Zašto Petar ističe ideju naroda? Kako naš identitet u Bogu treba da utiče na naš svakodnevni život?

*2. Hram Svetoga Duha*

(Podsetite se u razredu sledećeg teksta: 1. Korinćanima 3,16.17)

Poređenje Crkve sa hramom verovatno je stvorilo različite slike u umu Pavlovih slušalaca. Vernici Jevreji povezali su Crkvu sa izrailjskom istorijom i veličanstvenim hramom u Jerusalimu, središtem jevrejske religije i kulture. Vernici iz neznaboštva izvan Palestine možda su na umu imali paganske grčko-rimske hramove, kao što je bio hram posvećen Apolonu. Bez obzira na to, svi su razumeli šta je Pavle želeo da kaže o Crkvi. Drevni bliskoistočni hramovi imali su određene zajedničke odlike i simbolizam. Hramovi su pažljivo građeni od najfinijih materijala, jer su prvenstveno bili božansko mesto boravka. Iako Bog nije mogao biti ograničen na građevinu, prisustvo Njegovog hrama pružalo je sigurnost da Bog boravi među svojim narodom kao što je obećao. Pošto je Bog boravio u hramu, hram je bio svet i predstavljao je mesto komunikacije između Boga i Njegovog naroda. Prisustvo hrama takođe je ukazivalo na Božju silu i snagu. Bila je to potvrda da je Bog bio zainteresovan za pitanja koja su se ticala Njegovog naroda i da je bio uključen u njih.

Crkva, kao i hram, mora biti odgovorajući predstavnik Boga koji u njemu boravi. Iz tog razloga je pozvana da odražava Njegov karakter. Iako je svaki vernik pozvan da predstavlja Boga, odražavanje Božjeg karaktera od strane Crkve, kao celine, pruža snažnije svedočanstvo svetu koji posmatra. Ujedinjena Crkva pokazuje i Božji karakter i Njegovu silu. Šteta naneta ujedinjenom prikazivanju Božjeg karaktera uništava Božji hram time što smanjuje njegovu svrhu i ulogu.

**Razmislite o ovome:**

Kako je Božje prisustvo vidljivo u Njegovoj crkvi? Na koje načine se uloga hrama Svetog Duha ugrožava uništavanjem crkvenog jedinstva? Pavle upozorava da će Bog uništiti onoga ko uništi hram. Zašto je kazna za to uništenje tako stroga?

*3. Hristovo telo*

(Podsetite se u razredu sledećeg teksta: 1. Korinćanima 12,12-26)

Poređenje sa telom koristili su pojedini grčko-rimski političari, kao što Menenije Agripa, u želji da naglase jedinstvo države; tako da Pavlovo spominjanje ove metafore u nastojanju da ilustruje jedinstvo nije bilo novo. Međutim, Pavlovo tumačenje ove metafore razlikovalo se od Menenijinog. Političar je smatrao da se jedinstvo ostvaruje kada niže klase uvide svoj položaj u hijerarhiji i pokore se vlasti vladajućih patricija. Pavle, sa druge strane, ohrabrivao je Crkvu da poštuje slabe i manje vidljive članove tela, koji su podjednako bili neophodni za službu Crkve. Raznolikost vernika Crkve trebalo je da bude prihvaćena, jer je Bog lično uredio različite udove i uloge. Od iste važnosti u Pavlovoj slici tela je međusobna povezanost svakog uda. Svakom udu su potrebni drugi udovi i svaki je pod uticajem uspeha i neuspeha drugih.

**Razmislite o ovome:**

Pavlovo gledište tela kosilo se sa gledištima političara onog vremena. Na koji način poređenje sa telom i dalje stavlja izazov pred stavove i vrednosti našeg društva?

##### 3. Korak – primenite

**Samo za učitelje:** U svakoj slici crkvenog jedinstva o kojima smo proučavali u ovoj lekciji upućuje se na određeno Lice Božanstva. Pomozite učenicima da shvate centralnu ulogu koju naš odnos prema Ocu, Sinu i Svetom Duhu ima u ostvarivanju jedinstva.

**Za primenu:**

1. Slika Božjeg naroda poziva nas da prepoznamo svoj identitet u Bogu. Kako je naš identitet u Bogu povezan sa jedinstvom? Mi često tražimo svoj identitet na druge načine, kao na primer u nacionalnosti. Koji identitet ste skloni da otkrijete pre nego što drugima otkrijete svoj identitet u Bogu? Da li ovi dodatni identiteti ili obeležja ugrožavaju jedinstvo u Crkvi?

2. Kako posmatranje drugih ljudi kao članova Hristovog tela utiče na vaš odnos sa njima? Kako utiče na to kako posmatrate sebe i svoju vrednost?

**Aktivnost:** Napišite zahvalnicu za darove ili službu nekom verniku crkve koji obično ne dobija priznanja.

##### 4. Korak – budite kreativni

**Samo za učitelje:**

Ova aktivnost razmatra načela koja nalazimo u slikama o kojima smo proučavali ove sedmice i primenjuje ih na nov način. Stvara svest o važnosti prenošenja načela iz Pisma na način koji se lako može razumeti u svakoj kulturi i vremenskom razdoblju u istoriji.

**Aktivnosti:**

Novozavetni pisci koristili su poređenja koja su čitaoci lako mogli shvatiti. Jevrejski slušaoci mogli su zamisliti hram. Znali su njegovu važnost i nasleđe. Slično tome, većina slušalaca bila je upoznata sa radom pastira i njihovim odnosom prema ovcama. Međutim, nama danas je mnogo teže da vizuelno predstavimo ove ideje. Razmislite o mogućim metaforama crkvenog jedinstva u 21. veku koje će lakše biti shvaćene u vašoj kulturi. Zatim, izaberite jednu od tih ideja i napišite priču u kojoj ćete naglasiti kako crkva treba da deluje.