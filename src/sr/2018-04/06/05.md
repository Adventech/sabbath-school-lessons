---
title:  Hristovo telo
date:   07/11/2018
---

Možda najpoznatija slika Crkve koja na najsnažniji način govori o jedinstvu njenih različitih udova jeste slika Hristovog tela. »Jer kao što je tijelo jedno i ude ima mnoge, a svi udi jednoga tijela, premda su mnogi, jedno su tijelo: Tako i Hristos... A vi ste tijelo Hristovo, i udi među sobom.« (1. Korinćanima 12,12.27)

Kao što je telo jedna celina sastavljena od mnogih i različitih udova, od kojih svaki ima posebnu ulogu i odgovornost, tako je i Crkva poput Hristovog tela.

`Pročitajte tekst iz 1. Korinćanima 12,12-26. Kako se ova slika jednog tela koje ima mnoge udove može primeniti na vašu mesnu crkvu? Kako se može primeniti na svetsku organizaciju poput Hrišćanske adventističke crkve?`

Pavlovo učenje u 12. poglavlju 1. Korinćanima poslanice iznosi duboku stvarnost da pravo hrišćansko jedinstvo nije samo u različitosti, i sigurno nije uprkos različitosti, već kroz različitost. Ne treba da nas iznenadi to što je Sveti Duh izvor ovih izražavanja različitosti. Kao što je ljudsko telo neverovatno ujedinjeno i zadivljujuće različito, takvo je u idealnom smislu i Hristovo telo, koje ovom različitošću izražava potpunost i bogatstvo Hristovog tela.

Ova slika neposredno govori nama kao Crkvi. U poslednjih nekoliko decenija, Hrišćanska adventistička crkva rasla je vrlo brzo. Sastavljena je od ljudi različitog porekla iz skoro svake kulture i sredine. Etničkim, rasnim, kulturološkim, obrazovnim i starosnim razlikama ne treba dozvoliti da nas podele u Hristu. Ako ništa drugo, ova različitost treba da bude oblikovana Svetim Duhom kao sila za jedinstvo, otkrivajući istinu da smo uprkos ovim razlikama svi jedno u Hristu.

Kao što smo videli, u podnožju krsta svi smo jednaki, bez obzira ko smo i odakle smo. Dok se svet oko nas sve više deli, Crkva mora da pokaže da je jedinstvo u različitosti dostižno. Božji narod može da pokaže isceljujuću i pomiriteljsku silu Jevanđelja.

Izuzetno je to što nam Pavle govori kako se ovaj ideal može ostvariti. »Hristos je glava Crkvi, i On je Spasitelj tijela.« (Efescima 5,23) »I On je glava tijelu Crkve.« (Kološanima 1,18) Pošto je svaki vernik duhovno povezan sa Hristom, celo telo se prema tome hrani istom hranom. Mi ne možemo prenaglasiti važnost proučavanja Božje reči, poslušnosti onome što smo naučili iz Reči, i zajedničkih iskustava u bogosluženju i molitvi za jedinstvo u Hristovom telu.