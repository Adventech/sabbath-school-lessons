---
title:  Jedinstvo u misiji
date:   29/11/2018
---

`Uporedite raspoloženje koje je vladalo među učenicima u vreme Večere Gospodnje (vidi: Luka 22,24) sa raspoloženjem kratko pre iskustva stečenog na dan Pedesetnice (vidi: Dela 1,14; 2,1.46). Šta je unelo takvu promenu u njihov život?`

U tekstovima Dela 1,14. i Dela 2,46. izraz »jednodušno«, takođe, znači »istrajati jednim umom«. To se dogodilo kao rezultat zajednički provedenog vremena na istom mestu, kada su u molitvi tražili ispunjenje Isusovog obećanja da će im poslati Utešitelja.

Dok su čekali, lako su mogli početi da kritikuju jedni druge. Mogli su da ukažu na Petrovo odricanje Isusa (Jovan 18,15-18.25-27) i na Tomino izražavanje sumnje da je Isus vaskrsao (Jovan 20,25). Mogli su se setiti Jovanovog i Jakovljevog zahteva da dobiju najuzvišeniji položaj u Isusovom carstvu (Marko 10,35-41), ili da je Matej bio bivši prezreni carinik (Matej 9,9).

Međutim, »ovi dani pripreme bili su i dani dubokog ispitivanja srca. Učenici su osetili svoju duhovnu potrebu i žarko se molili Gospodu za sveto pomazanje, koje će ih pripremiti za delo spasavanja duša. Nisu tražili blagoslov samo za sebe. Bili su zauzeti odgovornošću da spasavaju duše. Shvatali su da Jevanđelje mora biti objavljeno svetu i zato su tražili snagu koju im je Hristos obećao«. (Elen Vajt, Apostolska crkva – Hristovim tragom, str. 37. original)

Zajedništvo među učenicima i snažne molitve pripremili su ih za ovo važno iskustvo na dan Pedesetnice. Kako su se približavali Bogu i stavljali na stranu međusobne razlike, Sveti Duh pripremao ih je da postanu neustrašivi i hrabri svedoci Isusovog vaskrsenja. Znali su da im je Isus oprostio mnoge pogreške, i to ih je ohrabrilo da nastave dalje. Znali su šta je Isus učinio za njih. Znali su da obećanje o spasenju počiva na Njemu i »čeznuli su da po karakteru postanu slični Hristu i da rade na širenju Njegovog carstva«. (str. 48 original) Ne čudi onda što je Gospod mogao da učini velika dela preko njih. Kakva pouka za nas kao Crkvu danas!

`Uvek je lako pronaći pogreške u životu drugih ljudi. Kako radi uzvišenijeg cilja, izvršavanja Božje volje u ujedinjenoj Crkvi, možemo naučiti da ostavimo na stranu greške drugih? `