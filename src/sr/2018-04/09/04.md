---
title:  Praktično jedinstvo
date:   27/11/2018
---

Godine 1902. Elen Vajt je zapisala: »Ono što je Hristos bio na ovoj Zemlji, tome treba da teži svaki hrišćanin. On je naš Primer, ne samo u svojoj čistoti, već i svojim strpljenjem, blagošću i prijatnim ponašanjem.« (Elen Vajt, Signs of the Times, 16. juli 1902) Ove reči podsećaju nas na Pavlovu molbu upućenu Filibljanima: »Jer ovo da se misli među vama što je i u Hristu Isusu.« (Filibljanima 2,5)

`Pročitajte tekstove iz Efescima 4,25-5,2. i Kološanima 3,1-17, a zatim odgovorite na sledeća pitanja: U kojim oblastima u svom životu smo naročito pozvani da pokažemo svoju vernost Isusu? Kako možemo biti svedoci Isusovog Jevanđelja u javnom životu?`

U Svetom pismu ima mnogo drugih tekstova koji pozivaju hrišćane da slede Isusov primer i budu živi svedoci Božje blagodati. Takođe smo pozvani da nastojimo da činimo dobro drugima (Matej 7,12); da nosimo terete jedni drugih (Galatima 6,2); da živimo u jednostavnosti i usredsredimo se na unutrašnju duhovnost umesto na spoljašnje razmetanje (Matej 16,24-26; 1. Petrova 3,3.4); i da primenjujemo zdrave životne navike (1. Korinćanima 10,31).

»Ljubazni, molim vas, kao došljake i goste, da se čuvate od tjelesnijeh želja, koje vojuju na dušu. A vladajte se dobro među neznabošcima, da bi za ono za što vas opadaju kao zločince, vidjevši vaša dobra djela, hvalili Boga u dan pohođenja.« (1. Petrova 2,11.12) Koliko često potcenjujemo uticaj hrišćanskog karaktera na one koji nas posmatraju? Strpljenje pokazano u trenucima ljutnje, disciplinovan život usred napetosti i sukoba, blag duh kao odgovor na nestrpljenje i grube reči, obeležja su Isusovog duha na koji smo pozvani da se ugledamo. Kada adventistički hrišćani zajedno svedoče u svetu koji pogrešno shvata Božji karakter, postaju sila na dobro i na Božju slavu. Kao Hristovi predstavnici, vernici ne treba da budu prepoznatljivi samo po moralnom poštenju, već i po praktičnom zanimanju za dobro drugih. Ako je naše versko iksustvo iskreno, pokazaće se i izvršiti uticaj u svetu. Ujedinjeno telo vernika otkrivajući Hristov karakter svetu zaista će postati silan svedok.

`Kakvo svedočanstvo dajete drugima? Šta ljudi zapažaju u vašem životu što će ih podstaći da slede Isusa? `