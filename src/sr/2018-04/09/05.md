---
title:  Jedinstvo usred različitosti
date:   28/11/2018
---

Apostol Pavle u Rimljanima poslanici u 14. i 15. poglavlju bavi se pitanjima koja su ozbiljno podelila Crkvu u Rimu. On je na ta pitanja odgovorio tako što je pozvao vernike iz Rima da pokažu obzirnost i strpljenje jedni prema drugima i da ne dele Crkvu zbog tih neslaganja. Šta možemo naučiti iz njegovog saveta?

`Pročitajte tekst iz Rimljanima 14,1-6. Kakva pitanja savesti su uticala na vernike iz Rima da sude jedni drugima i da ne gaje međusobno zajedništvo?`

Najverovatnije da se ovaj problem tiče jevrejske ceremonijalne nečistote. Prema Pavlovim rečima radilo se o »sporovima u mišljenjima« (Rimljanima 14,1), ukazujući time da to nisu bila pitanja vezana za spasenje, već pitanja mišljenja koja je svakome trebalo ostaviti na savesti (vidi: Rimljanima 14,5).

Ove rasprave prvo su se vodile o hrani koja sme da se jede. Upotreba životinjskog mesa zabranjenog u 11. poglavlju 3. Mojsijeve nije problem kojim se Pavle ovde bavio. Nema dokaza da su rani hrišćani u Pavlovo vreme počeli da jedu svinjsko meso ili meso drugih nečistih životinja, a znamo da ni Petar nije jeo takvu hranu (vidi: Dela 10,14). Takođe, to što su slabi jeli samo povrće (Rimljanima 14,2) i što je sukob obuhvatao i piće (Rimljanima 14,17.21), pokazuje da je pažnja bila usmerena ceremonijalnoj nečistoti. To dalje pokazuje da je reč nečist odnosno pogan (koinos), upotrebljena u Rimljanima 14,14. Ta reč se koristi u starom grčkom prevodu Starog zaveta da označi pogane životinje, ali ne u smislu nečistih životinja iz 11. poglavlja 3. Mojsijeve. Očigledno je bilo ljudi u rimskoj zajednici koji nisu želeli da jedu prilikom zajedničkih obroka, jer nisu bili sigurni da li je hrana bila pripremljena na odgovarajući način ili žrtvovana idolima.

Isto važi i za poštovanje određenih dana. To se nije odnosilo na sedmično svetkovanje Subote, budući da znamo da je Pavle redovno svetkovao (Dela 13,14; Dela 16,13; Dela 17,2), nego verovatno na različite jevrejske praznike ili dane posta. Pavlova namera u ovim stihovima jeste da podstakne obzirnost prema onima koji su iskreni i savesni u poštovanju ovih obreda, dokle god ih ne smatraju sredstvom spasenja. Jedinstvo među hrišćanima ispoljava se strpljenjem i uzdržljivošću kada se ne slažemo uvek u svemu, naročito kada ta pitanja nisu važna za našu veru.

Postavite u razredu sledeće pitanje:

`Postoji li nešto u šta verujemo ili što činimo kao adventistički hrišćani u šta svi koji se izjašnjavaju kao adventisti treba da veruju i čega treba da se pridržavaju?`