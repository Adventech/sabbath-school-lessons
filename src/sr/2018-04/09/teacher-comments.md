---
title:  Pouka za učitelje
date:   30/11/2018
---

### Sažeti pregled pouke

**Ključni tekst:** Efescima 5,1.2.

**Učenici će:**

**Saznati:** Shvatiće da njihov odnos sa drugim ljudima pruža najuverljiviji dokaz o jedinstvu Crkve.

**Osetiti:** Osetiće potrebu da preispitaju prirodu i uticaj svojih odnosa sa drugima.

**Činiti:** Tražiće od Boga da deluje u njihovom životu i kroz njega kako bi pružili svedočanstvo o istini Jevanđelja.

### Smernice za proučavanje

**Saznati:** Vidljivo jedinstvo

A. Zašto je jedinstvo u doktrini nedovoljno da prikaže jedinstvo svetu?

B. Kako naš način života i odnosi sa drugima svedoče o našoj vernosti Isusu?

C. Kako vidljivo jedinstvo aktivno prikazuje Božju silu?

**Osetiti:** Potreba za preispitivanjem

A. Kako su postupci druge osobe i na pozitivan i na negativan način uticali na vaše duhovno putovanje?

B. Kako biste procenili svoje trenutno svedočenje svojim identitetom u Hristu?

C. Zašto pomirenje stvara snažna osećanja i u onima koji se mire i u onima koji to pomirenje posmatraju?

**Činiti:** Stav prema drugima

A. Koju oblast u vašem životu je potrebno da Bog u najvećoj meri preobrazi da biste pružili pozitivno svedočanstvo svetu?

B. Da li je potrebno da prihvatite službu pomirenja u svojim odnosima?

**Zaključak:** Vidljivo jedinstvo izrasta iz novog identiteta koji prihvatamo kada izražavamo veru u Hristovo delo spasenja. Način na koji živimo i ophodimo se prema drugima izražava realnost jedinstva i pruža uverljivi dokaz i o Božjem karakteru i Njegovoj preobražavajućoj sili.

### Program proučavanja

##### 1. Korak – motivišite

**Naglasite tekst:** Efescima 2,13-16.

**Ključno načelo duhovnog rasta:** Kada hrišćani ostvaruju svoj identitet u vaskrslom Hristu, pružaju ubedljivo svedočanstvo o Božjoj ljubavi i sili.

**Samo za učitelje:** Na početku ove lekcije pomozite učenicima da prepoznaju koliko je važno šta ljudi zapažaju u njihovom životu. Naglasite kako naše reči i dela utiču na to kako drugi posmatraju Boga i našu zajednicu sa Njim.

**Uvodni razgovor:**

Julija je bila usvojena kao beba. Smeštena je bila u dom u kome je bila pažena i voljena. Vremenom je izrasla u ljubaznu, pažljivu hrišćanku. Veoma je volela porodicu koja ju je usvojila. Ipak, kada je odrasla, poželela je da otkrije više o svojoj pravoj majci i rodbini. Podnela je molbu da dobije podatke o svojoj majci kako bi mogla da stupi u kontakt sa njom. Bila je srećna kada je primila informacije koje je tražila. Pre nego što se susrela sa majkom i drugim rođacima, Julija je poslala fotografije i pisani dokaz da je u krvnom srodstvu sa njima. Međutim, ovo je postalo nevažno kada je lično upoznala svoju rodbinu. Samo jedan pogled bio je dovoljan da bez sumnje shvate da je ona deo njihove porodice. Njena nova braća i sestre bili su oduševljeni sličnošću između Julije i njene majke. Ne samo da je izgledala kao majka, već je imala i istu osobenost u ponašanju. Julijina sličnost sa majkom bila je najuverljiviji dokaz da je ona zaista bila deo te porodice.

Na sličan način, novozavetni pisci govore da su jedinstvo i ljubav hrišćana najuverljiviji dokaz njihove povezanosti sa Hristom. Kako izgledamo i kako se ponašamo je ono što odaje našu povezanost sa Njim, više od bilo kog drugog dokaza koji možemo pružiti.

**Za razgovor:**

Čemu ste skloni da najviše verujete – delima ili pisanom dokazu? Zašto? Kakve zaključke ste doneli o ljudima na osnovu njihovih reči i postupaka? Da li su vaši zaključci bili tačni?

##### 2. Korak – istražite

**Samo za učitelje:** Ovaj odeljak bavi se životom u Božjem carstvu koji prikazuje Božju silu. Ističe povezanost između dela i našeg identiteta u Hristu. Dok u razredu razgovarate o lekciji, naglasite da vidljivo jedinstvo nije naše delo, već Hristovo. Mi smo samo pozvani da živimo u skladu sa identitetom koji nam je dat u Hristu.

**Biblijski komentar**

*1. Nov identitet*

(Podsetite se u razredu sledećeg teksta: Efescima 2,13-16)

Kao što je ranije u ovom tromesečju bilo spomenuto, crkveno jedinstvo zavisi od Hristove smrti i vaskrsenja zahvaljujući kojima smo postali nova tvar. Oni su nas pomirili sa Hristom, i pružili nov identitet u Njemu. Poziv upućen vernicima da pokažu jedinstvo nije, prema tome, izazov da učine nešto naizgled nemoguće, već „poziv da ostvare identitet koji nam se besplatno daje kada pokorimo svoj život Hristu“. (Gregori A. Bojd, “Living In, and Looking Like Christ”, Servent God: The Cosmic Conflict Over God’s Trustworthiness [Loma Linda, Calif.: Loma Linda University Press, 2013], str. 410) Samo kada ostvarimo svoj identitet u Hristu možemo pružiti dokaz u prilog Jevanđelju i Božje moćne sile.

*2. Pomireni sa Bogom*

(Podsetite se u razredu sledećeg teksta: 2. Korinćanima 5,17-21)

Biblijsko pomirenje odnosi se na obnavljanje odnosa između prethodno neprijateljski ili svađalački nastrojenih pojedinaca. Iako su ljudi odgovorni za neprijateljstvo i otuđenje u svom odnosu sa Bogom, Isus nas je pomirio sa Bogom tako što je rešio suštinski uzrok neprijateljstva u tom odnosu. Kao naša Zamena, preuzeo je kaznu za greh određenu od strane zakona. Boga, prema tome, treba posmatrati i kao Začetnika i kao Središte pomirenja. Pošto je Bog pomirio ceo ljudski rod sa Sobom kroz Hrista, i dao ljudima nov život, Pavle poziva Korinćane da ostvare svoj novi identitet kao oni koji su pomireni sa Bogom. Oni treba to da učine nastavljajući službu pomirenja u konkretnim situacijama u svakodnevnom životu. Pavle očekuje da će Korinćani raširiti poruku o pomirenju, i da će rod pomirenja biti otkriven onima koje susreću na svom hrišćanskom putu. U nedostatku vidljivog dokaza da su ostvarili identitet onih koji su pomireni sa Bogom, Pavle postavlja pitanje da li su Korinćani zaista prihvatili pomirenje koje im je Bog omogućio. On ih zato poziva da se „pomire sa Bogom“ (2. Korinćanima 5,20).

**Razmislite o ovome:**

Kakva je razlika između pomirenja i opravdanja? Na osnovu čega Pavle opravdano dovodi u pitanje posvećenost Korinćana Bogu i pomirenju koje im je Bog pružio? Kako izgleda prihvatanje misije pomirenja?

*3. Živeti u skladu sa vrednostima carstva*

(Podsetite se u razredu sledećih tekstova: Efescima 4,25-5,2; Rimljanima 14,1-6)

Živeti kao građanin Božjeg carstva obuhvata više od pomirenja. Uključuje novi način života koji je korenito drugačiji od puteva ovoga sveta, jer se temelji na drugačijim vrednostima. Hrišćani su pozvani da prihvate način života koga odlikuje ljubav, blagodat i milost. Pavle objašnjava da moramo ostaviti svoj stari život da bismo živeli u skladu sa novim identitetom u carstvu, koji je „sazdan po Bogu u pravdi i u svetinji istine“ (Efescima 4,24). Ovaj novi život treba da bude praćen obnovom uma u kome se naši stavovi i prioriteti menjaju.

„Crkva se poziva da bude izraz drugačijeg društva... Mesto na kome vladaju obrnuti prioriteti Blaženstava. Gde je služba važnija od položaja, gde poniznost pobeđuje uzdizanje samog sebe, gde se izražava ljubav umesto požude, gde saradnja zamenjuje nadmetanje.“ (Lauel Kuper, “Doing Justice, Loving Mercy - in the End Time”, Do Justice: Our Call to Faithful Living [Warburton, Victoria: Signs Publishing Company, 2014], str. 86). Život u skladu sa novim identitetom i novim prioritetima usmerava pažnju na Jevanđelje. Sklad i jedinstvo koji nastaju kada služba zameni iskorišćavanje drugih zbog sebičnih ciljeva i kada poniznost zameni ponos u ličnim postignućima i položaju toliko su suprotni vladajućoj kulturi da pružaju dokaz o Božjoj sili u preobražavanju života.

**Razmislite o ovome:** Zašto je važno da naš identitet kao građana Božjeg carstva bude praćen obnovom uma? Koliko je vaša crkva uspešna u predstavljanju drugačijih vrednosti Božjeg carstva?

##### 3. Korak – primenite

**Samo za učitelje:** Ovaj odeljak podstiče učenike da razmišljaju da li njihov život i crkva tačno odražavaju identitet u Hristu i da li, prema tome, pružaju dokaz o Božjoj sili u svom životu.

**Za primenu:**

1. U čemu je razlika između poruke o pomirenju i službe pomirenja?

2. Mnoga proučavanja ukazuju da se dela i ponašanje Crkve malo razlikuju od društva koje je okružuje. Šta mislite zašto ne postoji veća razlika? Šta možete zaključiti iz takve pojedinosti?

3. Na kakve praktične načine možete pokazati svoj identitet kao onih koji su pomireni sa Bogom? Kome vas Bog poziva da ove sedmice pokažete život kakav vlada u carstvu? Šta trenutno svedočite drugima svojim rečima i delima?

4. Koje odlike života u carstvu, o kojima smo razgovarali u ovoj lekciji, smatrate da vam je najteže da pokažete u životu? Kako Pavlovo upućivanje na činjenicu da nas Hristova ljubav nagoni utiče na vaše stavove i pobude?

##### 4. Korak – budite kreativni

**Samo za učitelje:**: Sledeće aktivnosti nude mogućnosti članovima razreda da se usredsrede na jednu oblast svog života u okviru koje, kako su u toku ove sedmice utvrdili, nisu uspeli da svetu oko sebe pruže svedočanstvo o svom identitetu.

**Aktivnosti:**

1. Odredite jednu od osobina vašeg starog identiteta iz 4. poglavlja Efescima poslanice koja nastoji da se ponovo uvuče u vaš život (laž, krađa, gnev, rđave reči...). Zatim utvrdite osobinu koja prema Pavlu treba da je zameni. Pronađite nekoliko tekstova o osobini koja treba da zameni vašu slabost i napišite je na kartici koju možete nositi sa sobom. Razmišljajte o tome nekoliko puta dnevno u toku sledeće sedmice. Na kraju sedmice, zabeležite šta vam je Bog rekao o vašoj slabosti i šta treba sledeće da učinite.

2. Navedite praktične primere načina obraćanja koje hrišćani prema Pavlovim rečima treba da praktikuju. Za početak možete razmotriti ideje navedene u sledećim tekstovima: 1. Solunjanima 5,11; Jevrejima 3,13; 2. Korinćanima 13,11. Izaberite jedan od ovih primera i razmislite kako ih možete primeniti ove sedmice u svom domu, na radnom mestu i u širem krugu prijatelja.

3. Isplanirajte dve grupne aktivnosti u kojima ćete nastojati da služite drugima i pokažete brigu prema nekome u vašoj crkvi ili zajednici.