---
title:  Pod Isusovim krstom
date:   25/11/2018
---

Poput mnogih drugih duhovnih blagoslova, koje Bog daje svom narodu, crkveno jedinstvo je, takođe, Božji dar. Jedinstvo nije ljudska tvorevina postignuta našim naporima, dobrim delima i namerama. Isus Hristos, u suštini, svojom smrću i vaskrsenjem stvara to jedinstvo. Dok verom prihvatamo Njegovu smrt i veskrsenje kroz krštenje i oproštenje greha, dok se sjedinjujemo u zajedništvu, dok objavljujemo Trostruku anđeosku vest svetu, u zajednici smo sa Njim i jedni sa drugima.

`Pročitajte sledeće tekstove: Jovan 11,51.52; Efescima 1,7-10. Koji događaj u Isusovom životu predstavlja temelj jedinstva među nama kao adventističkim hrišćanima?`

»A ovo ne reče (Kajafa) sam od sebe, nego, budući poglavar sveštenički one godine, proreče da Isusu valja umrijeti za narod. I ne samo za narod, nego da i rasijanu djecu Božiju skupi ujedno.« (Jovan 11,51.52) Zaista je neobično što je Bog upotrebio Kajafu da objasni šta predstavlja Isusova smrt, iako Kajafa nije znao šta čini osuđujući Isusa na smrt. Niti je sveštenik imao predstavu o tome koliko je ova izjava bila duboka. Kajafa je mislio da daje samo političku izjavu. Međutim, Jovan je iskoristio da otkrije osnovnu istinu o tome šta Isusova zamenička smrt znači za sav Božji veran narod, koji će jednoga dana biti sakupljen »ujedno«.

U šta god drugo verovali kao adventistički hrišćani, kakvu god poruku sami da objavljujemo, temelj našeg jedinstva je zajedničko prihvatanje Hristove smrti podnete u našu korist.

Zatim, to jedinstvo u Hristu doživljavamo, takođe, putem krštenja. »Jer ste vi svi sinovi Božiji vjerom Hrista Isusa. Jer koji se god u Hrista krstiste, u Hrista se obukoste.« (Galatima 3,26.27) Dakle, krštenje je još jedna veza kojom smo mi adventisti povezani, budući da simbolički predstavlja našu veru u Hrista. Imamo zajedničkog Oca; prema tome, svi smo mi Božji sinovi i kćeri. Imamo i zajedničkog Spasitelja u čiju se smrt i vaskrsenje krštavamo (Rimljanima 6,3.4).

`Kakve god kulturološke, društvene, nacionalne i političke razlike mogu da postoje među nama adventističkim hrišćanima, zašto zajednička vera u Isusa treba da prevaziđe sve te podele?`