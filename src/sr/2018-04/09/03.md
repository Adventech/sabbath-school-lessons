---
title:  Služba pomirenja
date:   26/11/2018
---

Naš svet je svakako poznat po neredima, nevoljama, ratovima i sukobima. Svi ovi činioci utiču na naš život na ličnom, društvenom i nacionalnom nivou. Ponekad se čini da je čitav naš život prožet sukobima. Međutim, nejedinstvo i pometnja neće večno trajati. Bog deluje u nameri da donese kosmičko jedinstvo. Kao što je posledica greha nesklad, tako Božji večni plan za pomirenje donosi mir i celovitost.

U Efescima 2,13-16, Pavle iznosi načela koja pokazuju kako je Hristos postupao da bi uneo mir među vernike: Isus je svojom smrću na krstu i Jevreje i neznabošce učinio jednim narodom i uništio nacionalne i verske prepreke koje su ih razdvajale. Ako je Hristos bio u stanju to da učini s Jevrejima i neznabošcima u prvom veku, koliko više može srušiti sve rasne, etničke i kulturološke prepreke i zidove koji danas razdvajaju ljude unutar naše Crkve?

Sa te polazne tačke, možemo dosegnuti svet.

`U 2. Korinćanima 5,17-21, Pavle kaže da smo u Hristu nova tvar, pomireni sa Bogom. Šta je onda naša služba u ovom svetu? Kakve promene možemo uneti u svoju zajednicu kao ujedinjeno crkveno telo?`

Kao Božja nova tvar, vernici primaju veoma važnu službu – trostruku službu pomirenja. 1) Naša Crkva sastoji se od vernika koji su nekada bili otuđeni od Boga, ali su spasonosnom blagodaću Hristove žrtve sada ujedinjeni sa Bogom silom Svetoga Duha. Mi smo ostatak, pozvani da objavljujemo svetu poruku poslednjeg vremena. Naš zadatak je da pozovemo one koji su još uvek otuđeni od Boga da se pomire sa Njim i pridruže nam se u misiji. 2) Crkva, takođe, predstavlja Božji narod koji je međusobno pomiren. Biti ujedinjen sa Hristom znači da smo ujedinjeni jedni sa drugima. To nije samo uzvišen ideal; to mora biti vidljiva stvarnost. Međusobno pomirenje, mir i sklad među braćom i sestrama nepogrešivo je svedočanstvo svetu da je Isus Hristos naš Spasitelj i Otkupitelj. »Po tom će svi poznati da ste Moji učenici ako uzimate ljubav među sobom.« (Jovan 13,35) 3) Ovom službom pomirenja, Crkva poručuje univerzumu da je Božji plan spasenja istinit i silan. Velika borba se vodi oko Boga i Njegovog karaktera. U onoj meri u kojoj Crkva neguje jedinstvo i pomirenje, u toj meri univerzum vidi obznanjivanje Božje večne mudrosti (vidi: Efescima 3,8-11).