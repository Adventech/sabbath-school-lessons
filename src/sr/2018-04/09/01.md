---
title:  Najuverljiviji dokaz
date:   24/11/2018
---

### Tekstovi za proučavanje u toku sedmice
Jovan 11,51.52; Efescima 2,13-16; 2. Korinćanima 5,17-21; Efescima 4,25-5,2; Rimljanima 14,1-6; Dela 1,14.

> <p>Tekst za pamćenje</p>
> »A ovo ne reče sam od sebe, nego, budući poglavar sveštenički one godine, proreče da Isusu valja umrijeti za narod. I ne samo za narod, nego da i rasijanu djecu Božiju skupi ujedno.« (Jovan 11,51.52)

Prošle sedmice proučavali smo o tome kako se jedinstvo ispoljava preko zajedničke poruke, usmerene prema Isusu kao Spasitelju i istinama iz Pisma koje treba naglasiti na kraju vremena. Mi smo ono što jesmo zahvaljujući poruci koju nam je Bog dao i poziva nas da je širimo u svetu.

Ove sedmice usredsredićemo se na vidljivo jedinstvo Crkve izraženo u svakodnevnom životu hrišćana i crkvenoj misiji. Prema Isusovim rečima, zadatak Crkve nije da jedino objavljuje Božju poruku o spasenju i pomirenju. Osnovni izraz tog pomirenja ogleda se, takođe, i u samom jedinstvu Crkve. U svetu u kome vlada greh i pobuna, Crkva stoji kao vidljivi svedok spasonosnog Hristovog rada i sile. Bez jedinstva i sloge Crkve u zajedničkom svedočenju, spasonosna sila krsta jedva će biti uočljiva u ovom svetu. »Jedinstvo sa Hristom stvara vezu jedinstva jednih sa drugima. To jedinstvo je najuverljiviji dokaz svetu o Hristovom veličanstvu i plemenitosti, i Njegovoj sili da ukloni greh.« (Elen Vajt, The SDA Bible Commentary, 5. sveska, str. 1148)