---
title:  Bube, domaće životinje i čirevi
date:  23/07/2025
---

`Pročitajte tekst 2. Mojsijeva 8,20-9,12. Kako nam taj izveštaj pokazuje da, koliko god da je silno ispoljavanje Božje sile i slave, ljudi još uvek imaju slobodu da Ga odbace? `

Egipatska boginja Uatčit bila je boginja muva (buba) i gospodarica močvara i baruština. Bog Kepri (bog izlazećeg sunca, stvaranja i novorođenja) bio je prikazivan sa glavom bube skarabeja (balegara). Te „bogove“ je Gospod porazio. U ovom izveštaju (2. Mojsijeva 8,20-24), dok su Egipćani stradali, Jevreji su bili zaštićeni. Zapravo, nijedno drugo zlo nije ih pogodilo. 

I ponovo, sve je to bio Božji pokušaj da faraonu stavi do znanja, kao što je kazao: „Da poznaš da sam ja Gospod na zemlji“ (2. Mojsijeva 8,22). 

Tako je faraon počeo da se cenjka. Nema sumnje da je pritisak rastao. Sada je bio spreman da dopusti Izraelcima da se poklone svom Bogu i da Mu prinesu žrtve, ali samo u egipatskoj zemlji (2. Mojsijeva 8,25). Međutim, njegovi uslovi se nisu mogli ispuniti, jer su životinje u Egiptu smatrane svetima, pa bi njihovo žrtvovanje izazvalo nasilje protiv Jevreja. Osim toga, to nije bio Božji plan za Izrael. 

U međuvremenu, sledeće zlo (2. Mojsijeva 9,1-7) pogađa stoku. Hator, egipatska boginja ljubavi i zaštite, bila je prikazivana sa glavom krave. Bog-bik, Apis, bio je takođe veoma popularan i visoko poštovan u drevnom Egiptu. Tako su, u tom petom zlu, pomorom egipatske stoke, poražena još neka od njihovih glavnih božanstava. 

U šestom zlu (2. Mojsijeva 9,8-12), potpuni poraz Izide, boginje medicine, magije i mudrosti, postaje očigledan. Takođe vidimo poraz božanstava kao što su Sekmet (boginja rata i epidemija) i Imhotep (bog  medicine i lečenja). Pokazalo se da su oni nesposobni da zaštite sopstvene poklonike. Ironijom slučaja, sada su čak i vračevi i gatari bili toliko pogođeni da nisu mogli da se pojave na dvoru, čime se pokazalo da su nemoćni protiv Stvoritelja neba i zemlja.  

Po prvi put u pripovesti o deset zala tekst kaže da „Gospod učini te otvrdnu srce Faraonovo“ (2. Mojsijeva 9,12). Koliko god da je zbunjujuća ta izjava, kada se razume u punom kontekstu, ona ponovo otkriva da će nam Gospod dopustiti da požnjemo posledice svog upornog odbacivanja Njega i Njegovih reči. 

`Faraonov problem nije bio intelektualne prirode. On je imao dovoljno racionalnih dokaza da donese ispravnu odluku. Bio je to, zapravo, problem njegovog srca. Šta nam to govori o potrebi da zaštitimo svoje srce?`