---
title:  Prva tri zla
date:  22/07/2025
---

Deset zala u Egiptu nisu bila usmerena protiv Egipćana nego protiv njihovih bogova. Svako od zala pogađalo je bar jednoga od njih.  

`Pročitajte tekst 2. Mojsijeva 7,14-8,19. Šta se dešavalo tokom tih zala?`

Bog je uputio Mojsija da će dijalog sa faraonom biti težak i gotovo nemoguć (2. Mojsijeva 7,14). Međutim, želeo je da se otkrije faraonu i Egipćanima. Zato je odlučio da komunicira sa njima na način koji su mogli da razumeju. Osim toga, i Jevreji će imati koristi od tog sučeljavanja, jer će saznati nešto više o svom Bogu. 

Prvo zlo bilo je usmereno protiv Hapija, boga reke Nil (2. Mojsijeva 7,17-25). Život u Egiptu u potpunosti je zavisio od vode Nila. Gde je bilo vode, bilo je života. Voda je bila izvor života, tako da su oni izmislili svog boga Hapija i obožavali ga kao davaoca života. 

Naravno, samo je živi Bog Izvor života, Tvorac svega, uključujući vodu i hranu (1. Mojsijeva 1,1.2.20-22; Psalmi 104,27.28; Psalmi 136,25; Jovan 11,25; Jovan 14,6). Pretvaranje vode u krv simbolizuje pretvaranje života u smrt. Hapi nije bio u stanju da obezbedi i zaštiti život. To se može postići samo posredstvom Gospodnje sile. 

Bog zatim daje faraonu još jednu šansu. Ovog puta je bog-žaba, Heket, direktno izazvan (2. Mojsijeva 8,1-15). Umesto života, Nil je proizveo žabe, kojih se Egipćani plaše, koje preziru i kojih se groze. Želeli su da ih se što pre oslobode. Precizno vreme u koje je to zlo uklonjeno pokazalo je da se Božja sila nalazila i iza tog zla.

Treće zlo ima najkraći opis (2. Mojsijeva 8,16-19). Nije potpuno jasno o kojoj vrsti insekata (jevrejski: *kinnim*) je tu reč (buve, komarci, krpelji, vaške?). To je bilo usmereno protiv Geba, egipatskog boga zemlje. Iz praha zemaljskog (kao eho biblijskog izveštaja o Stvaranju) Bog je izveo „vaši“ koje su se raširile po svoj zemlji. Nesposobni da ponove to čudo (samo Bog može da stvara život), vrači su izjavili: „Ovo je prst Božji“ (2. Mojsijeva 8,19). Faraon je, međutim, još uvek odbijao da se pomeri.

`Zamislite koliko je tvrdo bilo faraonovo srce. Ponovljeno odbacivanje Božjih podsticaja, samo je pogoršalo stanje. Koje pouke se tu nalaze za svakoga od nas, kada je reč o stalnom odbacivanju Gospodnjih podsticaja?`