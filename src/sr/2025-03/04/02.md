---
title:  Bog nasuprot bogovima
date:  20/07/2025
---

`Pročitajte tekst 2. Mojsijeva 7,8-15. Koje pouke nalazimo ovde u prvom sučeljavanju između jevrejskog Boga i egipatskih bogova?`

Predstojeće bitke vodiće se između živog Boga i egipatskih „bogova“. Ono što je još više pogoršalo stvari, bilo je to što je faraon sebe smatrao jednim od tih bogova. Gospod se nije borio protiv Egipćana, pa čak ni protiv samog Egipta kao takvog, već protiv njihovih božanstava (Egipćani su poštovali više od 1500 bogova i boginja). Biblijski tekst je izričit: „Jer ću proći po zemlji Misirskoj tu noć, i pobiću sve prvence u zemlji Misirskoj od čovjeka do živinčeta, i sudiću svijem bogovima Misirskim, ja Gospod“ (2. Mojsijeva 12,12). To je kasnije još jedanput naglašeno, ovog puta u sklopu prepričavanja Izraelovog putovanja iz Egipta: „I na bogovima njihovijem izvrši Gospod sudove“ (4. Mojsijeva 33,4). 

Dobar primer takvog suda nad njihovim bogovima je čudo pretvaranja štapa u zmiju (2. Mojsijeva 7,9-12). U Egiptu, zmijolika boginja Vadžet bila je oličena u kobri, i predstavljala je suverenu vlast nad Donjim Egiptom. Simbol kobre nalazio se na faraonovoj kruni, kao znak njegove moći, božanstva, carskog položaja i božanskog autoriteta, jer je ta boginja pljuvala otrov na njegove neprijatelje. Egipćani su takođe verovali da će sveta zmija uvesti faraona u njegov zagrobni život. 

Kada je Aronov štap postao zmija i pojeo sve druge zmije pred faraonom, jasno se pokazala nadmoć živog Boga nad egipatskom magijom i vračanjem. Ne samo da je amblem faraonove moći bio pobeđen, već su ga Aron i Mojsije držali u svojim rukama (2. Mojsijeva 7,12.15). To početno sučeljavanje pokazalo je Božju moć i gospodarstvo nad Egiptom. Mojsije, kao Božji predstavnik, imao je veću vlast nad Egiptom od samog faraonovog „boga“.

Takođe je značajno to što su drevni Egipćani smatrali da je bog-zmija Nehebkau („onaj koji upreže duhove“) svet i dostojan obožavanja. Prema njihovoj mitologiji, taj bog-zmija imao je veliku moć zato što je progutao sedam kobri. Dakle, Bog je poručivao Egipćanima da On, a ne bog-zmija ima suverenu moć i vlast. Posle tako snažnog sučeljavanja, oni su mogli brzo i jasno da shvate tu poruku.  

`Kako možemo dopustiti Gospodu da ima suverenost nad bilo kojim od „bogova“ koji nastoje da zadobiju prevlast u našem životu?`