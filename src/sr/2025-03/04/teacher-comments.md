---
title:  Egipatska zla
date:  25/07/2025
---

**Ključni tekst:** 2. Mojsijeva 9,35

**Središte proučavanja:** 2. Mojsijeva 7,8–10,29

### PRVI DEO: OPŠTI PREGLED

**Uvod:** U našem proučavanju ove sedmice susrećemo se sa Bogom čuda, kao i sa znakovima i čudima koja On čini. Pored toga, razmotrićemo devet od deset pošasti koje On šalje kao božanske presude Egiptu. Predstavite ove elemente svom razredu u okruženju velikog kosmičkog sukoba – duhovne borbe između sila dobra i zla, svetlosti i tame, Hrista i sotone, živog Boga i idola. Ovaj duhovni rat je počeo na Zemlji, u Edemskom vrtu, kada su Adam i Eva pali u greh. Bog je obećao pobedonosni ishod u ovom ratu kako ne bismo večno bili plen zla (1. Mojsijeva 3,15). Od samog početka, borba se vodila između onih koji obožavaju Gospoda Stvoritelja i onih koji obožavaju kreaciju u njenim različitim oblicima. Obožavanje Stvoritelja izbavlja čovečanstvo i oslobađa ga od ropstva grehu. Obožavanje tvorevine dovodi do moralne degradacije čovečanstva koje je stvoreno po liku Božijem, i završava se, na kraju, njihovim porobljavanjem.

U 2. Mojsijevoj 7,8–10,29 pojačava se sukob između živog Boga i faraona. Faraon želi da pokaže da je on taj koji je pravi bog, za koga su Egipćani verovali da jeste. Dakle, on nastoji da igra ulogu suverenog vladara, koji kontroliše i odlučuje šta je ispravno ili pogrešno. Nasuprot tome, Bog želi da oslobodi svoj narod iz egipatskog ropstva, ali, u isto vreme, želi da nauči Egipćane ko je On i da ih oslobodi od ropstva njihovim bogovima. 

Jedna stvar mora biti kristalno jasna: Bog nije protiv Egipćana; On ih voli kao što voli svakoga, svojom večnom i nesebičnom ljubavlju. U isto vreme, Suvereni Gospod stoji protiv egipatskih bogova. On namerava da pokaže da su ovi „bogovi“ ljudska izmišljotina, koja ljude vodi u strah i ropstvo. Štaviše, Njegov primarni cilj je da prekine zavisnost Egipta od ovih izmišljenih bogova kako bi mogli da služe živom Bogu Stvoritelju i Otkupitelju. Međutim, ako ljudi nastave da se vezuju za njih i identifikuju sa ovim lažnim bogovima, Božja presuda će pasti, ne samo na njihove bogove već i na njih. Njihovo uporno idolopoklonstvo će rezultirati kaznom i, na kraju, njihovim uništenjem.

Bog jasno objavljuje: „Sudiću svijem bogovima Misirskim“ (2. Mojsijeva 12,12); Božja presuda egipatskim bogovima je navedena kao istorijska činjenica u tekstu 4. Mojsijeva 33,4. Svaka pošast, ili presuda, obično je bila usmerena protiv više egipatskih bogova koji su zaokupljali maštu, misli i osećanja ljudi; uticali na njihovo ponašanje i društveni život; što je dovelo do njihovog porobljavanja grehu na sveobuhvatan način. Celo biće je tako bilo zarobljeno. Nakon toga, duša je živela potpuno potčinjena idolopokloničkom načinu života. Ovaj način života, kontrolisan magijom, stajao je u dijametralnoj suprotnosti sa slobodom obožavanja koja izvire iz živog Boga Stvoritelja koji je pun ljubavi.

### DRUGI DEO: KOMENTAR

**Znaci i čuda**

U 2. Mojsijevoj 7,3 čitamo da će Gospod umnožiti „znake i čuda“ pred svim ljudima, kako bi razumeli ko je On. Tekst 2. Mojsijeva 7,3 je jedini tekst u ovom poglavlju u kome su spojena ova dva pojma, „znakovi“ i „čuda“. Reč „znak“ ili „znakovi“ se pojavljuje 16 puta u knjizi 2. Mojsijeva (2. Mojsijeva 3,12; 2. Mojsijeva 4,8.9.17.28.30; 2. Mojsijeva 7,3; 2. Mojsijeva 8,19; 2. Mojsijeva 10,1.2; 2. Mojsijeva 12,13; 2. Mojsijeva 13,9.16; 2. Mojsijeva 31,13.17). U ovim slučajevima, ovi pojmovi se koriste da bi se istakle dve stvari: naime, da će Mojsije pred faraonom činiti različita znamenja (2. Mojsijeva 10,1.2), i da će pashalna krv biti znak života, zbog čega će anđeo uništitelj proći pored domova koji su obeleženi krvlju i zaštićeni na taj način (2. Mojsijeva 12,13). Izraz „čudo“ se koristi u odnosu na ono što će Bog učiniti pred faraonom, uprkos otvrdnjavanju njegovog srca (2. Mojsijeva 4,21). U kontekstu pošasti, ovaj termin je strukturno presudan jer se dva puta pojavljuje na početku devet zala (2. Mojsijeva 7,3.9) i, opet, dva puta na kraju devete pošasti (2. Mojsijeva 11,9.10).

Postoje značajne karakteristike pošasti:

1. Prvih devet pošasti može se podeliti u tri grupe od po tri pošasti. Deseta pošast je jedinstvena i odvojena od ostalih. Ljudima će biti potrebno posebno vreme i sredstva da se suoče sa tim.

2. Prvih devet zala je pogodilo sva tri staništa koja je Bog stvorio, a koja su opisana u poglavlju 1. Mojsijeva 1: nebo (pošasti sedam do devet), zemlju (pošasti tri do šest) i vode (pošasti jedan i dva). Zajedno, ove pošasti aludiraju na de-kreaciju.

3. Prvih devet zala se intenzivira, postajući sve jače tokom vremena, jer faraon tvrdoglavo odbija da pusti Božji narod kako bi mogao slobodno da obožava svog Gospoda Stvoritelja. Prve tri pošasti bile su blage, brze i nisu izazvale smrt. Sledeće tri pošasti (pošasti četiri do šest) bile su ozbiljnije i štetnije, jer su uništavale stoku i pogađale ljude ranama po koži. Sledeće tri pošasti (pošasti sedam do devet) bile su razornije, uključujući smrt ljudi i životinja, ali i uništavanje useva.

4. Uopšteno govoreći, svaka pošast je dolazila nakon jasnog upozorenja i molbe da se faraon pokori Gospodnjem zahtevu. Neočekivani događaji su se dešavali, ali je pustošenje bilo unapred najavljeno i moglo se izbeći. Izuzetno upozorenje se daje pre prve dve i desete pošasti, ali možemo videti i očigledna upozorenja u uvodima u pošasti četiri, pet, sedam i osam.

5. Pre treće, šeste i devete pošasti ima malo ili uopšte nema sukoba sa faraonom.

6. Prve tri pošasti zadesile su i Egipćane i Izrailjce, ali sve preostale pošasti su došle samo na Egipćane.

7. Pre pojave prve pošasti, Bog je učinio čudo pred faraonom: Aronov štap je postao zmija koja je pojela sve zmije vračarske. Pa ipak, „otvrdnu srce Faraonovo“ (2. Mojsijeva 7,13).

8. Poslednja pošast bila je najrazornija jer je svaka porodica koja nije bila pod zaštitom jagnjeće krvi pogođena smrću svog prvorođenog sina. Pre nego što je nastupila poslednja pošast, Bog je u svojoj milosti dao ljudima tri dana tame za razmišljanje, preispitivanje i pokajanje, kao i uputstvo kako da izbegnu konačnu pustoš.

9. Posle šeste pošasti zapis kaže da „Gospod učini te otvrdnu srce Faraonovo“ (2. Mojsijeva 9,12; videti i 2. Mojsijeva 10,1.20.27; 2. Mojsijeva 11,10; i takođe 2. Mojsijeva 14,4.8.17). Tokom prvih pet pošasti, faraon je bio taj koji je svesno zatvorio svoje srce (2. Mojsijeva 7,13.14.22; 2. Mojsijeva 8,15.19.32; 2. Mojsijeva 9,7; 2. Mojsijeva 9,35) i istorijsko sećanje i podsetnik da se prenosi budućim pokolenjima. Pre same priče o 10 pošasti, postoje dva Božija predviđanja da će On, Gospod, otvrdnuti faraonovo srce (2. Mojsijeva 4,21, 2. Mojsijeva 7,3).

10. Vračari su mogli da oponašaju samo prve dve pošasti. Kada se dogodila treća pošast, umesno su rekli: „Ovo je prst Božiji“ (2. Mojsijeva 8,19). Kasnije su i sami oboleli od čireva (2. Mojsijeva 9,11; vidi i nagovor faraonovih „činovnika“, 2. Mojsijeva 10,7).

11. Pošasti se takođe mogu sabrati u parove: prva i druga su povezane sa rekom Nil; treća i četvrta su leteći insekti (komarci i muve); peta i šesta liče jedna na drugu, sa pomorom životinja i čirevima na ljudima; sedma i osma opisuju štetu na usevima; pošasti devet i deset su povezane sa tamom – jedna sa fizičkom tamom, a druga sa krajnjom tamom, naime, smrću prvenca.

12. Zanimljivo je primetiti da je Gospod posebno pozvao faraona sedam puta sa „Pusti narod moj“ (2. Mojsijeva 5,1; 2. Mojsijeva 7,16; 2. Mojsijeva 8,1.20; 2. Mojsijeva 9,1.13; 2. Mojsijeva 9,1.13; 2. Mojsijeva 10,3) i jednom je upotrebio izraz „Ako li ne pustiš naroda mojega, evo, pustiću na tebe…“ (2. Mojsijeva 8,21). Faraon je u početku pristao posle druge, četvrte, sedme i devete pošasti (2. Mojsijeva 8,8; 2. Mojsijeva 8,25-28, 2. Mojsijeva 9,28; 2. Mojsijeva 10,24), ali je, na kraju, ipak odbio da pusti narod da se pokloni Gospodu (2. Mojsijeva 8,15; 2. Mojsijeva 8,32; 2. Mojsijeva 9,35; 2. Mojsijeva 10,27); čak je zamolio Mojsija da se moli za okončanje određenih pošasti i da se moli i za njega (2. Mojsijeva 8,8.28; 2. Mojsijeva 9,28; 2. Mojsijeva 10,16.17). Tek posle desete pošasti on je pozvao Mojsija i Arona i zapovedio im: „I dozva Mojsija i Arona po noći i reče: ustajte, idite iz naroda mojega i vi i sinovi Izrailjevi, i otidite, poslužite Gospodu, kao što govoriste. Uzmite i ovce svoje i goveda svoja, kao što govoriste, i idite, pa i mene blagoslovite“ (2. Mojsijeva 12,31.32).

	

Kao što smo rekli, sve ove nesreće su se odnosile na Božju presudu egipatskim bogovima i onima koji su se njih držali, tj. obožavali. Ne treba zanemariti činjenicu da se usred svih ovih nesreća nalazi izjava o moćnom Božjem prisustvu u egipatskoj zemlji. Bog je hteo da jasno stavi do znanja da postoji razlika između onih koji Ga slede i onih koji idu protiv Njega: „Ako li ne pustiš naroda mojega, evo, pustiću na tebe i na sluge tvoje i na narod tvoj i na kuće tvoje svakojake bubine, i napuniće se bubina kuće Misirske i zemlja na kojoj su. Ali ću u taj dan odvojiti zemlju Gesemsku, gdje živi moj narod, i ondje neće biti bubina, da poznaš da sam ja Gospod na zemlji“ (2. Mojsijeva 8,21.22).

	

Prorok Isaija zadivljujućim rečima govori o Božjoj ljubavi i budućim planovima za Egipat : „U to će vrijeme biti put iz Misira u Asirsku, i Asirac će ići u Misir i Misirac u Asirsku, i služiće Gospodu Misirci s Asircima. U to će vrijeme Izrailj biti treći s Misircima i Asircima, i biće blagoslov posred zemlje. Jer će ih blagosloviti Gospod nad vojskama govoreći: da je blagosloven moj narod Misirski i Asirski, djelo ruku mojih, i našljedstvo moje, Izrailj“ (Isaija 19,23-25).

*Otvrdnuće faraonovog srca*

Otvrdnuće faraonovog srca fascinira proučavaoce Biblije. Moramo naglasiti da Bog nije unapred odredio faraonove odluke. Izbore je načinio sam faraon. Nije bio predodređen da tvrdoglavo odbija da sledi Božija uputstva i bude osuđen na propast. Bog daje slobodu izbora svakom pojedincu i omogućava ljudima da odgovore na Njegovu poruku ljubavi i ponuđenu milost. On ne primorava ljude da Mu se pokoravaju ili da ne čine tako. 

Kompletan tekstualni pregled o otvrdnjavanju faraonovog srca (videti tačku 9 u prethodnom odeljku), daje sledeći rezultat: u procesu otvrdnjavanja, sam faraon je bio taj koji je tvrdoglavo odbijao da se ponizi pred Bogom (2. Mojsijeva 10,3). Njegova odluka, njegova namerna neposlušnost, dovela ga je do toga da ode dalje, do tačke bez povratka. Svoj karakter je izgradio protiv Boga i bio je čvrst u svojoj odluci. Božanski poziv koji mu je bio upućen da pusti Izrailjce i pokloni se živom Bogu samo je dolio ulje na već prisutnu vatru u njegovom srcu, zapaljenu protiv Svemogućeg i Njegovog sluge Mojsija.

### TREĆI DEO: PRIMENA U ŽIVOTU

1.	Dokazi su se gomilali i potvrđivali da je Gospod bio suvereni Bog koji je želeo da izbavi svoj narod i izvede ga iz Egipta. Šta je to u našim srcima i životima što nas može navesti da tvrdoglavo odbijamo sve Božje podsticaje da se pokajemo i sledimo Ga?

2.	Šta je tako privlačno u idolopoklonstvu? Zašto je Egipćanima bilo tako teško da raskinu sa svojim idolopoklonstvom, čak i nakon što su videli kakvu je to pustoš donelo?

3.	Ljudi su neverovatni u stvaranju sopstvenih idola. Praktično sve se može pretvoriti u idola. Šta je idol? Kako pravimo svoje bogove i klanjamo im se? Koji principi se mogu opisati i otkriti iza takvog ponižavajućeg ponašanja? Zašto se Bog tako žestoko protivi idolopoklonstvu?