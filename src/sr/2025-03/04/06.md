---
title:  Grad, skakavci i tama
date:  24/07/2025
---

`Pročitajte tekst 2. Mojsijeva 9,13-10,29. Koliko su uspešna bila ta zla da faraona bude naveden da se predomisli?  `

Nut (ili Nuit) bila je egipatska boginja neba, i često je prikazivana kao ona koja kontroliše dešavanja pod nebom i na zemlji. Oziris je bio bog useva i plodnosti. U Bibliji se grad često povezuje sa Božjim sudom (Isaija 28,2.17; Jezekilj 13,11-13). Tokom ovog zla, oni koji su sakrili svoju imovinu u bezbedno sklonište bili su zaštićeni (2. Mojsijeva 9,20.21). Time je svako bio stavljen na test: da li će verovati Božjoj reči, i postupiti u skladu s njom, ili neće? 

Bog objavljuje da je dopustio faraonu da preživi s namerom da Ga cela zemlja upozna (2. Mojsijeva 9,16). Vladar Egipta sada priznaje da je zgrešio, ali kasnije se opet predomišlja.  

Egipatski bog oluje, rata i nereda zvao se Set. Zajedno sa Izidom smatran je poljoprivrednim božanstvom. Šu je bio bog atmosfere. Serapis je oličavao božansko veličanstvo, plodnost, isceljenje i zagrobni život. Međutim, nijedan od egipatskih bogova nije mogao da zaustavi Božje osude (2. Mojsijeva 10,4-20), jer idoli nisu ništa (Isaija 44,9.10.12-17).

Faraona su njegove sluge podsticale da pusti Izraelce da idu, ali on je to ponovo odbio. Ponudio je kompromis, koji je Mojsije s pravom odbio, zato što su žene i deca vitalan i neodvojivi deo bogosluženja i zajednice vere. 

Konačno, Ra je bio glavni egipatski bog – bog sunca. Tot je bio bog meseca. Nijedan od njih nije bio u stanju da obezbedi svetlost. Faraon je opet pokušao da se pogađa, ali uzalud. Trodnevni period tame spustio se na Egipat, ali tamo gde su živeli Izraelci bilo je svetlosti. Razdvajanje nije moglo biti spektakularnije.  

Pa ipak, bez obzira na udarce koje je pretrpeo njegov narod, faraon je bio odlučan da se odupre i da ne popusti. Mada ne znamo njegove dublje pobude, to je u nekom trenutku moglo postati čisto pitanje ponosa. Bez obzira na to koliko su moćni bili dokazi, bez obzira koliko je očigledno bilo šta se dešava (čak su i njegove sluge govorile: „Dokle će nas taj mučiti? Pusti ih neka posluže Gospodu Bogu svojemu. Zar još ne vidiš gdje propade Misir?“ [2. Mojsijeva 10,7]), i bez obzira što mu je ispravna odluka bila upravo pred nosom – nakon kratkog kolebanja, faraon je ipak odbio da se pokori Božjoj volji i pusti narod da ide. 

Kakvog li dramatičnog primer reči: „Oholost dolazi pred pogibao, i ponosit duh pred propast“ (Priče 16,18)!