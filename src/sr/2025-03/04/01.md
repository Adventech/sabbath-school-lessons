---
title:  Egipatska zla
date:  19/07/2025
---

### Tekstovi za proučavanje u toku sedmice

2\. Mojsijeva 7,8-10,29; 4. Mojsijeva 33,4; Rimljanima 1,24-32; Psalmi 104,27.28; Isaija 28,2.12-17; Isaija 44,9.10.12-17.

> <p>Tekst za pamćenje</p>
> „Otvrdnu srce Faraonu, te ne pusti sinova Izrailjevijeh, kao što bješe kazao Gospod preko Mojsija“ (2. Mojsijeva 9,35).

Jedan čovek je pokušavao da pokrene svog magarca, međutim, životinja nije htela ni da mrdne. Zato je uzeo neku debelu motku i snažno je udario. Onda je ponovo pozvao magarca, koji se tada pokrenuo.  

Kada ga je neko pitao zašto je to bilo potrebno, čovek je odgovorio: „E pa, morate najpre da mu privučete pažnju.“

Ostavljajući po strani svako sporno pitanje koje bi moglo da se javi u vezi sa okrutnošću prema životinjama, ovde treba nešto istaći, posebno u kontekstu izlaska Jevreja iz Egipta. Mojsiju je bilo dato naređenje za pokret, i on odlazi kod faraona sa čuvenim Božjim rečima šalah et ami, što znači: „Pusti narod moj!“

Faraon, međutim, ne želi da pusti Božji narod. Sveto pismo nigde izričito ne objašnjava zašto je faraon bio toliko nespreman da ih pusti, uprkos strahovanju Egipćana od vojne pretnje koju su Jevreji mogli da predstavljaju (videti: 2. Mojsijeva 1,10). Najverovatnije, kao što je često slučaj sa ropstvom, bilo je to čisto ekonomsko pitanje. Oni su bili jeftina radna snaga, i on nije hteo da se odrekne ekonomskih prednosti koje su mu ti robovi pružali, kolike god one bile. Dakle, bilo je potrebno izvesno ubeđivanje, ne samo da bi mu privuklo pažnju, već i da bi ga navelo da se predomisli.

*Proučite pouku za ovu sedmicu da biste se pripremili za subotu, 26. jul.*