---
title:  Ko je otvrdnuo faraonovo srce?
date:  21/07/2025
---

`Pročitajte stihove 2. Mojsijeva 7,3.13.14.22. Kako razumemo te tekstove? `

Devet puta u 2. Mojsijevoj, otvrdnuće faraonovog srca pripisano je Bogu (2. Mojsijeva 4,21; 2. Mojsijeva 7,3; 2. Mojsijeva 9,12; 2. Mojsijeva 10,1.20.27; 2. Mojsijeva 11,10; 2. Mojsijeva 14,4.8; videti takođe Rimljanima 9,17.18). Još devet puta se za faraona kaže da je sam otvrdnuo sopstveno srce (2. Mojsijeva 7,13.14.22; 2. Mojsijeva 8,15.19.32; 2. Mojsijeva 9,7.34.35). 

Ko je otvrdnuo vladarevo srce – Bog ili sam faraon?

Značajno je to što je u izveštaju o deset zala iz 2. Mojsijeve, u vezi sa svakim od prvih pet zala, faraon bio jedini uzročnik otvrdnuća svog srca. Dakle, on je pokrenuo otvrdnuće sopstvenog srca. Međutim, od šestog zla pa nadalje, biblijski tekst tvrdi da je Bog bio taj koji je otvrdnuo faraonovo srce (2. Mojsijeva 9,12). Značenje svega toga jeste da je *Bog učvrstio i produbio faraonov sopstveni izbor, njegovo samovoljno delo, kao što je i rekao Mojsiju da će učiniti* (2. Mojsijeva 4,21). 

Drugim rečima, Bog je slao zla da bi pomogao faraonu da se pokaje, i da bi ga oslobodio od pomračenosti i zabludelosti njegovog uma. Bog nije izazvao nikakvo novo zlo u faraonovom srcu. Naprotiv, On je jednostavno prepustio faraona njegovim sopstvenim zloćudnim pobudama. Ostavio ga je bez Božje obuzdavajuće blagodati i tako ga prepustio njegovoj sopstvenoj zloći (videti: Rimljanima 1,24-32).

Faraon je imao slobodnu volju – mogao je da izabere da li će biti za ili protiv Boga, i opredelio se da bude protiv.  

Pouke su očigledne. Nama je data sposobnost da biramo između ispravnog i pogrešnog, dobrog i zlog, poslušnosti i neposlušnosti. Od Lucifera na nebu, preko Adama i Eve u Edemu, do faraona u Egiptu i nas danas – gde god da se nalazimo, mi biramo život ili smrt (5. Mojsijeva 30,19). 

Razmotrite sledeću analogiju: Zamislite sunce koje baca svoje zrake na puter i na glinu. Puter se topi, ali glina se stvrdnjava. Toplota sunca je ista u oba slučaja, ali postoje dve različite reakcije na tu topolotu, i dva različita ishoda. Uticaj zavisi od svojstava primaoca. U slučaju faraona, može se reći da je on zavisio od stava njegovog srca prema Bogu i Božjem narodu. 

`Koje ćete odluke, na osnovu svoje slobodne volje, doneti u sledećih par dana? Ako znate koji je pravi izbor, kako se možete pripremiti da ga napravite?`