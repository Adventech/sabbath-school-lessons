---
title:  Za dalje proučavanje
date:  25/07/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom „Egipatska zla“, str. 265-272 (original).

„Bog je dozvolio da Njegov narod oseti oštrinu egipatske surovosti da se ne bi prevario i pao pod izopačeni uticaj idolopoklonstva. Svojim postupanjem prema faraonu, Gospod je pokazao koliko mrzi idolopoklonstvo i koliko je odlučan da kazni surovost i tlačenje... Nije bila primenjena neka natprirodna sila da bi faraonovo srce otvrdnulo. Bog je faraonu pružao najočiglednije dokaze svoje božanske moći, ali je vladar tvrdoglavo odbijao da posluša poruku. Posle svakog odbacivanja dokaza beskrajne sile, postajao je još odlučniji u svom otporu. Seme pobune koje je posejao kada je odbacio prvo čudo, donelo je žetvu.“—Elen G. Vajt, *Stvaranje, patrijarsi i proroci*, str. 268 (original).

„Sunce i Mesec bili su predmeti obožavanja u Egiptu; u ovoj tajanstvenoj tami i ljude i njihove bogove porazila je sila koja je stala na stranu njihovih robova. Ipak, koliko god da je bila strašna, ova tama bila je dokaz Božjeg saosećanja i Njegove nespremnosti da uništava. Želeo je da ljudima da vremena za razmišljanje i pokajanje pre nego što pošalje poslednje i najstrašnije zlo.“ – *Stvaranje, patrijarsi i proroci*, str. 272 (original).

**Pitanja za razgovor**

`1. Pozabavite se malo više tim pitanjem zašto je faraon dopustio sebi da toliko otvrdne da je, čak i pošto je suočen sa onim što je morao biti očigledan i ispravan izbor – *Pusti narod da ide!* – ipak odbio da tako postupi. Kako neko može toliko da zavarava sebe? Koju vrstu upozorenja u tome treba da pronađemo za sebe, u pogledu toga koliko zaista možemo da otvrdnemo u grehu, i da donosimo krajnje pogubne odluke, čak i kada se ispravne odluke i prav put nalaze pred nama sve vreme? Koje su još biblijske ličnosti napravile istu vrstu greške? Setite se, na primer, Jude.`

`2. U jednom trenutku, usred pustošenja koje je navukao na svoju zemlju i svoj narod, faraon je izjavio: „Sada zgriješih; Gospod je pravedan, a ja i moj narod jesmo bezbožnici“ (2. Mojsijeva 9,27). Mada je to, u tom trenutku, bilo zaista predivno priznanje greha, kako ipak znamo da nije bilo iskreno?`