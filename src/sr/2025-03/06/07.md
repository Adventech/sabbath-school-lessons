---
title:  Za dalje proučavanje
date:  08/08/2025
---

U knjizi *Stvaranje, patrijarsi i proroci* od Elen G. Vajt pročitajte poglavlje pod naslovom „Izlazak iz Egipta“, str. 281-290 (original).

Bog je bio sa Izraelcima uprkos tome što su imali tako malo vere. Voleo je da ih vodi i poučava o tome kako da razmišljaju i ponašaju se kao Njegov izabrani narod. Vodio ih je strpljivo i upućivao ih na mesta gde će nailaziti na manje izazova. Elen G. Vajt objašnjava: „Izrailjci su... raspolagali... malim znanjem o Bogu i imali malo vere u Njega, pa bi se sigurno uplašili i obeshrabrili. Bili su slabo naoružani i nespremni za rat, njihov duh bio je oslabljen dugim robovanjem, a bili su opterećeni ženama i decom, krupnom i sitnom stokom. Vodeći ih putem prema Crvenom moru, Gospod se otkrio kao Bog pun milosti i razboritosti.“ – Elen G. Vajt, *Stvaranje, patrijarsi i proroci*, str. 282 (original).   

U vezi sa Mojsijevom pesmom, u jednom biblijskom komentaru čitamo: „Izvesnost tog Božjeg iskupiteljskog čina u istoriji uverava nas da nemamo čega da se bojimo u budućnosti. Poslednja strofa se usredsređuje na buduće neprijatelje s kojima će se (Izraelci) suočiti prilikom osvajanja Hanana. Zbog delovanja Božje moćne ’ruke’, za njih se kaže: ’Zamuknuće kao kamen’ (2. Mojsijeva 15,16). Kada se suočimo sa nemogućnostima, kada se osetimo sateranim u ćošak i ne znamo kojim putem da krenemo, možemo naći sigurnost u ’Pesmi Mojsijevoj’, jer ona slavi uspomenu na jedan veliki događaj u istoriji Božjeg naroda.“ – *Andrews Bible Commentary*, „Exodus“ (Berrien Springs, MI: Andrews University Press, 2020), str. 214.  

**Pitanja za razgovor**

`1. Zašto se tako često nalazimo u istom položaju kao i Jevreji nakon svog čudesnog izbavljenja iz Egipta, a pre izazova kod Crvenog mora? Odnosno, zašto nam je, i pored toga što smo suočeni sa toliko dokaza o Božjoj dobroti prema nama i o Njegovoj sili, još uvek tako lako da iskusimo, pa čak i javno ispoljimo, nedostatak vere? `

`2. Čak i posle svega što se dogodilo, uključujući gubitak prvorođenih sinova, zašto je faraon i dalje gonio Izrael? Kako nam to pokazuje koliko je za bilo koga od nas opasno da postane okoreo u grehu (ili prema grehu)?`

`3. Premda se svi povremeno suočavamo sa strašnim iskušenjima, mnogi od nas su imali (i još uvek imaju) neke veoma dobre dane, neke veoma dobre trenutke, kada se ništa loše nije dešavalo ni nama ni našim voljenima. Zašto ne bismo gledali na te trenutke kao na dokaz Božje blagodati i zaštite jer, u krajnjoj liniji, jasno nam je da živimo na „neprijateljskoj“ teritoriji? Odnosno, zašto bi trebalo uvek da se setimo da hvalimo Boga i u dobrim vremenima,  s obzirom da nikad ne znamo kakvih smo nedaća možda pošteđeni?`