---
title:  Idite, poklonite se Gospodu
date:  03/08/2025
---

U noći Pashe, božanski sud je pao na one koji nisu bili pokriveni krvlju (2. Mojsijeva 12,1-12). Niko nije utekao zahvaljujući svom položaju, obrazovanju, društvenom statusu ili polu. Kazna je pogodila sve porodice i pojedince, od faraona do robova, pa čak i prvence životinja. Ponos Egipta bio je u prašini.

`Pročitajte tekst 2. Mojsijeva 12,31-36. Koji čudan zahtev faraon iznosi, i to u trenutku kad im daje dozvolu da svi odu? `

Kako je interesantno što faraon, govoreći Jevrejima da idu i da posluže Bogu, dodaje taj zahtev: „I mene blagoslovite.“ 

I mene blagoslovite?

Zašto bi on, vladar Egipta, „bog“ na zemlji među svojim narodom, tražio tako nešto? To zvuči kao da je konačno uvideo moć jevrejskog Boga i poželeo da izvuče korist iz toga. Međutim, kako da ga Bog blagoslovi kad je ogrezao u pobuni, tvrdoglavosti, grehu i oholosti? Naravno, on je na kraju dao svoj pristanak, ali to nije bilo iz potčinjenosti volji Jahvea. Bilo je to, u stvari, zbog poraza. On se nije pokajao – kao što će njegovi kasniji postupci otkriti. Jednostavno je želeo da zaustavi pustošenje koje je uništavalo njegovo carstvo.  

Faraon je bio ponižen. I s obzirom na tragične okolnosti izazvane najgorim od svih zala, dao je dozvolu Izraelu da napusti Egipat. Ono što je odbijao da odobri svaki prethodni put, bez obzira na patnje koje su njegovi postupci navlačili na narod, sada je dopustio. 

A i egipatski narod je, razumljivo, žudeo da Jevreji odu. Kao što su govorili: Molimo vas, idite, jer „izgibosmo svi“. 

Bog se u međuvremenu postarao da Izraelci ne napuste Egipat praznih ruku, već sa stvarima koje će im biti potrebne tokom putovanja za koje će se na kraju ispostaviti da će potrajati mnogo duže nego što su očekivali. Egipćani su dali Jevrejima te dragocene predmete samo da bi ih požurili da napuste zemlju, ali to je zapravo bila plata koja im je dugo bila uskraćivana tokom vekova ropskog rada. A, svakako, za Egipćane, ta cena za odlazak Jevreja iz njihove zemlje nije bila prevelika.  

`Koliko puta smo se „pokajali“ samo zbog posledica svojih postupaka, a ne zato što su ta dela sama po sebi pogrešna? Zašto to nije pravo pokajanje? Kako možemo naučiti da žalimo i zbog onih greha za koje smo se, u izvesnom smislu, „izvukli“, makar kratkoročno?`