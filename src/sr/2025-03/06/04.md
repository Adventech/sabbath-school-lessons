---
title:  Prelazak preko Crvenog mora
date:  05/08/2025
---

`Pročitajte tekst 2. Mojsijeva 13,17 – 14,12. Kako je Bog vodio Izraelce kada su napustili Egipat, i šta se sledeće dogodilo?`

U skladu sa Božjim uputstvima datim Mojsiju, Izraelci su napustili Egipat kao dobro organizovana vojska. Jevrejski izrazi tsaba’ i makhaneh govore u prilog tom opisu, a prevedeni su kao: „čete“, „vojska“, „tabor“, „vojnički red“ (2. Mojsijeva 6,26; 2. Mojsijeva 7,4; 2. Mojsijeva 12,17.41.51; 2. Mojsijeva 14,19.20; uporediti sa stihom: 2. Mojsijeva 13,18). Bili su podeljeni u grupe-odrede i marširali su kao vojska. Kasnije je Valaam sa moavskih brežuljaka video „Izrailja gdje stoji po plemenima (taborima) svojim“ (4. Mojsijeva 24,2).

Između ostalog, „Mojsije uze kosti Josifove sa sobom“ (2. Mojsijeva 13,19). To je veoma važan detalj u tekstu, i otkriva ispunjenje Josifove vere u Božja obećanja. Josif nikad nije izgubio iz vida Obećanu zemlju, iako je uživao u punom sjaju i svim privilegijama Egipta. Tražio je da njegove kosti budu odnete u zemlju Hanan (1. Mojsijeva 50,24.25). Verovao je da će Gospod sigurno posetiti Izraelce u Egiptu i odvesti ih u tu zemlju, kao što se zakleo (Jevrejima 11,22). Po svom dolasku u Hanan, Izraelci Josifove kosti „pogreboše u Sihemu“ (Isus Navin 24,32).

Stub od oblaka i stub od ognja bili su vidljivi znak Božjeg prisustva među Njegovim narodom. Gospod je tu boravio, a takođe i progovarao iz oblaka (2. Mojsijeva 14,24; 4. Mojsijeva 12,5.6). 

U međuvremenu, faraon otkriva prave pobude svog srca. On nije obraćen, i nikad se nije iskreno pokajao. Njegovo traženje od Boga da ga blagoslovi bilo je farsa, možda čak i obmana sopstvenog srca. Zato je okupio svoju vojsku, i krenuo u poteru za odbeglim robovima. Koliko je samo taj čovek bio zaslepljen grehom! 

Kada je narod video da se faraonova vojska približava, izgovorili su reči i izrazili osećanja koja će kasnije ponoviti više puta: „Zar ne bješe grobova u Misiru, nego nas dovede da izginemo u pustinji? Šta učini, te nas izvede iz Misira?“ (2. Mojsijeva 14,11).

Dakle, i nakon što su videli tako dramatično ispoljavanje Božje sile, uključujući i poštedu njihovih sopstvenih prvorođenih sinova, ljudi su i dalje pokazivali zapanjujući nedostatak vere. 

`Setite se kada ste se vi poslednji put suočili sa nekom strašnom situacijom. Kakva je bila vaša prva reakcija – vera u Boga ili nedostatak vere? Koje lekcije je trebalo da naučite iz te situacije, a koje bi mogle da vam pomognu sledeći put kada dođe do takve situacije (a doći će)?`