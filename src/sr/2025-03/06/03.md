---
title:  Posvećenje prvenaca 
date:  04/08/2025
---

Obećano vreme iskupljenja, odnosno izbavljenja, bližilo se. Narod je trebalo da se pripremi. Nije trebalo samo da veruju, već i da postupaju u skladu s tim uverenjima. Bog im je kazao šta treba da rade, i sada je trebalo da to, u skladu sa verom, i urade. Princip o kom je apostol Jakov pisao, mada u potpuno drugačijem kontekstu, ovde se veoma dobro uklapa: „Ali hoćeš li razumjeti, o čovječe sujetni! da je vjera bez djela mrtva?“ (Jakov 2,17-20).

`Pročitajte tekst 2. Mojsijeva 13,1-16. Izraelski prvenci bili su, Božjom blagodaću, pošteđeni tokom poslednjeg zla. Zašto je ta zapovest data za sva vremena, i šta bi ona trebalo da znači nama danas?`

Bog je milostivo zaštitio porodice Izraelaca koje su bile pod krvlju, jer su oni, na osnovu vere, obeležili svoje dovratnike. A sada su od Gospoda, preko Mojsija, došla nova uputstva: „Posveti mi svakoga prvenca“ (2. Mojsijeva 13,2). Taj zakon je važio za ljude kao i za životinje. 

Načelo koje stoji iza te naredbe je da sve pripada Bogu, jer je On naš Stvoritelj i Vlasnik svega postojećeg: „Gospodnja je zemlja i što je god u njoj, vasiljena i sve što živi na njoj“ (Psalmi 24,1). „Moje je srebro i moje je zlato, govori Gospod nad vojskama“ (Agej 2,8). Izraelski prvorođeni sinovi bili su prvi plodovi Božjih blagoslova, koje im je On darivao. Oni su takođe bili znak njihovog potpunog posvećenja Bogu i razumevanja da sve što poseduju potiče jedino od Njega. 

Takođe, tu vidimo ideju o iskupljenju, o spasenju. Prvorođeni sinovi su pošteđeni smrti zato što su bili pokriveni krvlju. Iskupljeni su od smrti, kao i svi oni koji su pod Isusovom krvlju. Kao što i apostol Pavle piše o Isusu: „U kome imamo izbavljenje krvlju njegovom i oproštenje grijeha“ (Kološanima 1,14).  

U međuvremenu, data su im pravila o tome kako treba da vrše to posvećenje u slavu svog izbavljenja iz egipatskog ropstva. Trebalo je da žrtvuju životinje, a svoje sinove da otkupe (2. Mojsijeva 13,12.13.15). 

`Stih 2. Mojsijeva 13,16 govori o tome šta je trebalo da stave na svoje ruke i između očiju. Na koji način to simbolizuje važnu duhovnu istinu da, koliko god vere imali, moramo i da postupamo u skladu s tom verom?`