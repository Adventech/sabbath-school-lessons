---
title:  Marširanje verom 
date:  06/08/2025
---

`Pročitajte tekst 2. Mojsijeva 14,13-31. Uprkos njihovom nedostatku vere, šta je Bog učinio za Izraelce?`

Pošto je svesrdno verovao Bogu i Njegovoj Reči, Mojsije je ohrabrivao narod. On je izložio četiri ključne pojedinosti za postupanje u teškim situacijama:   

1. „Ne bojte se“ (2. Mojsijeva 14,13). Prvi apel je da se uzdamo u Boga, jer se samo tako strah može pobediti. Isaija nas podseća na tu istinu izjavljujući da se vernici nalaze u Božjim rukama, i On će delovati u njihovu korist kada Ga prihvate kao svog Boga i Gospoda: „Ne boj se, jer sam ja s tobom; ne plaši se, jer sam ja Bog tvoj... Jer ja Gospod Bog tvoj držim te za desnicu, i kažem ti: ne boj se, ja ću ti pomagati“ (Isaija 41,10.13). 

2. „Stanite“ (2. Mojsijeva 14,13). „Stajati mirno“ ne znači samo prestati sa gunđanjem i očekivati velike stvari, već uzdati se u Boga i strpljivo čekati Njegovu moćnu intervenciju, jer će On sigurno delovati.  

3. „Gledajte kako će vas Gospod izbaviti danas“ (2. Mojsijeva 14,13). Da bi naša vera rasla, važno je prepoznati Božje vođstvo i Njegovu podršku, i biti zahvalan za Njegovu obećanu pomoć. „Videti“ znači otvoriti nečije oči (jer je nevera slepa). Samo Bog može da obezbedi pobedu, sigurnost i spasenje. Bog je uvek na našoj strani, brine se za nas i pruža nam ono što nam je potrebno u odgovarajuće vreme.

4. „Gospod će se biti za vas“ (2. Mojsijeva 14,14). To ukazuje na ono što će Bog učiniti: On će se lično boriti za svoj narod. Golgota je konačni dokaz te realnosti, jer je na krstu Hristos porazio sotonu da bi nam dao večni život (Jovan 5,24; Jevrejima 2,14; Otkrivenje 12,10.11). Kasnije su čak i Egipćani priznali da se Gospod borio za Izraelce (2. Mojsijeva 14,25).

Božja zapovest Mojsiju bila je jasna: „Neka idu.“ Bog je otkrivao svoj plan delovanja korak po korak: (1) Božji anđeo i stub od oblaka krenuli su sa pročelja izraelskog tabora i stali iza njih, štiteći ih od egipatske vojske; (2) verom je Mojsije morao da pruži ruku ka moru; (3) Gospod je razdelio vodu i isušio je snažnim vetrom; i (4) rezultat je bio da su Izraelci bezbedno prošli posred mora, po suvom, na drugu stranu. Egipćani su ih slepo gonili, jer nisu videli da Bog čini nešto izvanredno za svoj narod. Odnosno, nisu to videli dok nije bilo prekasno, kao što su i priznali u stihu 2. Mojsijeva 14,25.