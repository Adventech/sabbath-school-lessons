---
title:  Mojsijeva i Marijina pesma
date:  07/08/2025
---

Cela egipatska vojska bila je zbrisana. Niko nije preživeo, uključujući i faraona (videti stih: Psalmi 136,15). Bio je to zapanjujući poraz za Egipćane i potpuna pobeda za Božji narod. Nije ni čudo što kroz celu istoriju, do današnjeg dana, Jevreji prepričavaju taj događaj.  

`Pročitajte tekst 2. Mojsijeva 15,1-21. Kakav je sadržaj Mojsijeve pesme?`

Ta pesma slavi Gospoda zato što je On moćni ratnik koji je porazio one koji su se suprotstavili Njegovom narodu. Mojsije lično razrađuje tu temu naglašavajući da je Gospod, njegov Bog, u isto vreme i njegova snaga, pesma i spasenje. Niko nije kao On, „slavan u svetosti, strašan u hvali, i da čini čudesa“ (2. Mojsijeva 15,11). 

Mojsijeva pesma u potpunosti je posvećena Bogu, tome ko je On i šta radi. Gospod se veliča, hvali i ceni zbog izvanrednog dela koje je učinio za svoj narod. Zahvalnost i obožavanje su prirodan odgovor na Božju dobrotu prema nama. Visoko uvažavanje Njegove ljubavi preduslov je energičnog duhovnog života.  Božja postojana ljubav se posebno naglašava i slavi, jer će On voditi narod koji je iskupio, i odvešće ih u sveto prebivalište. Mojsije predviđa da će Bog osnovati svetilište na gori svog nasleđa (2. Mojsijeva 15,17), što sve unapred upućuje na Sion i hram u Jerusalimu. 

U tekstu Otkrivenje 15,2-4 iskupljeni pevaju pesmu Mojsijevu i pesmu Jagnjetovu. Možete li da zamislite kako će to zvučati na nebu, to slavljenje Boga zbog Njegovih velikih i čudesnih dela, veličanje Boga zbog Njegovih pravednih i istinitih sudova, i hvaljenje Boga zbog Njegovih pravičnih dela i Njegove svetosti?

Zapazite poslednji stih te pesme. „Jer će svi neznabošci doći i pokloniti se pred tobom; jer se tvoji sudovi javiše.“ To jest, kad se svi Božji sudovi – naročito Njegovi sudovi nad zlom i tlačenjem ljudi, što je hiljadama godina prolazilo nekažnjeno – budu javno pokazali, iskupljeni iz naroda će Ga hvaliti zbog tih sudova.

`Imanuel Kant je rekao da, ukoliko je Bog pravedan, onda mora postojati neka vrsta života posle smrti. Zašto se može reći da je ta izjava tačna, i kako da naučimo da verujemo u to da će jednog dana pravda, koja nam je ovde tako dugo nedostajala, zaista doći? Kako možemo crpeti utehu iz te nade?`