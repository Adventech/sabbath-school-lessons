---
title:  Mojsije je rođen
date:  02/07/2025
---

`Pročitajte tekst 2. Mojsijeva 2,1-10. Koju ulogu Božje proviđenje i zaštita igraju u izveštaju o Mojsijevom rođenju?`

Istorijska pozadina Mojsijevog rođenja i života veoma je uzbudljiva, jer je on živeo tokom perioda čuvene 18. egipatske dinastije. Za jednog od vladara iz te dinastije – Tutmosa III, poznatog kao „Napoleon Egipta“ – smatra se da spada među najpoznatije faraone drevnog Egipta. 

Iako rođen u vreme važenja smrtnog dekreta (videti: 2. Mojsijeva 1,22), Mojsije je bio „poseban“ sin (Daničić: „lijep“; jevrejski: tob, doslovno: „dobar“; 2. Mojsijeva 2,2). Jevrejski izraz opisuje nešto više od spoljašnje lepote. Ta reč je upotrebljena, na primer, u opisu Božjeg posla tokom sedmice stvaranja, kada je On proglasio da je sve „dobro“, čak „dobro veoma“ (1. Mojsijeva 1,4.10.31).  

Kao novo stvorenje, to „dobro“ dete će, prema Božjem planu, postati odrastao čovek koji će izvesti Jevreje iz ropstva. Ko je prilikom rođenja te bebe, pogotovu pod takvim okolnostima, mogao da predvidi njenu budućnost? Ali, uprkos svemu, Bog će ispuniti reč koju je dao Avramu, Isaku i Jakovu. On im se zavetovao da će njihovim potomcima dati u posed Obećanu zemlju (2. Mojsijeva 2,24.25). I zaista, On je, stotinama godina kasnije, upotrebio to „dobro“, tob novorođenče, da upravo to učini.

A pre toga je egipatska princeza Hatšepsut usvojila Mojsija kao svog sina. Ime dato Mojsiju je egipatskog porekla i znači „sin“ ili „rođen od“, kao što se vidi u imenima Ah-mose („sin Aha“) ili Tut-mose („sin Tota“). Njegovo ime je, otuda, prevedeno na jevrejski kao Moše, naime „izvučen“. Jer, njegov život je čudom pošteđen kada je bio „izvučen“ iz reke.

O njegovom ranom životu poznato nam je samo nekoliko pojedinosti. Pošto je bio na čudesan način spasen, i usvojen od Hatšepsut, Mojsije je prvih 12 godina svog života proveo sa porodicom u kojoj je rođen (2. Mojsijeva 2,7-9; Elen G. Vajt, *Stvaranje, patrijarsi i proroci*, str. 244 /original/). Zatim je primio najbolje egipatsko obrazovanje, a sve sa namerom da bude sledeći faraon Egipta (*Stvaranje, patrijarsi i proroci*, str. 245 /original/). Fascinantno je što će se, na kraju, tako veliki deo njegovog obrazovanja pokazati kao beskoristan, pa čak i štetan po ono što je zaista bitno: poznavanje Boga i Njegove istine.

`Koliko toga što vi učite je, na kraju krajeva, neupotrebljivo za ono što je zaista bitno?`