---
title:  Jevrejske babice
date:  01/07/2025
---

Druga knjiga Mojsijeva ne može se razumeti bez uzimanja u obzir učenja iz 1. Mojsijeve. Jevreji su se preselili u Egipat, i posle jednog perioda velikog blagostanja i mira, bili su porobljeni.  

Ali Bog nije prepustio svoj narod njihovim problemima, mada je to možda ponekad tako izgledalo. Nema sumnje da su mnogi Jevreji očajavali u svojim nevoljama. Ipak, u tim tegobnim trenucima, On dolazi da im pomogne svojom moćnom rukom. Naš Gospod ohrabruje svoje sledbenike: „Prizovi me u nevolji svojoj, izbaviću te, i ti me proslavi“ (Psalmi 50,15). 

`Pročitajte tekst 2. Mojsijeva 1,9-21. Koju ključnu ulogu su verne babice odigrale, i zašto su one ostale zapamćene u istoriji?`

Nijedan faraon u 2. Mojsijevoj ne pominje se po imenu. Svi oni jednostavno nose titulu „faraon“, što znači „car“. Egipćani su verovali da je faraon bog na zemlji, sin boga Ra (ili Ozirisa ili Horusa). Ra se smatrao najvišim egipatskim božanstvom, kao bog-sunce lično. 

Međutim, uprkos svoj svojoj moći, taj „bog“ nije mogao da primora babice da postupe suprotno njihovim uverenjima. Zapravo, nasuprot neimenovanom faraonu, babice se pominju po imenu, kao Sefora i Fuva (2. Mojsijeva 1,15). Njima se ukazuje izuzetno poštovanje jer su se bojale Gospoda. Faraonova zla zapovest nije imala uticaja na njih, jer su poštovale Boga više od naredbi zemaljskog vladara (videti takođe: Dela 5,29). Zato ih je Bog blagoslovio velikim porodicama. Kakvo moćno svedočanstvo o vernosti! Te žene, koliko god da su slabo poznavale teologiju, ne samo da su znale šta je ispravno, već su odlučile i da čine to što je ispravno. 

Kad je faraon video da je njegova zavera propala, naredio je Egipćanima da ubijaju sve muške bebe koje su se rađale Jevrejima. Trebalo je da ih bacaju u reku Nil, verovatno kao žrtvu Hapiju, bogu Nila, a takođe i bogu plodnosti. (To je prvi put da je zabeleženo da Jevreje treba ubijati samo zato što su Jevreji.) Svrha tog smrtnog dekreta bila je da se Jevreji pokore, da se svi muški potomci potru, a da se žene asimiluju u egipatski narod, čime bi se okončala pretnja koju su Jevreji, po verovanju faraona, predstavljali za njegov narod. 

`Babice ne samo da su znale kako treba ispravno postupiti, već su tako i postupale. Koja očigledna poruka se tu nalazi za nas?`