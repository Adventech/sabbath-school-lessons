---
title:  Božji narod u Egiptu
date:  29/06/2025
---

Druga knjiga Mojsijeva na jevrejskom se zove šemot, doslovno „imena“, u skladu sa uvodnim rečima tog drevnog dokumenta. „Ovo su imena...“ – tako ona počinje. Imena patrijaraha iz Jakovljeve porodice nabrajaju se odmah na početku. 

`Pročitajte tekst 2. Mojsijeva 1,1-7. Koja se ključna istina tu nalazi?`

Knjiga 2. Mojsijeva počinje podsećanjem na Božji blagoslov. Kada su se patrijarh Jakov i njegova porodica naselili u Egiptu, bilo ih je samo 70-oro (1. Mojsijeva 46,27; 2. Mojsijeva 1,5), ali Izraelci se „narodiše... i umnožiše se, i napredovaše i osiliše veoma, da ih se zemlja napuni“ (2. Mojsijeva 1,7). U vreme Izlaska bilo ih je „oko šest stotina tisuća pješaka, samijeh ljudi osim djece“  (2. Mojsijeva 12,37). 

`Pročitajte tekst 2. Mojsijeva 1,8-11. U kakvim su prilikama Izraelci živeli u vreme Izlaska?`

Biblijski tekst tamnim bojama oslikava pripovest o deci Izraelovoj u Egiptu. Knjiga počinje njihovim porobljavanjem od strane egipatskih nadzornika, i ugnjetačkim radom koji su Egipćani nametnuli Jevrejima. Međutim, završava se Božjim mirnim i utešnim prisustvom u šatoru od sastanka, u središtu izraelskog tabora (videti 2. Mojsijeva 40). A između ta dva suprotna pola, opisana je Božja pobeda. Time što je Gospod oslobodio svoj narod iz ropstva, razdelio Crveno more i porazio najjaču vojsku tog vremena, pokazala se Njegova spektakularna pobeda nad silama zla.  

Narativ paradoksalno naglašava da što ih tlačitelji „više mučahu to se [Izraelci] više množaše i napredovaše“ (2. Mojsijeva 1,12). Odnosno, bez obzira na ljudske mahinacije, Bog je još uvek suveren i On će spasiti svoj narod, čak i kad okolnosti izgledaju beznadežno, bar iz ljudske perspektive.

`Pojavio se novi faraon koji nije poznavao Josifa. Kako nam taj izveštaj pokazuje da okolnosti, pogotovu one dobre, nikad ne treba uzimati kao da se to samo po sebi razume?`