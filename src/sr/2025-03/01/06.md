---
title:  Promena planova
date:  03/07/2025
---

`Pročitajte tekst 2. Mojsijeva 2,11-25. Koji događaji su se brzo odigrali i promenili čitav pravac Mojsijevog života? Koje pouke možemo izvući iz tog narativa?`

Šta će Mojsije učiniti? Da li će podleći dražima Egipta i zadovoljstvima života na dvoru, ili će trpeti teškoće sa svojim narodom koji se borio za opstanak? Događaji su ga ubrzo prisilili da donese odluku.

„I Faraon čuv za to tražaše da pogubi Mojsija. Ali Mojsije pobježe od Faraona i dođe u zemlju Madijamsku, i sjede kod jednoga studenca“ (2. Mojsijeva 2,15).

Posle tog ubistva, Mojsije zaista nije imao izbora, bar kad je u pitanju ostajanje u Egiptu. Dakle, kakvi god planovi da su postojali za njega, da se popne na egipatski presto i postane „bog“, ti planovi su brzo bili okončani. Umesto da postane bog, i to lažni, Mojsije će služiti pravom Bogu. Nesumnjivo je, međutim, da u trenutku kad je pobegao, Mojsije nije imao pojma šta ga čeka u budućnosti. 

„Ceo slučaj [u vezi sa tim ubistvom koje je Mojsije počinio] uskoro se razglasio među Egipćanima i, vrlo preuveličan, dopro i do faraonovih ušiju. Caru je bilo predstavljeno kao da ovo delo ima višestruko značenje, da je Mojsije odlučio da povede svoj narod protiv Egipćana, da sruši vladu i da sam zasedne na presto; da carstvu nema opstanka sve dok je on živ. Vladar je smesta odlučio da krivac mora umreti; ali, doznavši za opasnost koja mu preti, Mojsije se izbavio i krenuo prema Arabiji.“ – Elen G. Vajt, *Stvaranje, patrijarsi i proroci*, str. 247 (original).

Mojsije je živeo 120 godina (5. Mojsijeva 34,7), i njegov život se može podeliti na tri dela od po 40 godina. Prvih 40 godina proveo je u Egiptu, od toga najvećim delom u vladarskoj palati. Drugih 40 godina proveo je u Jotorovom domu na madijanskoj teritoriji.  

Ali upravo njegovih poslednjih 40 godina je ono što zauzima najveći deo Mojsijevih pet knjiga (i pouke za ovo tromesečje), a one govore o ranom pozivanju Izraela da svedoči svetu ogrezlom u idolopoklonstvo, otkrivajući prirodu i karakter pravog Boga (videti: 5. Mojsijeva 4,6-8). 

`Da li je Božji plan bio da Mojsije ubije Egipćanina? Ako nije, čemu nas taj narativ uči u vezi sa Božjom sposobnošću da preokrene svaku situaciju i da je upotrebi za sopstvene ciljeve? Kako nam stih Rimljanima 8,28 pomaže da razumemo tu važnu istinu?`