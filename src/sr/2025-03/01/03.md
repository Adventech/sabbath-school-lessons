---
title:  Istorijska pozadina
date:  30/06/2025
---

Kada su pripadnici Jakovljeve porodice stigli u Egipat, pošto su doživeli glad u Hananu (1. Mojsijeva 46), egipatski faraon je bio prijateljski raspoložen prema Jevrejima zahvaljujući Josifu i svemu što je on učinio za Egipćane.

„I još reče Faraon Josifu: evo, postavljam te nad svom zemljom Misirskom. I skide Faraon prsten s ruke svoje i metnu ga Josifu na ruku, i obuče ga u haljine od tankoga platna, i objesi mu zlatnu verižicu o vratu, i posadi ga na kola koja bijahu druga za njegovijem, i zapovjedi da pred njim viču: klanjajte se! i da ga je postavio nad svom zemljom Misirskom“ (1. Mojsijeva 41,41-43).

`Šta je bio ključ Josifovog neverovatnog uspeha u Egiptu nakon tako teškog početka? (Pročitajte tekstove 1. Mojsijeva 37,26-28 i 1. Mojsijeva 39,2.21)`

Najverovatnija istorijska pozadina za priču o Josifu je sledeća: novi vladar iz stiha 2. Mojsijeva 1,8, „koji ne znadijaše za Josifa“, je Ahmose (1570. pre n.e. – 1546. pre n.e.). Sledeći je bio Amenhotep I (1546. pre n.e. – 1526. pre n.e.), vladar koji se plašio Izraelaca i tlačio ih. Kasnije je Tutmos I (1525. pre n.e. – 1512. pre n.e.) izdao smrtni dekret za svu jevrejsku mušku decu. Njegova ćerka Hatšepsut (1503. pre n.e. – 1482. pre n.e.) bila je princeza koja je usvojila Mojsija kao svog sina. A Tutmos III (1504. pre n.e. – 1450. pre n.e.), koji je jedno vreme bio suvladar sa Hatšepsut, je faraon iz 2. Mojsijeve. 

Do Izlaska je došlo, prema najboljim proračunima, u martu 1450. godine pre n.e. (videti: William H. Shea, „Exodus, Date of the“, The International Standard Bible Encyclopedia, str. 230-238). Da biste razumeli vreme Izlaska, proučite sledeće biblijske tekstove: 1. Mojsijeva 15,13-16; 2. Mojsijeva 12,40.41; Sudije 11,26 i 1. O carevima 6,1 (videti takođe: Dela 7,6; Galatima 3,16.17).

Prvo poglavlje 2. Mojsijeve pokriva dugačak period – od Josifovog vremena, kada je njegov otac Jakov sa celom porodicom ušao u Egipat, do faraonovog smrtnog dekreta. Mada postoje izvesne nesuglasice oko tačnog broja godina koji je u pitanju, ono što je važno jeste da ih Bog nije zaboravio, čak ni onda kad je Njegov narod bio porobljen u stranoj zemlji.  

To jest, i pored toga što mnogi detalji u vezi sa Jevrejima u Egiptu u to vreme ostaju skriveni, bar za sad (videti 1. Korinćanima 13,12), slika Božjeg karaktera ipak isijava sa stranica te knjige, kao i iz celog Svetog pisma. Ma koliko loše stvari izgledale, možemo biti uvereni da je Bog uvek tu, i da se možemo pouzdati u Njega, bez obzira na okolnosti u kojima se nalazimo.