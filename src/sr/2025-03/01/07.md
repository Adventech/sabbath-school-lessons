---
title:  Za dalje proučavanje
date:  04/07/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom „Mojsije“, str. 241-251, što će vam pružiti značajne uvide u deo biblijskog teksta koji smo proučavali ove sedmice.

Biblijski tekst navodi da „se babice bojahu Boga, i ne činjahu kako im reče car Misirski, nego ostavljahu djecu u životu“ (2. Mojsijeva 1,17). Elen G. Vajt daje umesan komentar o vernosti tih babica i o mesijanskoj nadi: „Ženama, kojima je zanimanje to omogućavalo, izdata je naredba da prilikom rođenja ubijaju svu jevrejsku mušku decu. Sotona je smislio ovu meru. Znao je da se Izbavitelj mora pojaviti među Izrailjcima; navodeći cara da uništava mušku decu nadao se da će osujetiti Božju nameru. Međutim, žene su se bojale Boga, pa se nisu usuđivale da izvrše ovu surovu zapovest. Gospod je pokazao da odobrava njihovo ponašanje i dao im svoj blagoslov.“ – Elen G. Vajt, *Stvaranje, patrijarsi i proroci*, str. 242 (original).

Dobra vest u svemu tome jeste da je, uprkos sotoninim planovima, Bog nadvladao. On je upotrebio svoje verne ljude da osujeti neprijatelja. Mi živimo na teritoriji svog neprijatelja, koga je Isus nazvao „knezom“ ili „vladarom ovog sveta“ (Efescima 2,2; Jovan 14,30). Sotona je uzurpirao taj položaj, otevši ga od Adama, ali Isus Hristos ga je porazio u svom životu, kao i svojom smrću na krstu (Matej 4,1-11; Jovan 19,30; Jevrejima 2,14). Premda je sotona još uvek živ i aktivan, kao što se pokazalo prilikom njegovog pokušaja da pobije tu decu, njegovo sopstveno pogubljenje je izvesno (Jovan 12,31; Jovan 16,11; Otkrivenje 20,9.10.14). Dobra vest je da se životne teškoće mogu nadvladati Božjom blagodaću (Filibljanima 4,13). Ta blagodat je naša jedina nada.

**Pitanja za razgovor**

`1. Zašto je Bog dopustio da Jevreji žive u Egiptu i da budu porobljeni? Zašto je Bogu trebalo toliko vremena da interveniše u njihovu korist? Imajte na umu, takođe, da patnje svake osobe traju samo onoliko koliko i njen život. Odnosno, vreme stradanja za narod bilo je dugo, ali je svaka osoba stradala samo onoliko dugo koliko je živela. Zašto je pravljenje te razlike važno kad nastojimo da razumemo ljudsku patnju uopšte?`

`2. Zadržite se malo više na pitanju kako je Bog uspeo da upotrebi Mojsijev nepromišljeni čin ubistva Egipćanina. Pretpostavite da on to nije učinio. Da li bi to značilo da Jevreji ne bi na kraju pobegli iz Egipta? Objasnite svoje rezonovanje.`