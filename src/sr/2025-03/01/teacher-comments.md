---
title:  Tlačenje – istorijska pozadina i rođenje Mojsija
date:  04/07/2025
---

**Ključni tekst:**  2. Mojsijeva 2,23–25

**Središte proučavanja:** 2. Mojsijeva 1,1–2,25 

### PRVI DEO: OPŠTI PREGLED

**Uvod:** Prva lekcija rezimira dugu istoriju Božjeg naroda u Egiptu, koja se proteže od Josifovog vremena, kada je Izrailj doživeo ogroman napredak, sve do njihovog porobljavanja pod okrutnim faraonom, koji je naredio pogubljenje svih muških beba. Međutim, Bog nije pasivan kada sile zla pokušavaju da unište Njegov narod, On tada postaje njihov Spasitelj. Zato je poslao izbavitelja, svog slugu Mojsija, čija je čudesna zaštita pri rođenju dovela do njegovog uključivanja u faraonovu porodicu kao usvojenog sina. Prvih 40 godina Mojsijevog života obeleženo je najboljim obrazovanjem, koje je prvo dobio od svoje majke, a zatim u egipatskim školama. Iako je bio obučen da sedne na presto Egipta i postane veliki vođa, Mojsije se, kroz svoje greške i Božju promisao, našao u Jotorovom domu. Tu se oženio i postao pastir.

**Teme:** 

1. Treba slaviti Božje ispunjenje Njegovih obećanja i blagoslova koji se prikazuju kroz razvoj i poboljšanje. Zahvalno srce prepoznaje Božju ljubav i brigu i priznaje da je Bog taj koji blagosilja i interveniše kako bi pružio procvat i uspeh. Međutim, ako ne budemo pažljivi, lako možemo izgubiti iz vida činjenicu da je Bog, a ne mi sami, svojim dostignućima, odgovoran za naš prosperitet. Zaboravljanje da sve što imamo na kraju pripada Bogu, može dovesti do toga da neke obuzme zavist, da žele da kontrolišu i unište dobro delo koje Bog preko njih želi da uradi kako bi spasio druge.

2. Postoje različite uloge koje imaju naše molitve. One ne samo da služe da hvale Gospoda za Njegovu ljubav i dobrotu prema nama, već su i molbe – vapaji ranjenih, potlačenih, očajnih i zlostavljanih ljudi kojima je potrebna pomoć. Zli ljudi mogu kršiti prava drugih, ali Bog obećava da će pomoći onima koji su zbog toga povređeni.

3. Dobra vest je da Bog čuje naše očajničke pozive da nam oprosti, bude prisutan i da interveniše. On vidi naše borbe, beleži naše suze, razume našu agoniju i odgovara na naše vapaje.

4. Svi potlačeni, proganjani, eksploatisani i marginalizovani ljudi koji su živeli u bilo kom trenutku istorije mogu da se poistovete sa pričama opisanim u poglavlju 2. Mojsijeva. Kroz ove izveštaje, oni postaju svesni da nisu sami. Bog je sa njima uprkos Njegovom naizglednom ćutanju. Njegovo nevidljivo prisustvo i biblijska obećanja nastoje da pruže snažnu utehu i sigurnost spasenja.

5. Bog se seća svog saveza sa Avramom, Isakom i Jakovom. On je veran. Njegova obećanja nisu prazna, ono što obećava uvek i ispunjava. Bog interveniše u svoje vreme. Božansko vreme je često u suprotnosti sa našim ograničenim željama i očekivanjima.

### DRUGI DEO: KOMENTAR

Knjiga 2. Mojsijeva ne govori o Mojsiju već, pre svega, o Bogu i Njegovom vođstvu u životu Mojsija i Izrailja. Ona započinje prikazom Božijih blagoslova nad Jakovljevom porodicom: njih je bilo svega 70 pojedinaca kada su krenuli za Josifom u Egipat, ali su vremenom postali izuzetno brojni (2. Mojsijeva 1,7), u skladu sa Božjim obećanjem Avramu (1. Mojsijeva 15,5).

Međutim, napredak i rast Izrailja se pretvara u problem. Novi egipatski faraon postaje zavidan i plaši se Izrailja; pa ih mukotrpnim radom i ugnjetavanjem lukavo porobljava. Istorijski gledano, ovi dramatični događaji se najbolje mogu postaviti u pozadinu osamnaeste egipatske dinastije. Tada je počela da vlada nova dinastija Hiksa. Njen prvi kralj, Ahmose (1570-1546 p.n.e.), može se prepoznati kao onaj koji nije priznao Josifova dostignuća (2. Mojsijeva 1,8) i počeo da porobljava Izrailjce. Situacija Božijeg naroda je brzo počela da se pogoršava, od one koja je bila obeležena blagostanjem i slobodnim naseljavanjem Egipta, do groznog ropstva pod upravom surovih gospodara (2. Mojsijeva 1,11.13.14). Kralj koji je stajao iza ove drastične promene bio je Amenhotep I (1546-1526). Međutim, što su Izrailjci bili više ugnjetavani, to su se više brojčano uvećavali (2. Mojsijeva 1,12). Faraon je vršio sve veći pritisak kako bi pokorio Božji narod teškim radom.

Ova faraonska okrutnost i ugnjetavanje kulminirali su tokom nemilosrdne vladavine Tutmosa I (1525-1512), koji je izdao smrtni dekret da se pobiju sva muška hebrejska novorođenčad (2. Mojsijeva 1,22). Ako su se dešavanja koja opisuje 2. Mojsijeva dogodila u martu 1450. godine pre nove ere, što je datum koji zastupamo, onda je Mojsije rođen 80 godina ranije, a to bi bilo 1530. godine pre Hrista, za vreme vladavine Tutmosa I. Ovaj faraon je imao ćerku koja je postala kraljica Hatšepsut (1503-1482). Hatšepsut je usvojila Mojsija i dala mu ime. Ona je umrla dok je Mojsije bio u Madijanu. Hatšepsutin muž Tutmos II (1512-1504) je sa svojom konkubinom imao sina, Tutmosa III (1504-1450). Ko je bio faraon iz 2. Mojsijeve? Faraon Amenhotep II (1450-1425), koji nije prvorođeni sin Tutmosa III, bio je više od dve godine suvladar sa svojim ocem i imao je sina koji je kao prvorođeni sin umro u desetoj pošasti. Faraon Tutmos IV (1425-1417), koji je nasledio Amenhotepa II na prestolu, nije bio najstariji sin, kao što i ukazuje natpis na steli, koja se nalazi između prednjih šapa Sfinge. Tako se biblijski podaci mogu uskladiti sa vanbiblijskim dokazima. 

Mojsijevo egipatsko ime dobro se uklapa u ovaj vremenski period (slično imenu Tutmos) i znači „rođen iz“ ili „izvučen (iz)“. Njegovo puno ime je verovatno bilo Hapimos (Hapi je bog reke Nil). Ali Mojsije je, kada je govorio o sebi i pisao pod Božjim nadahnućem, sklonio Hapija iz svog imena, što je znak njegovog odbijanja da bude povezan sa bogom Nila.

Mojsijevo rođenje (2. Mojsijeva 2,1-10) je prekretnica u toku istorije Izrailja. Božji narod se molio za izbavljenje iz ropstva, tražeći Njegovu pomoć u svom beznadežnom ropskom položaju. Bog je odgovorio na njihove molbe Mojsijevim rođenjem. Božja čudesna intervencija da zaštiti Mojsijev život u ovoj konkretnoj situaciji dok je bio beba, bila je moguća samo u saradnji sa njegovim roditeljima i Marijom, njegovom sestrom. Dakle, primećujemo da Bog koristi ljudske instrumente da unapredi svoj cilj i svrhu.

U tami nevolja i lične patnje, moramo da uperimo svoj pogled ka Bogu i da verujemo Njemu, Njegovom vođstvu i Njegovoj mudrosti, jer On nikada neće napustiti svoju decu. On je sa njima usred ugnjetavanja i progona. On poznaje suze zlostavljanih i ranjenih. On pati sa njima. Prorok Isaija tako objavljuje da je Bog pogođen svim našim nevoljama (Isaija 63,9). U našoj patnji On pati; u našoj žalosti On je žalostan; i u našem bolu On oseća bol. On je na strani progonjenih koji stradaju radi pravde (Matej 5,10). On je Gospod pun milosti i stradao je na krstu da bi obezbedio naše spasenje. Nasuprot tome, tlačitelji, zlostavljači i nasilnici će doživeti Božju presudu konačnog uništenja. U tom kontekstu, podsetimo se pronicljive izjave Elen G. Vajt: „Sve tajne koje su nas uznemiravale i koje su nam donosile razočarenja biće nam objašnjene u novom životu. Shvatićemo da su naše naizgled neuslišene molitve i neispunjene nade bile medu našim najvećim blagoslovima“. – *Služba isceljenja*, str. 474. originala.

Sefora i Fuva, dve jevrejske babice, bile su uzori vernosti. Pošto su se bojale Boga, nisu morale da se plaše faraonovog gneva. Njihovo poštovanje prema Bogu koji daje život vodilo ih je da poštuju ljudski život. Odbile su da ubiju, „slučajno“, muške jevrejske bebe pri rođenju. Znale su da je život dar od Boga, pa su odbacile faraonove naredbe.

Biblija nam ne otkriva mnogo o prvih 40 godina Mojsijevog života (Dela 7,23), osim ovih važnih detalja: (1) Mojsije je postao sin faraonove kćeri; (2) kada je odrastao, ubio je Egipćanina koji je tukao jevrejskog roba; (3) sporio se sa Jevrejinom koji je udario čoveka iz svog naroda; (4) potom je pobegao u Madijan gde je odseo kod Jotora, sveštenika, oženio njegovu ćerku, Seforu; i (5) tada je dobio sina Girsama.

Osnovna poenta lekcije za ovu sedmicu je fraza „i opomenu se Bog zavjeta svojega“ iz našeg ključnog teksta: „I Bog ču uzdisanje njihovo, i opomenu se Bog zavjeta svojega s Avramom, s Isakom i s Jakovom“ (2. Mojsijeva 2,24). Božja vernost svojim zavetnim obećanjima donosi stabilnost u odnose između Boga i Njegovog naroda. On ostaje odan svojim principima, uprkos našoj nevernosti. Božji savez predstavlja pravno uspostavljanje odnosa između Boga i Njegovih sledbenika.

Ipak, Njegovo zavetno obećanje je naizgled bilo neispunjeno, jer Njegov narod nije napredovao, već je patio. Izjava da se Bog „opomenu svog zaveta“ ne znači da je Bog izgubio pamćenje ili da je zaboravio svoj narod. U svoje vreme, Bog interveniše u korist svog naroda. Bog je obećao Avramu da će od njega nastati veliki narod; tako da, u ispunjenju ovog obećanja, Bog stupa na scenu kako bi doneo slobodu potlačenima. Bog izbavlja Izrailj jer je obećao da će blagosloviti Avramovo potomstvo.

U ova dva zaključna stiha, izraz za Boga – Elohim, pojavljuje se četiri puta. Elohim je moćni, jaki Bog i opisan je u vezi sa četiri radnje: Bog je „čuo“, „opomenuo se“, „pogledao“ i „video“. Ovi stihovi naglašavaju Božje znanje o situaciji, Njegovu brigu i Njegovu spremnost da deluje u korist svog naroda. On više neće odlagati svoju pomoć. On će promeniti tok istorije jer je došlo Njegovo vreme za intervenciju. Bog će u svojoj milosti reći „ne“ ugnjetavanju i dati slobodu svojim sledbenicima da služe svom Bogu iz zahvalnosti za dar slobode. Dakle, Božja milost trijumfuje nad nasiljem, ugnjetavanjem i ropstvom.

### TREĆI DEO: PRIMENA U ŽIVOTU

1. Kako se osećate kada vas ljudi zanemaruju, povrede, iskorišćavaju ili zlostavljaju? Ova duboka razočaranja i nevolje mogu vam pomoći da saosećate sa onima koji prolaze kroz slična iskustva u životu. Kako možete efikasno ohrabriti ove ljude koji pate? Koji je najbolji lek za životna razočaranja?

2. Kako možete efikasno da odgovorite na zloupotrebu moći na svom radnom mestu ili u crkvi?

3. Zamislite šta bi se dogodilo da Mojsijevi roditelji i Marija nisu verovali Bogu i da im je nedostajalo hrabrosti da sakriju svoju bebu. Šta bi se dogodilo sa Božjim planom? Kako bi Bog reagovao u ovoj hipotetičkoj situaciji? Da li bi drugi Mojsije ustao?

4. Kako je moguće da je Mojsije, posle toliko godina života u luksuzu i paganskom domu, odlučio da jedno vreme pati sa Božjim narodom? 

5. Oni koji se klanjaju Bogu stvoritelju svega ne moraju da se boje da stanu pred vladare. Oni su Božju volju učinili prvom u svom životu; i stoga idu napred, hrabro i smelo, da drže Božije zapovesti. Šta za vas znači da se Mojsije nije bojao faraona, nego Boga? Kako razumete paradoksalnu izjavu da je Mojsije, pošto je video „Nevidljivog“, bio veran Njemu (Jevr. 11,27)? Kako možete videti Boga očima vere?