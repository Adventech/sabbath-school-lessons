---
title:  Mojsijevo lice koje svetli
date:  18/09/2025
---

`Pročitajte tekst 2. Mojsijeva 34,29-35. Šta je dovelo do toga da Mojsijevo lice svetli?`

Pošto mu je Bog otkrio svoj karakter ljubavi, Mojsije se spustio u izraelski tabor sa licem koje je svetlelo. Da li je Mojsije u prvom trenutku bio svestan da mu lice svetli? Ne, on to uopšte nije znao. Što je čovek bliže Gospodu, to je više svestan svojih nesavršenosti naspram Božje svetosti.  

Šta je bilo uzrok Mojsijevog preobražaja, koji je doveo do toga da mu lice postane blistavo? Razlog se nije sastojao u prostoj činjenici da je boravio u Božjem prisustvu, jer je on i pre toga, u više navrata, bio sa Gospodom, ali mu posle tih susreta lice nije sijalo. Međutim, da nikad nije bio u Gospodnjem prisustvu, njegovo lice nikad ne bi ni sijalo. Tek kada je razumeo Božju dobrotu i ljubaznost, kada se potpuno otvorio pred Bogom zbog lepote Njegovog karaktera, Mojsije je bio preobražen i njegovo lice je počelo da svetli. Naše srce i um mogu da dožive promenu kada se predamo Bogu i dopustimo Mu da bude Gospodar i Car našeg života. 

`Pročitajte tekst 2. Korinćanima 3,18. Kako Isus može postepeno da vas preobrazi u svoje obličje?`

Apostol Pavle poredi Mojsijevo blistavo lice sa Isusom Hristom i kaže da slava Isusa (u kom su Božji zakon i blagodat oličeni) prevazilazi slavu Mojsijevog zakona. Hristos, zajedno sa svojim zakonom, može biti ugraviran u naš karakter jedino kada prikujemo svoj pogled za Isusa (Jevrejima 3,1; Jevrejima 12,2), i jedino silom Božjeg Duha (2. Korinćanima 3,12-18). 

Mojsije je naš uzor, koji pokazuje šta Bog može da učini za nas kada Mu dopustimo da menja naš karakter i da nas oblikuje u svoje božansko obličje. To Pavle misli kada govori o hodanju u „novom životu“ (Rimljanima 6,4). 

`Koji delovi vašeg karaktera treba bolje da odražavaju Božji karakter? Verovatno svaki deo, zar ne? Kako, ipak, usredsređenost na Krst i njegovo značenje mogu da vam pruže ohrabrenje i sigurnost u spasenje?`