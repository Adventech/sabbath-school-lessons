---
title:  „Molim te, pokaži mi slavu svoju“
date:  19/09/2025
---

**Ključni tekst:** 2. Mojsijeva 34,6.7

**Središte proučavanja:** 2. Mojsijeva 33,1–34,35

### PRVI DEO: OPŠTI PREGLED

**Uvod:** Bog zapoveda Izrailju da napusti Sinajsku goru i ode u zemlju za koju je obećao da će je dati Avramu, Isaku i Jakovu (2. Mojsijeva 33,1). Posle skoro jednogodišnjeg boravka na Sinaju (2. Mojsijeva 19,1; 4. Mojsijeva 10,11), Izrailjci treba da krenu napred i nastave put ka obećanoj zemlji. Tokom njihovog boravka na Sinaju, Bog je sklopio savez sa njima i želeo je da ih privede sebi. Dao im je Dekalog i mnoga dodatna uputstva kako da budu mudar, pravedan, ljubazan, disciplinovan i dobro organizovan narod (5. Mojsijeva 4,5-10). Sada je vreme da se krene napred. Međutim, Bog izjavljuje: „Neću ići s tobom“ (2. Mojsijeva 33,3). Ova izjava je nastala zbog otpadništva Izrailja u obliku zlatnog teleta. Božje sveto prisustvo usred Izrailja bilo je nespojivo sa tvrdoglavom neposlušnošću naroda i izazvalo bi njihovo uništenje.

Kada je narod čuo ovu poražavajuću vest, počeo je da tuguje i „poskidaše sa sebe sinovi Izrailjevi nakite svoje“ (2. Mojsijeva 33,6). Neki prevodi tačno prevode ovaj stih, pokazujući da uklanjanje njihovih ukrasa nije nešto što je učinjeno samo tom prilikom, već je sada trajno: „Zato je narod Izrailjev skinuo sa sebe svoje ukrase, od gore Horiva pa nadalje“ (2. Mojsijeva 33,6; videti takođe NASB ili NLT prevod). Mojsije se još jednom pomolio Gospodu moleći Ga da bude s njima, da ih uputi, pođe s njima, i rekao je Gospodu da „ ako neće ići naprijed lice tvoje, nemoj nas kretati odavde“ (2. Mojsijeva 33,15). Bog je odgovorio i uverio Mojsija da će ih voditi: „Učiniću i to što si kazao“ (2. Mojsijeva 33,17).

### DRUGI DEO: KOMENTAR

Objavljivanje Božijeg karaktera Mojsiju je teološko srce knjige 2. Mojsijeva (2. Mojsijeva 34,6.7). Nalazi se na vrhu Mojsijevog uspona na Božju Goru da bi se sreo sa Njim na poseban način. Bog je Mojsiju otkrio svoj karakter nakon njegovog poslednjeg uspona zabeleženog u Petoknjižju, što je bio najmanje njegov sedmi uspon. Ovaj poslednji uspon bio je i treći put da je Mojsije proveo 40 dana i 40 noći sa svojim Gospodom. Mojsije je rastao u svom odnosu sa Bogom; tako da je On mogao da mu da potpunije otkrivenje o Sebi i o tome ko je On. Pored ovih uspona, Mojsije je komunicirao sa Gospodom u „šatoru od sastanka“, koji se nalazio izvan logora Izrailja (ovo nije bio onaj šator koji će biti izgrađen kasnije i biti postavljen u centar logora). U biblijskom tekstu se ističe da se za to vreme razvilo prijateljstvo između Gospoda i Mojsija i da je Gospod sa njim direktno komunicirao „licem k licu“ (2. Mojsijeva 33,11).

Izraz „licem k licu” ne znači da je Mojsije bukvalno video lice Božije (2. Mojsijeva 33,20), već da su bili veoma bliski prijatelji. Ova fraza je idiomatski izraz koji označava intimnu bliskost. Ovo značenje je jasno iz situacije opisane u tekstu 5. Mojsijeva 5,4, gde Mojsije, u svom govoru, podseća Izrailjce da im je Gospod govorio direktno u neposrednoj blizini: „Licem k licu govorio vam je Gospod na ovoj gori isred ognja“ (5. Mojsijeva 5,4). Uprkos Božijoj bliskosti sa njima, narod je, nažalost, ostao na relativnoj udaljenosti od svog Gospoda.

*Božja slava*

Četiri teme su od najveće važnosti u knjizi 2. Mojsijeva: (1) Božije prisustvo; (2) Božje spasenje/izbavljenje; (3) Božje vođstvo; i (4) Božja slava. Poslednja tema posebno je razvijena u poglavljima 2. Mojsijeva 33 i 2. Mojsijeva 34.

Jednom prilikom, Mojsije je shvatio da ne poznaje Gospoda kako bi trebalo, te Ga zato pita: „Ako sam dakle našao milost pred tobom, pokaži mi put svoj, da te poznam“ (2. Mojsijeva 33,13). Ponizno je želeo da bolje upozna Boga; pa je hrabro zatražio: 

„Molim te, pokaži mi slavu svoju“ (2. Mojsijeva 33,18). Bog je ljubazno odgovorio Mojsiju da će mu pokazati svoju dobrotu (2. Mojsijeva 33,19). Ovaj božanski odgovor otkriva da je Božja slava Njegova dobrota. Kasnije saznajemo da kada je Mojsije bio sa Gospodom na gori Sinaj, Bog mu otkriva svoj karakter (2. Mojsijeva 34,6.7). Drugim rečima, Božja slava je Njegov karakter, a Gospodnja dobrota je sažetak Božjeg karaktera.

Izraz „naći milost/biti zadovoljan“ (bukvalno, „pronaći milost“) je ključni izraz u ovom odlomku (2. Mojsijeva 33,12-17). Ovde se pojavljuje pet puta (2. Mojsijeva 33,12.13, dva puta; 2. Mojsijeva 33,16.17; i takođe u tekstu 2. Mojsijeva 34,9). Prethodna upotreba termina „naklonost/milost“, u knjizi 2. Mojsijeva, bila je u tvrdnji da će Izrailjci naći „ljubav u Misiraca“ dajući im zlato, srebro i odeću u vreme njihovog odlaska iz Egipta (2. Mojsijeva 3,21; 2. Mojsijeva 11,3; 2. Mojsijeva 12,36). Upotreba u našem odlomku je teološka, posebno s obzirom na tekst 2. Mojsijeva 34,6, u kojem se objašnjava da je Bog „milostiv“, odnosno da daje blagodat, ili milost koju čovek ne zaslužuje. Mojsije ponizno traži Božju milost, povoljan odgovor.

Bog je ranije objasnio Mojsiju ko je On kada ga je Mojsije pitao za značenje Njegovog imena. Mojsije je slušao Božje objašnjenje značenja Njegovog imena, naime, da (1) On je prisutan; (2) On je večan; (3) On je Bog koji upravlja istorijom; i (4) On je aktivan u korist svog naroda (2. Mojsijeva 3,14-16). Mojsije je već poznavao Boga iz mnogih interakcija sa Njim: svog vremena sa Njim u Madijanu, čuda koja su se činila pred faraonom, čuda od deset pošasti i otvaranja Crvenog mora, Božja briga za Njegov narod u pustinji, slušanje Boga kako govori sa Sinaja, itd. Sada Mojsije želi da Ga još bolje razume i spreman je da primi dublje otkrivenje. Bog nam može dati uvid u svoj karakter i istinu samo u meri u kojoj smo u stanju da razumemo. Mojsije je rastao u svom hodu sa Bogom; tako da je Bog mogao da Mu otkrije mnogo više o Sebi.

Rano ujutru, Mojsije se popeo na goru. Morao je da uzme dve kamene ploče koje je morao lično da iskleše jer je razbio originalne ploče (2. Mojsijeva 34,1). Ovo je bio blagi ukor Mojsiju zbog onoga što je uradio bez Božje dozvole, ali Bog je opet milostivo napisao Deset obećanja na novim pločama. Gospod je došao Mojsiju u oblaku, što je oblik teofanije (manifestacije božanstva na uočljiv način). Oblaci su simboli Božjeg prisustva (4. Mojsijeva 11,25; 5. Mojsijeva 33,26; Danilo 7,14).

Gospod je na samootkrivajući način objavio ko je On. On je Gospod, milosrdan i milostiv Bog, spor na gnev, pun ljubavi i vernosti, koji pokazuje ljubav hiljadama pokolenja, prašta i pravedan je. Ali poslednji deo ovog Božjeg samootkrivenja mnoge zbunjuje: „Ne pravda krivoga, i pohodi grijehe otačke na sinovima i na unucima do trećega i četvrtoga koljena“ (2. Mojsijeva 34,7b). Zašto bi Bog kažnjavao ljude do trećeg i četvrtog kolena? Ovaj stih je nalik opisu iz drugog obećanja Deset zapovesti gde Gospod za sebe kaže: „koji pohodim grijehe otačke na sinovima do trećega i do četvrtoga koljena, onijeh koji mrze na mene; a činim milost na tisućama onijeh koji me ljube i čuvaju zapovijesti moje“ (2. Mojsijeva 20,5.6).

Da bismo razumeli ovaj koncept, potrebno je uzeti u obzir sledeće činjenice: (1) Bog koristi participe (tj. neprekidne radnje) kada opisuje sledeću generaciju, što znači da oni nastavljaju iste zle radnje kao i njihovi očevi (prethodna generacija) i imaju slično ponašanje i stavove: „mrze“ Gospoda i stoga su „krivi“. S druge strane, imajte na umu da Bog blagosilja one koji „vole“ i „čuvaju“ Njegove zapovesti. (2) Razmotrite kontrast Božje milosti: kažnjavanje trećeg i četvrtog kolena zlih, ali davanje ljubavi hiljadama generacija. (3) Često su tri do četiri generacije živele zajedno, pa su se u okviru istog domaćinstva iz generacije u generaciju delili pogrešni stavovi. Prorok Jezekilj savršeno objašnjava i ispravlja pogrešno razumevanje Božijih kazni u porodicama iz generacije u generaciju. (Vidi Jezekilj 18) 

Kada je Mojsije sišao sa gore Sinaj, njegovo lice je blistavo odražavalo Božju slavu. Međutim, nije znao da mu lice sija. Ljudi koji sijaju nisu svesni toga. Što smo bliže Gospodu, to oštrije vidimo svoju nesavršenost u svetlu Božije svetosti i više želimo da nas On preobrazi u svoj lik kako bismo mogli da odražavamo lepotu Njegovog karaktera.

Nije samo Božje prisustvo donelo promenu u Mojsijevom životu. Mojsiju je bilo važno da dođe u Njegovo prisustvo, ali, opet, to nije bilo dovoljno. Bilo je ključno da Mojsije bude otvoren za Božju ljubav, milost i saosećanje. Mojsijevo razumevanje Božje dobrote (Rimljanima 2,4; Rimljanima 12,1.2) i njegovo otvaranje prema njenoj preobražavajućoj moći učinilo je da mu lice zablista.

Kada apostol Pavle razmišlja o sjajnom Mojsijevom licu, on naglašava da Isusova slava prevazilazi Mojsijevu slavu. Hristos se svojim učenjem može urezati u naš karakter kada gledamp u Njega i zahvaljujući sili Duha Božijeg, postepeno ćemo odražavati Njegovo obličje (2. Korinćanima 3,18).

### TREĆI DEO: PRIMENA U ŽIVOTU

1. Deo večnog jevanđelja je i božanski imperativ da se „da slava“ Bogu (Otkrivenje 14,7). Bog je dovoljno slavan, tako da ne možemo ništa dodati Njegovoj slavi. Šta znači dati slavu Njemu kada razumemo da je Njegova slava Njegov karakter?

2. Isus je rekao svojim učenicima da su oni „vidjelo svijetu“ i ohrabrio ih da puste da „svijetli vaše vidjelo pred ljudima“ (Matej 5,14.16). On poistovećuje ovu svetlost sa našim dobrim delima za druge. Kako naša dobra dela pomažu ljudima da proslave nebeskog Oca?

3. Znamo da je oko nas hladna i topla svetlost. Toplo svetlo daju nam pojedine sijalice, vatra i sunce. Kakva smo mi svetlost ljudima oko nas? Kako možemo da unesemo toplu svetlost Božje ljubavi u sve naše međuljudske odnose?

4. Mojsije je vrlo otvoreno razgovarao sa Bogom. Kako danas možemo voditi iskrene razgovore sa Njim? Kako možemo jasno čuti šta nam On govori? Kako možemo biti sigurni, u mnoštvu mnogih glasova, da nam se obraća baš Božji glas?

5. Prijatelji su ljudi koji veruju jedni drugima i mogu sve međusobno da podele. Njihove tajne nikada neće biti otkrivene. Prijatelji pomažu jedni drugima u nevolji. U kriznim vremenima podržavaju jedni druge. Pravi prijatelji nikada ne izdaju jedni druge. Isus je rekao svojim sledbenicima: „Vi ste prijatelji moji“ (Jovan 15,14.15). Kako možemo negovati naše prijateljstvo sa Bogom?