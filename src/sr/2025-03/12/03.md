---
title:  Da mogu da te upoznam
date:  15/09/2025
---

`Pročitajte tekst 2. Mojsijeva 33,12-17. Čemu je Mojsije tražio da ga Gospod nauči? Zašto je zahtevao da im Božje prisustvo pokazuje put?`

Mojsijev rast u Gospodu bio je postojan. Sve Mu se više približavao i nastojao je da se usaglasi sa Njegovim likom. Jednog dana dok je razgovarao sa Bogom u šatoru od sastanka, iznenada je shvatio da Ga ne poznaje, i izgovorio je posebnu molitvu: „Pokaži mi put svoj, da te poznam“ (2. Mojsijeva 33,13). Mojsije je bio svestan svoje duboke potrebe da razume Boga na jednom novom nivou. Otkrio je da što više upoznaje Gospoda, to više je svestan da Ga ne poznaje dovoljno. Prepoznao je svoju potrebu i svim srcem poželeo da Ga bolje upozna. A Bog je rado udovoljio toj Mojsijevoj želji. 

Posmatrajući dosadašnja Mojsijeva iskustva, možemo zapaziti kako je on ulazio u sve dublji, prisniji odnos sa Gospodom, i kako je duhovno rastao. 

Prvo, Mojsije se pope i „izađe na goru k Bogu“ (2. Mojsijeva 19,3). Zatim je izašao „na vrh gore“ (2. Mojsijeva 19,20), a kasnije se približio oblaku, „gustom oblaku“ u kom je Bog boravio (2. Mojsijeva 20,21). 

Drugom prilikom, „Mojsije uđe usred oblaka“ gde se Bog nalazio, i ostao je sa Gospodom 40 dana i 40 noći (2. Mojsijeva 24,18). Tokom tih 40 dana, Bog je Mojsiju dao dva dragocena dara: (1) Dekalog koji je sam Bog ispisao na dve ploče, koje je On sam i isklesao (2. Mojsijeva 24,12), i (2) uputstva o tome kako da se napravi i opremi svetilište (videti tekst 2. Mojsijeva 25-31).  

A onda je proveo još 40 dana i noći sa Gospodom, posredujući za grešnike (2. Mojsijeva 32,30-32; 5. Mojsijeva 9,18). 

Ipak, i posle svega toga, Mojsije je još uvek želeo da konkretnije upozna Božji karakter, i Bog mu je uskoro dao posebne uvide kako bi razumeo ko je On. To znanje za kojim je Mojsije čeznuo nije bilo samo intelektualno razumevanje Boga, već praktično poznavanje Njegove ličnosti. 

Nije čudo što je Isus vekovima kasnije rekao: „A ovo je život vječni da poznaju tebe jedinoga istinoga Boga, i koga si poslao Isusa Hrista“ (Jovan 17,3). Ima li boljeg načina da Bog obznani sebe ljudima nego da i sam postane čovek?

`Da li poznajete Boga ili samo znate nešto o Njemu? Koja je ključna razlika između to dvoje?`