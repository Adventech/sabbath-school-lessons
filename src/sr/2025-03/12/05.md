---
title:  Božje samootkrivenje
date:  17/09/2025
---

`Pročitajte tekst 2. Mojsijeva 34,1-28. Kako je Bog otkrio svoju slavu Mojsiju?`

Mojsije je morao sa sobom da ponese dve kamene ploče, iste kao one koje je razbio (2. Mojsijeva 32,19). Trebalo je po sedmi put da se sretne sa Gospodom na gori Sinaj. Njegovi prethodni odlasci na goru pomenuti su u sledećim tekstovima: (1) 2. Mojsijeva 19,3.7; (2) 2. Mojsijeva 19,8.14; (3) 2. Mojsijeva 19,20.25; (4) 2. Mojsijeva 20,21; 2. Mojsijeva 24,3; (5) 2. Mojsijeva 24,9.12-18; 2. Mojsijeva 32,15; (6) 2. Mojsijeva 32,30.31. Krenuo je na put rano ujutru.

Sada je bio spreman za taj slavni uvid u Božji karakter. Lepota Božjeg karaktera najbolje je dočarana tim Božjim zadivljujućim samootkrivenjem. To je najvažniji opis Boga, koji Ga prikazuje upravo onakvim kakav On jeste. To je zlatna nit kojom je protkana čitava Biblija (4. Mojsijeva 14,18; Nemija 9,17; Psalmi 103,8; Joilo 2,13, Jona 4,2). Ta Gospodnja objava je „Jovan 3,16 Starog zaveta“. Na ključnim mestima, biblijski pisci primenjuju, ponavljaju i proširuju to samootkrivenje živog Boga, jer se Božji karakter mora ispravno razumeti. 

Kada je primio to izuzetno, jedinstveno i neuporedivo objašnjenje Božjeg imena, Mojsije se poklonio u činu obožavanja Gospoda. Kada makar i letimično sagledamo Božju ljubav, blagodat, milost, saosećanje, dobrotu, vernost, praštanje, svetost i pravdu, i mi bivamo privučeni Njemu. Upravo kada sve to sagledamo i osetimo divljenje prema Njegovim izuzetnim vrlinama, i mi počinjemo da volimo Njega ljubavlju koja nas navodi da Mu služimo i budemo poslušni. Zato što On voli nas, i mi zauzvrat volimo Njega (1. Jovanova 4,19).

U tom samootkrivenju, Bog uverava Mojsija da će učiniti čudesna dela za svoj narod i odvesti ih u Obećanu zemlju. On obnavlja zavet s njima, obećavajući da će i drugi narodi videti Njegovo veličanstvo i  Njegova zadivljujuća dela. „Evo postavljam zavjet; pred cijelim narodom tvojim učiniću čudesa, koja nijesu učinjena nigdje na zemlji ni u kom narodu, i vidjećete djelo Gospodnje sav narod, među kojim si, jer će biti strašno što ću ja učiniti s tobom“ (2. Mojsijeva 34,10). 

`Međutim, Izraelci su morali da slušaju Boga i da slede deset jasnih odredbi kako bi obezbedili svoje blagostanje. Takođe, Bog je tražio od Mojsija da zapiše sadržaj tog zaveta, koji je već bio prekršen (2. Mojsijeva 34,27.28).`