---
title:  „Molim te, pokaži mi slavu svoju“ 
date:  16/09/2025
---

Posle otpada sa zlatnim teletom, Mojsije posreduje za Božji narod i želi da bude siguran da će Gospod nastaviti da ih vodi u Obećanu zemlju. A duboko u sebi, takođe želi da bolje upozna Gospoda. 

`Pročitajte tekst 2. Mojsijeva 33,18-23. Kako je Bog odgovorio na Mojsijev zahtev da vidi Njegovu slavu?`

„Molim te, pokaži mi slavu svoju“ – tražio je Mojsije od Gospoda. I Gospod mu je, u svojoj milosti, zaista otkrio svoju slavu. Međutim, odgovarajući na Mojsijev zahtev, Bog je zapravo obećao da će Mu pokazati svoju „dobrotu“. Može se, dakle, sa sigurnošću zaključiti da je Božja slava u stvari Njegova dobrota, to jest, Njegov karakter (videti takođe: Elen G. Vajt, *Apostolska crkva – Hristovim tragom*, str. 576 /original/; *Pouke velikog Učitelja*, str. 414, 415 /original/; *Istorija proroka i careva*, str. 313 /original/). 

„Bogu je na slavu kada svoje vrline poklanja svojoj deci. On čezne da ljudi i žene ostvare najviše ideale.“ – Elen G. Vajt, *Apostolska crkva – Hristovim tragom*, str. 530 (original). Njegova slava je da prigrli pokajane grešnike (videti: *Istorija proroka i careva*, str. 668 /original/) i obezbedi sve što je potrebno za njihovu promenu. U isto vreme, naša „slava“ je da otkrivamo Njegov karakter u sopstvenom životu i da ga obznanjujemo drugima. 

Taj odraz Božjeg karaktera, Njegove dobrote, ljubaznosti i nežne ljubavi, mora da se vidi u našim delima. Na taj način, imamo priliku da budemo ne samo blagoslov za ovaj svet, već i blistava svetlost za svemir koji sve to posmatra. Kao što Pavle kaže: „Jer mislim da Bog nas apostole najstražnje postavi, kao one koji su na smrt osuđeni; jer bismo gledanje i svijetu i anđelima i ljudima“ (1. Korinćanima 4,9). Ta kosmička dimenzija daje našem životu i službi smisao i svrhu kakve jedva možemo i da pojmimo.

U stihu Rimljanima 2,4 Pavle kaže da nas „dobrota Božija na pokajanje vodi“. Što će reći, Božja dobrota i Njegov karakter su to što osvedočava ljude u njihovu grešnost i potrebu za spasenjem. Zaista, kada pogledamo krst i kad znamo ko se na njemu nalazio (sam Gospod) i zašto se On tamo nalazio – zato što nas voli, a to je bio jedini način da nas spase – tu imamo najveće moguće otkrivenje Njegove dobrote i Njegovog karaktera.

`Koliko vremena provodite usredsređujući se na Krst, i na to što vam on govori o Božjem karakteru?`