---
title:  Šator od sastanka
date:  14/09/2025
---

`Pročitajte tekst 2. Mojsijeva 33,7-11. Zašto je Bog tražio od Mojsija da napravi šator od sastanka?`

Ne smemo mešati „šator od sastanka“ (načinjen izvan izraelskog tabora) sa svetilištem (skinija, tabernakl), koje je kasnije podignuto i smešteno u središte tabora. Ne znamo koliko često se Mojsije savetovao sa Bogom u tom šatoru od sastanka. Ali jedno zasigurno znamo: ti Mojsijevi susreti sa Bogom doveli su do bliskog prijateljstva između njih. „I Gospod govoraše s Mojsijem licem k licu kao što govori čovjek s prijateljem svojim“ (2. Mojsijeva 33,11). Prijatelj je osoba s kojom možemo da se savetujemo i otvoreno razgovaramo skoro o svemu, i u koju možemo imati poverenja da to nikad neće otkriti drugima. Prijatelj je nešto najlepše što možemo imati i nešto najlepše što možemo biti.  

Kao što je zabeleženo u tekstu 2. Mojsijeva 19-34, priča o Mojsiju je veoma poučna u pogledu toga kako Bog preobražava naš život. Kako je Bog izgradio odnos sa tim izvanrednim vođom? Proučavanje Mojsijevog života pokazuje kako je on rastao u svom znanju ne samo o Božjoj sili, već i o Njegovoj ljubavi i karakteru. To je ključna komponenta odnosa sa Bogom. 

Pre dolaska na goru Sion, Bog je moćno koristio Mojsija, čak i dok ga je pripremao za tu posebnu vodeću ulogu. U madijanskoj zemlji, dok se brinuo o ovcama, Bog ga je nadahnuo da napiše dve knjige: Knjigu o Jovu i Postanje (1. Mojsijevu). A onda, prilikom dramatičnog događaja kod gorućeg grma, pozvao ga je da izvede Izrael iz Egipta. Mojsije je video poraz egipatskih bogova i moćnu egipatsku vojsku u Crvenom moru. Tokom mnogih sedmica posmatrao je kako Bog vodi Izrael od Egipta do Sinaja. Posle iskustva koje je dovelo do toga da mu lice sija, vodio je Izrael još 39 godina do granica Obećane zemlje. Biblijska poruka potvrđuje da je Mojsije bio veran Božji sluga (5. Mojsijeva 34,5; Isus Navin 1,1), nepomućeno svetlo u tami, primer proroka prema kojem će se drugi meriti (5. Mojsijeva 18,15.18). On je bio nosilac promene, iako narod nije uvek sledio njegova uputstva i njegove reči. Ali, kada su ga slušali, napredovali su. 

`I mi možemo da učimo od Mojsija, jer nam njegova izuzetna životna priča govori o tome šta Bog može da učini kada Mu dopustimo da nas menja. Koje su bile neke prekretnice u vašem hodanju sa Bogom, kada ste prepoznali Njegovo moćno delovanje u svom životu?`