---
title:  Zavetni zakon
date:  24/08/2025
---

Bog je na Sinaju, davanjem svog zakona, postavio temelj za poučavanje svog naroda o tome kako, dok su u vezi sa Njim, mogu da žive svetim životom. Ali te principe zakona trebalo je primeniti u svakodnevnom životu, i zato im je dao dodatne zakone, takozvani „zavetni zakon“. Odgovornost sudija  bila je da nadgledaju te zakone i da ih ispravno primenjuju. 

„Njihov um, zaslepljen i iskvaren robovanjem i neznaboštvom, nije bio spreman da pravilno proceni veličinu dalekosežnih načela Deset Božjih zapovesti. Da bi obaveze Dekaloga mogli da shva­te i primene u punoj meri, dobili su i dodatna pravila, koja su objašnjavala i razrađivala propise Deset zapovesti. Ovi dodatni propisi nazvani su zakonima, prvo zato što su bili doneseni u skladu s beskrajnom mudrošću i pravednošću, a drugo zato što su sudije bile obavezne da svoje odluke usaglašavaju s njima. Za razliku od Deset zapovesti, ovi zakoni su Mojsiju bili objavljeni nasamo sa očekivanjem da ih prenese narodu.“ – Elen G. Vajt, *Stvaranje, patrijarsi i proroci*, str. 310 (original).

`Pročitajte tekst 2. Mojsijeva 21,1-32. Koji su konkretni propisi dati u vezi sa jevrejskim robovima, ubistvom i telesnim povredama?`

Zavetni zakon je opisan u nekoliko poglavlja (2. Mojsijeva 21,1 – 23,19). Svi ti propisi i zakoni doneti su da bi se zaustavila lavina zla i da bi se izgradilo uređeno društvo. 

Zakoni o ropstvu bili su posebni i ne bi ih trebalo mešati sa zlom i opakom praksom savremenog ili srednjovekovnog ropstva. Jevrejski robovi bili su, zapravo, zaštićeni i cenjeni. U savremenim i srednjovekovnim društvima sluge i robovi bili su vlasništvo svog gospodara, koji je s njima mogao da radi šta god je hteo. Nasuprot tome, biblijski zakoni su ta pitanja regulisali na drugačiji način. Služenje je bilo ograničeno na šest godina (2. Mojsijeva 21,1.2; Jeremija 34,8-22), a sedme godine je trebalo da svi robovi budu oslobođeni, osim u slučaju da su hteli da ostanu sa svojim gospodarem. Gospodari su takođe morali da im daju slobodnu Subotu (2. Mojsijeva 20,9.10) i da se pobrinu za njihove osnovne potrebe. 

`Premda je u najvećem delu sveta zla praksa institucionalizovanog ropstva uglavnom ukinuta, na koje načine neki od njegovih pojavnih oblika još uvek postoje. Šta mi možemo da preduzmemo, unutar svoje ograničene sfere uticaja, u borbi protiv takvih pojava?`