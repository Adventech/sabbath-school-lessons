---
title:  Osveta 
date:  28/08/2025
---

**„Ne osvećujte se za sebe, ljubazni, nego podajte mjesto gnjevu, jer stoji napisano: moja je osveta, ja ću vratiti, govori Gospod“ (Rimljanima 12,19; videti takođe: 5. Mojsijeva 32,35). **

`Koje se obećanje i koja zapovest nalaze u tim stihovima, i u kom smislu su oni blisko povezani?`

Dužnost sudija u drevnom Izraelu bila je da, dokle god Gospod ne donese pravdu, koja sada toliko nedostaje, primenjuju zakon kako bi utvrdili pravednu kaznu ukoliko je došlo do štete ili povrede. Ali, najpre su im bile potrebne činjenice. Problem je bio što su učitelji zakona u Hristovo vreme primenjivali taj zakon na način koji je otvarao vrata za ličnu osvetu. Time je princip bio izvučen iz svog konteksta, a prvobitna svrha je promašena. Kao posledica toga, oni su branili nešto što je zakon u stvari zabranjivao.

`Pročitajte sledeće tekstove: Matej 6,4.6; Matej 16,27; Luka 6,23 i 2. Timotiju 4,8. Šta nam ti tekstovi govore o tome kako je Isus gledao na principe nagrađivanja i kažnjavanja?`

Isus nije bio protiv principa nagrađivanja i kažnjavanja. Prav­da je stvar principa. To je ključni deo života. Međutim, nijedan pojedinac ne sme na sebe da preuzme ulogu sudije, porote i „izvršitelja“. Kako bi mi lako mogli da izopačimo pravdu! Nije na nama da naplaćujemo štetu. Ako je potrebno pozabaviti se nekim zlom, to mora da učini objektivan sud. To je posao sudija. 

U tom kontekstu, Isus nam kaže da budemo savršeni „kao što je savršen otac vaš nebeski“. Kako možemo da budemo isto tako savršeni kao i sam Bog? Nesebična ljubav je Božja sveobuhvatna osobina. On uči svoje sledbenike kako da vole svoje neprijatelje i da se mole za one koji ih progone. Pravo savršenstvo je kada volimo, praštamo i kada smo milostivi (Luka 6,36), čak i prema onima koji to ne zaslužuju. Taj princip, zajedno sa delima ka kojima on vodi, jeste ono što znači odražavati Božji karakter. 

`Kako možemo, iz dana u dan, učiti da volimo kao što nam je zapoveđeno? Zašto to uvek podrazumeva umiranje sebi?`