---
title:  Božji prvobitni plan
date:  26/08/2025
---

`Pročitajte tekst 2. Mojsijeva 23,20-33. Koje je metode Bog želeo da upotrebi za osvajanje Obećane zemlje?`

Božja namera nije bila da se Izraelci bore za svoju novu teritoriju. Ona je trebalo da im bude predata. Bila je obećana Avramu, Isaku i Jakovu, i trebalo je da bude primljena kao Božji naročit dar Izraelu. 

Obrazac za osvajanje Obećane zemlje bio je prikazan prilikom prelaska preko Crvenog mora. Bog se borio za svoj narod i dao im potpunu pobedu nad onima koji su planirali da ih pobiju (2. Mojsijeva 14,13.14). Egipćani su bili poraženi zato što je Gospod na čudesan način intervenisao. Na sličan način, u vreme asirskog cara Senahirima, Bog je takođe porazio ogromnu, dobro opremljenu i uvežbanu asirsku vojsku, a da Izraelci uopšte nisu morali da se bore. Bog im je darovao pobedu, zato što je car Jezekija poverovao u reč koju mu je On dao preko proroka Isaije (2. O carevima 19,35; Isaija 37,36).  

Bog je obavestio Avrama da Obećana zemlja neće biti odmah predata njegovim potomcima, već tek nakon 400 godina (1. Mojsijeva 15,13-16). Zašto? Razlog je bio povezan sa zloćom stanovnika Hanana. Bog je milostivo radio sa tim ljudima i dao im još jedan period milosti da bi se pokajali. Međutim, oni su nastavili sa svojom pobunom protiv Boga i Njegovih vrednosti, tako da je, kad se mera njihovog bezakonja navršila, Bog bio spreman da njihovu teritoriju preda Jevrejima kao novu domovinu.

Osim toga, Bog je obećao da će isterati te narode ispred Izraela uz pomoć dva neobična, ali vrlo delotvorna metoda: (1) šireći strah i užas među zlim narodima, i (2) šaljući stršljene koji će ih rasterati. Trebalo je da, pre nego što Izraelci stignu na novu teritoriju, njihovi neprijatelji već napuste to mesto bežeći, kao što je Bog obećao: „Obratiću k tebi pleći svijeh neprijatelja tvojih“ (2. Mojsijeva 23,27.28). 

Ključnu ulogu u osvajanju Obećane zemlje odigrao je Anđeo Gospodnji. Taj Glasnik bio je Hristos, koji je predvodio Izrael, osvajao teritorije i štitio narod. On je bio stub od oblaka koji ih je vodio tokom dana i stub od ognja tokom noći. Izrael je morao da obraća posebnu pažnju i da Ga sluša, jer je On imao božanski autoritet (2. Mojsijeva 23,21). Međutim, prkošenje Božjoj volji i nepoverenje u Njegovo vođstvo iskomplikovali su njihovo napredovanje. 

`Čemu nas ta ideja, da je Bog dao tim paganima mnoge godine da bi promenili svoje puteve, uči o Božjoj blagodati, ali takođe i o granicama te blagodati za one koji odbiju da je prihvate?`