---
title:  Oko za oko 
date:  27/08/2025
---

`Pročitajte tekst Matej 5,38-48. Kako Isus tumači smisao zakona odmazde? Kako bi mi trebalo da ga primenjujemo danas?`

U Besedi na gori, Isus Hristos je citirao tekstove iz Starog zaveta, tekstove sa kojima je narod sigurno bio upoznat. Međutim, On je govorio protivno tadašnjim rabinskim tumačenjima, koja su se tokom vekova udaljila od prvobitne svrhe tih zakona. Odnosno, ljudska tradicija ne samo da je sakrila svrhu Božje Reči, već je, u nekim slučajevima (setite se pravila u vezi sa subotom i u šta su ona pretvorila zapovest o suboti), izopačili njenu nameru i smisao. Po sopstvenim rečima, Isus je obnavljao prvobitni smisao tih zakona.

Na Gori blaženstava, vraćajući svoje slušaoce na prvobitnu nameru i smisao teksta, Isus je nastojao da ispravi neke od tih lažnih tumačenja.

Tekst 2. Mojsijeva 21,24, koji govori o pravilu „oko za oko, zub za zub“, citiran je u stihu Matej 5,38 („čuli ste da je kazano... ali ja vam kažem“), i odnosio se na *leks talionis*, takozvani *zakon odmazde*. Taj stih je upotrebljen i na drugim mestima u Bibliji (3. Mojsijeva 24,20; 5. Mojsijeva 19,21). 

Prema svojoj prvobitnoj nameni, taj zakon je osmišljen da bi sprečio bilo kakvu ličnu osvetu. On je trebalo da zaustavi svaku krvnu osvetu ili odmazdu, koja bi se vršila bez prethodne istrage. Povredu je trebalo da proceni sudija, a onda se utvrđivala odgovarajuća novčana nadoknada koju je trebalo platiti. Ta praksa se primenjivala kako bi sprečila ljude da „uzimaju zakon u sopstvene ruke“. Pravdu je trebalo sprovesti, ali je to moralo da se učini u skladu sa Božjim zakonom. 

Isus Hristos, koji je Mojsiju dao te društvene zakone, znao je njihovu pravu svrhu. Prema tome, On je mogao da ih primeni na objektivan način, u skladu sa njihovom prvobitnom namenom. Motiv iza tog zakona bio je da se donese pravda i pomirenje, i da se obnovi mir.  

Moglo bi se reći da, u izvesnom smislu, pravda podrazumeva neku vrstu osvete. Odgovarajuća primena bila je, po svoj prilici, pokušaj da se nađe prava ravnoteža između ideja o pravdi i osveti. 

`Kako vam shvatanje da će pravda jednog dana doći, pomaže da se pravilno postavite prema svim nepravdama koje sada vidimo u svetu?`