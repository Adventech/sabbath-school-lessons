---
title:  Još neki zakoni 
date:  25/08/2025
---

Bog je u svojoj milosti učio sudije kako da postupaju sa ljudima u različitim situacijama u vezi sa imovinskim pravom. Nabrojano je nekoliko primera koji pokazuju šta treba raditi ako nečiji bik napadne tuđeg bika, ako neko ukrade domaću životinju i proda je, ako su životinje pasle u polju ili vinogradu drugog vlasnika, ako bi predmet koji je neko pozajmio bio ukraden od njega, ili ako bi iznajmljena životinja bila povređena ili bi uginula (2. Mojsijeva 21,33-22,15).

`Pročitajte tekst 2. Mojsijeva 22,16 – 23,9. Kojim spornim pitanjima su se ti zakoni bavili i na koji način?  `

Božji zakoni obuhvatali su različita pitanja. Postojali su posebni propisi protiv potcenjivanja i ponižavanja ljudi. Bog nije želeo nikakvu vrstu eksploatacije. On u svojoj milosti popravlja grešne impulse ljudskog srca i obuzdava prirodne sklonosti ljudi. Trebalo je sačuvati bezbednost društva, eliminisati zlo i negovati dobre međuljudske odnose. Pravda i ljubav morali su upravljati svim postupcima. 

`Pročitajte tekst 2. Mojsijeva 23,10-19. Koja su važna pitanja tu obrađena?`

Subota i praznici bili su usredsređeni na bogosluženje i predstavljali su podsetnike na ključne događaje u istoriji spasenja. Bogosluženje je bilo pažljivo regulisano, jer je to bio teološki osnov za sve druge aktivnosti. Subota je uspostavljena prilikom Stvaranja (1. Mojsijeva 2,2.3; 2. Mojsijeva 20,8-11), bila je povezana sa oslobođenjem i iskupljenjem Izraela (5. Mojsijeva 5,12-15), i, na moćan način, upućuje na obožavanje Boga kao našeg Stvoritelja, Iskupitelja i Gospoda (Marko 2,27.28). 

Osim toga, postojala su tri ključna praznika za koje se od Izraela zahtevalo da ih svetkuje svake godine: (1) Pasha ili praznik Beskvasnih hlebova u proleće (obično između polovine marta i polovine aprila); (2) Pedesetnica ili praznik Žetve (ili praznik Sedmica) sedam sedmica posle prethodnog praznika, tako da je počinjao 50 dana kasnije; i (3) praznik Senica (ili Koliba) ili praznik Berbe (Sabiranja) u jesen (obično između polovine septembra i polovine oktobra; videti takođe: 2. Mojsijeva 34,18-26; 3. Mojsijeva 23,4-44; 4. Mojsijeva 28,16-29,40; 5. Mojsijeva 16,1-16).