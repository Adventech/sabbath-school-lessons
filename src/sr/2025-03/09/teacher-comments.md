---
title:  Život po zakonu
date:  29/08/2025
---

**Ključni tekst:** 2. Mojsijeva 20,22-24

**Središte proučavanja:** 2. Mojsijeva 20,21–23,33

### PRVI DEO: OPŠTI PREGLED

**Uvod:** Pored moralnog zakona, takođe poznatog kao Dekalog, ili Božjih deset obećanja, koji se tradicionalno nazivaju Deset zapovesti, Gospod je Mojsiju dao i mishpatim – doslovno presude – takođe prevedene kao uredbe, pravila, zakoni ili propisi. Ovi zakoni su praktično primenili principe Dekaloga na svakodnevni život Izrailjaca. Ovaj odeljak zakona, koji je Mojsije napisao na svitku, nazvan je „Knjiga zavetna“ (2. Mojsijeva 24,7), a ovaj „Zavetni zakonik“ je proširen u poglavljima 2. Mojsijeva 20,22–23,19. Sledi Božja beseda o tome kako će i pod kojim uslovima On voditi svoj narod u obećanu zemlju (2. Mojsijeva 23,20-33).

**Teme:** Bog proširuje i objašnjava Deset obećanja ili Deset reči svom narodu u Knjizi zavetnoj. Ovo naglašavanje određenih zapovesti može se direktno otkriti u sledećim odlomcima:

1. Prvo obećanje o jedinstvenom i živom Bogu nalazi se u tekstovima 2. Mojsijeva 20,23a i 2. Mojsijeva 23,13.

2. Drugo obećanje o pravom obožavanju i odricanju idolima je u tekstovima 2. Mojsijeva 20,23b; 2. Mojsijeva 22,20 i 2. Mojsijeva 23,24.32b.33.

3. Treće obećanje o poštovanju Boga i onoga što On predstavlja nalazi se u tekstu 2. Mojsijeva 22,28a.

4. Četvrto obećanje o subotnom odmoru je u tekstu 2. Mojsijeva 23,10-12.

5. Peto obećanje o poštovanju roditelja je u tekstu 2. Mojsijeva 21,15.17.

6. Šesto obećanje o poštovanju života je u tekstu 2. Mojsijeva 21,12-14.23.29.

7. Sedmo obećanje o poštovanju braka je u tekstu 2. Mojsijeva 22,16.17.

8. Osmo obećanje o poštovanju imovine je u tekstu 2. Mojsijeva 22,1-4.

9. Deveto obećanje o poštovanju ugleda ljudi i istine je u tekstovima 2. Mojsijeva 22,11 i 2. Mojsijeva 23,1-9.

10. Deseto obećanje o poštovanju sebe držeći um čistim prožima ceo Zavetni zakonik.

Ovi specifični zakoni odražavaju Dekalog u širem smislu; na primer, sve instrukcije u vezi sa povredama ili štetom ukazuju na šesto obećanje, a propisi o krađi na osmo obećanje. Cilj ovih „presuda“ je da pomognu vernicima da budu muškarci i žene od integriteta.

### DRUGI DEO: KOMENTAR

Tekstovi u poglavljima 2. Mojsijeva 19-24 govore o uspostavljanju (2. Mojsijeva 19,3-8) i obnavljanju, odnosno potvrđivanju, Božijeg saveza sa Njegovim narodom u svečanoj ceremoniji koja uključuje škropljenje krvlju, što ukazuje na zapečaćenje tog saveza (2. Mojsijeva 24,3-8). Između su predstavljeni temeljni principi Božjeg karaktera u odnosu na čovečanstvo. Ove univerzalne i večne vrednosti, bez kulturoloških i vremenskih granica, izražene su u moralnim zakonima, Dekalogu ili Deset obećanja (2. Mojsijeva 20,1-17), a potom detaljnije objašnjene u Zavetnom zakoniku (2. Mojsijeva 20,22–23,33). Primena i proširenje Dekaloga, iz praktičnih razloga, može biti strukturisano na sledeći način:

*Prolog (2. Mojsijeva 20,22–21,1)*

1. Slučajevi koji uključuju jevrejske robove (2. Mojsijeva 21,2-11)

2. Slučajevi za smrtnu kaznu (2. Mojsijeva 21,12-17)

3. Slučajevi telesnih povreda (2. Mojsijeva 21,18-32)

4. Slučajevi oštećenja, zaštite i krađe imovine (2. Mojsijeva 21,33-22,15)

5. Slučajevi koji se odnose na život u društvu (2. Mojsijeva 22,16-31)

6. Slučajevi koji se odnose na pravdu i susedstvo (2. Mojsijeva 23,1-9)

7. Uredbe u vezi sa praznicima u toku godine (2. Mojsijeva 23,10-19)

*Epilog (2. Mojsijeva 23,20-33)*

Principi koji stoje iza ovih propisa mogu se primenjivati čak i danas; međutim, to moramo učiniti bez sprovođenja kazni koje su vezane za njih, jer su date za Izrailjski teokratski sistem i ograničene na njega. Teokratija je završena, zajedno sa zakonima žrtvovanja, smrću Isusa na krstu (Danilo 9,25-27, Matej 27,51, Kološanima 2,14) i kamenovanjem đakona Stefana, 34. godine (Dela 7,54-60). Stefanova smrt označila je kraj 70-nedeljnog proročanstva iz Danila 9,24-27, označavajući početak jevanđelja koje se objavljuje celom svetu, i Jevrejima i neznabošcima (Matej 28,18-20; Dela 1,8).

**„Na kojem god mjestu zapovjedim da se spominje ime moje“ (2. Mojsijeva 20,24)**

U prologu Deset zapovesti, koji postavlja ton za ono što sledi, Bog objavljuje: „Vidjeli ste gdje vam s neba govorih [odnosi se na nedavno veličanstveno, usmeno i javno izgovaranje Deset obećanja; videti 2. Mojsijeva 20,1; 5. Mojsijeva 5,24]… Na kojem god mjestu zapovjedim [jevrejski zakar „zapamtiti“] da se spominje ime doći ću k tebi, i blagosloviću te” (2. Mojsijeva 20,22-24). Ovo četvorostruko naglašavanje božanskog „ja“, u vezi s onim što je Bog učinio, i što će učiniti, je ključno. Gramatički oblik „Na kojem god mjestu zapovjedim da se spominje ime moje“ (2. Mojsijeva 20,24) samo u ovom stihu ima za predmet Gospoda. Sam Gospod želi da uveri svoj narod da će biti sa njima. Bog obećava da će biti prisutan sa njima na mestima gde utvrđuje svoje ime i čini da se ono poštuje; tamo će ih blagosloviti. 

Ove lokacije uključuju i brojna privremena mesta, a posebno kasnije hram u Jerusalimu, gde će se On iskreno obožavati. Izjava implicira da ljudi treba da reaguju ispravno i da neguju odnos s Njim. Njegovo prisustvo i blagoslov nisu automatski. On će biti tamo gde će Njegovo ime biti zapamćeno. To nas povezuje s Božjim otkrivanjem Njegovog imena Mojsiju, a preko njega i Izrailjcima, „to je spomen moj od koljena na koljeno“ (2. Mojsijeva 3,15). Tako je u teološkom centru oltarskih zakona, u tekstu 2. Mojsijeva 20,24-26, podvučeno Božije prisustvo i blagoslov. Bog je već pokazao da je usred Egipta, iako Ga Egipćani nisu priznavali kao takvog (2. Mojsijeva 8,22). Ali sada On objavljuje da će biti usred Izrailja.

**Srednji stih knjige 2. Mojsijeva**

Prema masoretskim komentarima na marginama stranica gde je pisan jevrejski tekst, srednji stih knjige 2. Mojsijeva je 2. Mojsijeva 22,27. Ovaj stih se fokusira na jedno od Gospodnjih osnovnih atributa, naime na Božju milost, koju On besplatno daje i definiše kao nezasluženu naklonost koja se nudi ljudima. Kontekst govori o Božjoj brizi za siromašne, a razlog se navodi: „Jer sam milostiv“. Primetite da je ovo jedini Gospodnji atribut u celom Svetom pismu koji je uokviren formulom samoidentifikacije „Ja jesam“. To je ono što On jeste: Gospod je milostiv. Ova suštinska istina o Bogu pominje se četiri puta u knjizi 2. Mojsijeva: dva puta kao pridev (2. Mojsijeva 22,27; 2. Mojsijeva 34,6) i dva puta u glagolskom obliku (2. Mojsijeva 33,19). Božji narod treba da bude milostiv koliko je Bog milostiv, da nesebično pomaže onima kojima je potrebno.

**Zakon odmazde (2. Mojsijeva 21,23-25)**

Takozvani *lex talionis* (zakon odmazde) se često pogrešno shvata i koristi za diskreditaciju Božjeg karaktera i učenja Starog zaveta u pokušaju da se „dokaže“ da je Bog Starog zaveta osvetoljubivi Bog. Ovaj pojam je daleko od istine i razumevanja značenja i namere ovog zakona. Svrha je bila da se ograniči lična osveta, čime bi se odvratio pojedinac ili porodica od preuzimanja pravde u svoje ruke. To je bio humani zakon, namenjen sudijama koje su se bavile različitim slučajevima kada je došlo do fizičkih povreda. Zakon je trebalo da obezbedi primenu odgovarajuće (ne preterane) naknade. Iza ovih propisa je pre svega stajala novčana naknada (videti, na primer, 2. Mojsijeva 21,19.22.30.32.34-36) ili ponuda oslobađanja od ropstva (2. Mojsijeva 21,26.27), kako bi se izrailjska zajednica zaštitila, a zlo ograničilo.

**Osvajanje Hanaana**

Bog uverava Izrailjce da će, kao što se borio za njih u iskustvu Crvenog mora (2. Mojsijeva 14,13.14.26-31), to učiniti ponovo kada uđu u Obećanu zemlju. On će sam ići ispred njih i pobediće njihove neprijatelje (2. Mojsijeva 23,20-31). Božansko „ja“ se pojavljuje 13 puta u NIV prevodu ovog odlomka, gde Bog objavljuje šta će učiniti za Izrailj, dok im omogućava da naslede novu teritoriju: (1) „Šaljem anđela svojega pred tobom“ (2. Mojsijeva 23,20); (2) „Ja ću biti neprijatelj tvojim neprijateljima“ (2. Mojsijeva 23,22a); (3) „(biću) Protivnik tvojim protivnicima“ (2. Mojsijeva 23,22b); (4) „Ja ću ih istrijebiti“ (2. Mojsijeva 23,23); (5) „Ukloniću bolest između vas“ (2. Mojsijeva 23,25); (6) „Broj dana tvojih napuniću“ (2. Mojsijeva 23,26); (7) „Pustiću strah svoj pred tobom“ (2. Mojsijeva 23,27a); (8) „Uplašiću svaki narod na koji dođeš“ (2. Mojsijeva 23,27b); (9) „Obratiću k tebi pleći svijeh neprijatelja tvojih“ (2. Mojsijeva 23,27v); (10) „Poslaću i stršljene pred tobom“ (2. Mojsijeva 23,28); (11) „Pomalo ću ih odgoniti ispred tebe“ (2. Mojsijeva 23,30); (12) „Postaviću međe tvoje“ (2. Mojsijeva 23,31a); i (13) „Jer ću vama u ruke dati one koji žive u onoj zemlji“ (2. Mojsijeva 23,31b).

Bog takođe jasno kaže šta Njegov narod treba da uradi kao odgovor, da bi mogli da dožive ovaj božanski blagoslov u potpunosti: (1) „Čuvaj ga se“ i „slušaj“ (2. Mojsijeva 23,21) mog Anđela (ovo je Anđeo Gospodnji, preovaploćeni Glasnik, Isus Hristos, videti 1. Mojsijeva 16,7; 2. Mojsijeva 3,2.4.7; 2. Mojsijeva 14,19); (2) „Nemoj da ga rasrdiš“ (2. Mojsijeva 23,21); (3) „Nemoj se klanjati bogovima njihovijem niti im služiti, ni činiti što oni čine“ (2. Mojsijeva 23,24); (4) „Nego ih sasvijem obori i likove njihove sasvijem izlomi“ (2. Mojsijeva 23,24); (5) „Nemoj hvatati vjere s njima ni s bogovima njihovijem” (2. Mojsijeva 23,32); (6) „Neka ne sjede u zemlji tvojoj, da te ne navrate da se ogriješiš o mene“ jer bi ti njihovo idolopoklonstvo „bila zamka“ (2. Mojsijeva 23,33).

Stoga ih Gospod izričito upozorava da ne ulaze u odnos saveza sa susednim narodima ili da ne slede njihove idolopokloničke običaje obožavanjem njihovih bogova. Takvi odnosi i prakse će odvojiti Izrailj od njihovog odnosa sa živim Bogom, njihovim Stvoriteljem i Iskupiteljem, uzrokujući njihovu propast.

### TREĆI DEO: PRIMENA U ŽIVOTU

1. Prvobitni Božji plan je bio da, na zvuk ovnujskog roga, Njegov narod „pođe na goru“ (2. Mojsijeva 19,13). Šta se zapravo dogodilo i zašto su Izrailjci propustili ovaj veliki poziv koji im je Bog uputio (razgovarajte u razredu o tekstovima kao što su 2. Mojsijeva 19,16b; 2. Mojsijeva 20,19; i 5. Mojsijeva 5,5,25)?

2. Na osnovu priče (2. Mojsijeva 19), Izrailjci su se uplašili kada im je Bog direktno govorio. Koja je razlika između pravog i pogrešnog straha (2. Mojsijeva 20,19-21)? Šta znači biblijsko učenje da se treba „bojati Boga“? 

3. Zašto je važno da se naš vertikalni odnos sa Gospodom uvek prenosi u horizontalnu dimenziju našeg rada i brige o ljudima kojima je potrebna naša pomoć i poštovanje?