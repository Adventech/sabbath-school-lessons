---
title:  Prinosi i Duh 
date:  22/09/2025
---

`Pročitajte tekst 2. Mojsijeva 35,4 – 36,7. Koje se važne lekcije tu nalaze za nas danas?`

Obilje različitih dragocenih materijala bilo je potrebno da bi se izgradilo svetilište, i to je prikupljeno zahvaljujući velikodušnim donacijama Božjeg naroda, koji je davao od sveg srca, dragovoljno i sa radošću. Davali su zlato, srebro, bronzu, fino platno, drago kamenje, unikatne tkanine, bademovo drvo, maslinovo ulje, začine i mnoge druge potrebne stvari. Narod je uložio i svoj rad, jer je mnoge naročite predmete trebalo napraviti njihovim umetničkim i marljivim radom na šatoru i njegovom nameštaju. Takođe, krojači su morali da tkaju odeću za sveštenike, koji će služiti u svetilištu, i za prvosveštenika, čija je veoma složena odeća uključivala i naprsnik i turban. 

Bog je izobilno blagoslovio Izraelce kroz darove koje su im Egipćani dali prilikom izlaska iz Egipta. Sada su oni imali priliku da prinesu svoje darove zahvalnosti za Božje milostivo i moćno delovanje, i njihova srca su bila pokrenuta da izvrše to delo Njemu u slavu.

Narod je davao sa takvom radošću i tako izobilno da je Mojsiju rečeno: „Više donosi narod nego što treba“ (2. Mojsijeva 36,5). Tako je Mojsije morao da zaustavi njihovo prilaganje, „jer bijaše svega dosta da se uradi sve djelo“ na svetilištu (2. Mojsijeva 36,7).

Kroz vođstvo Svetog Duha, Bog je opremio i osposobio narod da podigne svetilište sa velikom preciznošću. Veseleilo, Elijav i drugi bili su „napunjeni“ Božjim Duhom (2. Mojsijeva 35,31), što znači da su bili obdareni veštinama, mudrošću i umetničkim znanjem da bi savršeno obavili sav posao. Bio je to ogroman projekat i morao je da se napravi tačno prema obrascu koji je Bog pokazao Mojsiju. 

Značajno je to što je dar Svetog Duha bio povezan sa različitim ljudskim sposobnostima i veštinama, koje je trebalo upotrebiti prilikom podizanja svetilišta. Biti ispunjen Duhom nije neki magijski proces, i ne znači da se neke posebne duhovne sile nalaze u ljudima. Da bi unapredio delo i ispunio misiju, Bog osposobljava svoje sledbenike da ostvare Njegove ciljeve i da to urade dobro.

`Koje duhovne darove ste vi primili kada ste bili ispunjeni Svetim Duhom? Imajte na umu da duhovni darovi mogu da cvetaju samo kada negujete plodove Duha u svom životu (Galatima 5,22.23).`