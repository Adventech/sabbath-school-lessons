---
title:  Isus je „šatorovao“ sa ljudima 
date:  25/09/2025
---

`Pročitajte tekst Jovan 1,14. U kom smislu je Hristovo utelovljenje upoređeno sa svetim šatorom?`

Isusovo utelovljenje je tajna, ali i ekskluzivno učenje kojim će se iskupljeni baviti kroz svu večnost. Apostol Jovan tvrdi da je Hristos, preuzimajući na sebe naše telo, otkrio da On prebiva među nama na opipljiv način. Ovde Isus u telu podseća na Boga Starog zaveta, koji je boravio sa Izraelcima u šatoru kod Sinaja, i u pustinji dok su putovali ka Obećanoj zemlji. 

Tokom svog boravka u telu, Isus je živeo sa ljudima. Kakav nezamisliv ustupak! Večni Bog silazi k nama, kao jedan od nas, kako bi nas uverio da je On zaista „Emanuilo... S nama Bog“. 

U stihu Matej 18,20 Isus kaže da će, ako se dvoje ili troje okupe u Njegovo ime, i On biti među njima. Hristos je sa svojim narodom kroz prisustvo Svetog Duha. Hristos poziva svoje sledbenike da budu u bliskom odnosu s Njim: „Evo stojim na vratima i kucam: ako ko čuje glas moj i otvori vrata, ući ću k njemu i večeraću s njime, i on sa mnom“ (Otkrivenje 3,20). 

`Pročitajte tekst Otkrivenje 21,1-3. Šta nam je tu prikazano?`

Novi Jerusalim će se spustiti s neba na zemlju, i Jovan objavljuje: „Čuh glas veliki s neba gdje govori: evo skinije Božije među ljudima, i življeće s njima, i oni će biti narod njegov, i sam Bog biće s njima Bog njihov“ (Otkrivenje 21,3). U Novom Jerusalimu nema hrama (Otkrivenje 21,22) zato što je čitav grad hram, Božje svetilište. Dužina, širina i visina grada su jednake (Otkrivenje 21,16), kao što je bio slučaj sa Svetinjom nad svetinjama u svetilištu, koja je bila u obliku kocke, čije su sve strane jednake. I tako ćemo, kroz svu večnost, u svetu bez greha, smrti i patnje, boraviti u Božjem neposrednom prisustvu.  

`Imajući u vidu šta nam je obećano u Isusu, kako možemo naučiti da istrajemo do kraja?`