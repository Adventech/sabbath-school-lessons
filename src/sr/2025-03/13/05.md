---
title:  Božje prisustvo u svetilištu 
date:  24/09/2025
---

`Pročitajte tekst 2. Mojsijeva 40,1-38. Kako su Izraelci uočavali Božje prisustvo?`

Poslednje poglavlje 2. Knjige Mojsijeve (2. Mojsijeva 40) opisuje posvećenje svetilišta i dar Dekaloga. Posvećenje svetilišta predstavlja vrhunski događaj kojem su Izraelci prisustvovali u podnožju Sinaja. 

Božja slava su Njegova svetost, Njegov karakter i Njegovo brižno prisustvo, što je sušta dobrota (2. Mojsijeva 3,5; 2. Mojsijeva 33,18.19). Njegovo prisustvo ispunilo je sveti šator i bilo je vidljivo kao oblak, slava Šekine. Druga knjiga Mojsijeva završava se naglaskom na Božje prisustvo koje ih je vodilo, u vidu oblaka Gospodnjeg danju i stuba od ognja noću. Na jedan veoma stvaran i moćan način, jevrejski narod je trebalo da iskusi ne samo realnost Božjeg postojanja, već i Njegovo blisko i trajno prisustvo dok ih je predvodio. 

Mojsije je podigao svetilište prvog dana prvog meseca druge godine (2. Mojsijeva 40,2.17). On je sve i posvetio – uključujući Arona i njegove sinove kao sveštenike (2. Mojsijeva 40,9.13-15) – uljem pomazanja. Prošao je kroz Svetinju nad svetinjama, Svetinju i dvorište – i sve ih posvetio Gospodu. U toku tog procesa, uspostavio je službe u celom svetilištu (videti takođe: 4. Mojsijeva 7,1). Samo tom prilikom, u vreme inauguracije svetilišta, Mojsije je mogao da uđe u Svetinju nad svetinjama. Nakon toga, jedino je prvosveštenik mogao da vrši službu na tom mestu, jedanput godišnje, na Dan pomirenja (3. Mojsijeva 16,2.17). 

Biblijski tekst u tri navrata proglašava da je nešto završeno: (1) na kraju sedmice Stvaranja, Bog naglašava dovršetak svojih stvaralačkih dela (1. Mojsijeva 2,1-3); (2) po završetku radova oko svetilišta, biblijski tekst objavljuje: „Tako svrši Mojsije posao taj“ (2. Mojsijeva 40,33); i (3) to je takođe rečeno kada je Solomon završio izgradnju hrama (1. O carevima 7,51). 

Ta povezanost između Stvaranja i izraelskog svetilišta upućuje na kosmičku dimenziju, na vreme kada će Gospod boraviti sa iskupljenima na novoj zemlji u Novom Jerusalimu, koji je „skinija Božija“ (Otkrivenje 21,2.3; uporedite sa tekstom: Otkrivenje 22,1-4).

Ispunjavanje svetog šatora Božjim prisustvom (2. Mojsijeva 40,34) bilo je veliki vrhunac događaja koji su otpočeli Mojsijevim rođenjem, nastavili se porazom egipatskih bogova tokom 10 zala, bekstvom iz Egipta, porazom egipatske vojske, i završili se, konačno, Božjim otkrivenjem na gori Sinaj. 

`Na koje načine, čak i sada, možete da doživite Božje prisustvo? Zašto je to važno?`