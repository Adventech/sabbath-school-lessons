---
title:  Subota Gospodnja 
date:  21/09/2025
---

Koliko god oni koji se protive svetkovanju Subote tvrdili, pogrešno, da je ona bila namenjena samo Jevrejima (sedmi dan ja izdvojen i posvećen u Edemu [videti: 1. Mojsijeva 2,1-3]), ili pak tvrdili, opet pogrešno, da su Jevreji za nju prvi put saznali kod Sinaja (Jevreji su držali Subotu i pre Sinaja [videti: 2. Mojsijeva 16,22-29]) – nema sumnje da je Subota u velikoj meri bila deo života jevrejskog naroda od samog početka.

`Pročitajte tekst 2. Mojsijeva 35,1-3. Koja je istina tu ponovljena narodu u kontekstu podizanja svetilišta?`

Subota i njena poruka bile su, jesu i uvek će biti usredsređene na Boga – ko je On i koja su Njegova moćna dela. Subota nas podseća na Njegova stvaralačka i spasonosna dela, i usmerava nam pažnju na Boga koji želi da boravi sa svojim narodom. Na taj način, Subota i svetilište upućuju u istom smeru – na Božje prisustvo u našem životu.

Subota starozavetne crkve prenosi mnogostruku poruku. Njena suština bi se mogla sumirati u pet ključnih tačaka:  

(1) *Bog je Stvoritelj* i Biblija počinje tom zadivljujućom i temeljnom objavom (1. Mojsijeva 1,1). Živa uspomena na Božje stvaranje je Subota (1. Mojsijeva 2,2.3; 2. Mojsijeva 20,8-11). Iz te istine – da je Bog naš Stvoritelj – proističu sve druge istine.

(2) *Mesija će doći*, a u srži te nade je Božje obećanje o Semenu koje će savladati zmiju (sotonu) i izvojevati pobedu nad zlom. 

(3) *Bog će uspostaviti svoje carstvo, a Subota je njegov predukus.* 

(4) *Spasenje dolazi od Gospoda*, a Božji narod svedoči da je Bog njihov Spasitelj i Iskupitelj i da spasenje dolazi kao rezultat Njegove blagodati, i jedino Njegove blagodati. 

(5) *Bog je vrhovni sudija svih ljudi. Oni koji Mu uporno prkose i odriču Ga se neće imati nikakvu budućnost, ali Bog besplatno daje večni život onima koji Ga slede.* 

`Jevreji imaju izreku: *Više nego što je Izrael držao Subotu, Subota je održala Izrael*. Premda mi, kao adventisti, verovatno ne bismo to izrazili na isti način, koju važnu ulogu Subota ima u životu naše crkvene porodice?`