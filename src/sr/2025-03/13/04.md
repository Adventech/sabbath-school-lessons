---
title:  Podignuto svetilište
date:  23/09/2025
---

`Ukratko pregledajte tekst 2. Mojsijeva 36,8 – 39,31. Šta mislite, zašto su data tako izričita uputstva? Čemu nas to uči kada je reč o tome kako se Bog interesuje za svaki detalj?`

Mojsije je pažljivo podigao svetilište, a uputstva primljena na gori Sinaj su marljivo primenjena. Biblijski tekst nabraja sledeće: (1) svetilište sa različitim materijalima, zavesama i delovima (2. Mojsijeva 36,8-38); (2) kovčeg (2. Mojsijeva 37,1-9); (3) sto za hlebove (2. Mojsijeva 37,10-16); (4) svećnjak (2. Mojsijeva 37,17-24); (5) kadioni oltar (2. Mojsijeva 37,25-29); (6) oltar za žrtvu paljenicu (2. Mojsijeva 38,1-7); (7) umivaonik (2. Mojsijeva 38,8); (8) dvorište (2. Mojsijeva 38,9-20); i (9) materijal upotrebljen za svetilište (2. Mojsijeva 38,21-31). Tekst 2. Mojsijeva 39 nastavlja sa opisom efoda, naprsnika i drugih komada svešteničke odeće.  

Službe u svetilištu bile su vizuelne, životne pouke o evanđelju, koje otkrivaju celokupni Božji plan iskupljenja. Razne ceremonije oslikavale su (1) koliko Bog mrzi greh i kako postupa s njim, (2) kako On spasava pokajane ljude, (3) kakva je sudbina zlih, i (4) kako će On obezbediti slavnu budućnost koja će biti bez zla. 

Dve različite ali blisko povezane službe vršene su u svetilištu tokom godine – svakodnevna i godišnja. Ta dvofazna služba ilustrovala je kako se Bog odnosi prema grehu i kako spasava grešnike. Preko svakodnevnih službi u svetilištu, Bog je uveravao one koji su se pokajali da im je oprostio grehe i milostivo im je nudio spasenje. Da bi se primio taj dar spasenja, morala se prineti žrtva, a te žrtve su upućivale na smrt Mesije, čija smrt „očišćava nas od svakoga grijeha“ (1. Jovanova 1,7). Priznanje greha i prihvatanje odeće Hristove pravednosti bilo je u središtu tog dara (Psalmi 32,1.2). Na taj način, pokajani grešnik je bio uveren u oproštenje i mogao je da se raduje spasenju. 

*Godišnja služba*, vršena na Dan pomirenja, pokazivala je kako Bog iskorenjuje greh, rešava problem greha i osigurava bezgrešnu budućnost (3. Mojsijeva 16; Jovan 1,29). U ovom trenutku, Hristova dvostruka služba u nebeskom svetilištu predstavlja još jedan izraz Božjeg delovanja za nas (Jevrejima 7,25) i doneće konačno rešenje za problem zla (Danilo 7,13.14.22.27; Danilo 8,14; Otkrivenje 21,4).

Svetilište je bilo mesto obožavanja, proslavljanja Boga i izražavanja zahvalnosti Njemu. Obožavanje podrazumeva održavanje odnosa sa Bogom, koji poziva vernike u taj odnos.