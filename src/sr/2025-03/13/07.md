---
title:  Za dalje proučavanje
date:  26/09/2025
---

U knjizi *Stvaranje, patrijarsi i proroci* od Elen G. Vajt pročitajte poglavlje pod naslovom „Svetilište i službe u njemu“, str. 353-358 (original).

„Podizanju svetilišta prethodio je božanski čin iskupljenja, naime, izbavljenja Izraela od porobljavajuće sile Egipta. To je, potom, bilo praćeno Božjom spremnošću da uđe u trajan zavetni odnos sa svojim narodom. On će biti njihov Bog, a oni će postati Njegov narod (2. Mojsijeva 6,7). Način na koji je trebalo da se odnose prema Njemu i jedni prema drugima bio je definisan zavetnim zakonom. Svetilište je zaista bilo mesto sastanka, mesto gde su se Bog i ljudi sastajali. Dakle, tek nakon iskupljenja i uspostavljanja trajne veze sa Bogom putem zaveta, ljudi su imali pristup Bogu u Njegovom prebivalištu.“ – *Andrews Bible Commentary: Old Testament*, „Exodus“ (Berrien Springs, MI: Andrews University Press, 2020), str. 226. 

S druge strane, Elen G. Vajt opisuje svrhu službi u svetilištu: „Tako su uz pomoć službi u Šatoru, i kasnije u Hramu koji je zauzeo njegovo mesto, narodu svakoga dana bile otkrivane velike istine o Hristovoj smrti i posredničkoj službi. Jednoga dana u godini, misli naroda bile su upućivane u budućnost, prema završnim događajima u velikoj borbi između Hrista i sotone, prema čišćenju svemira od greha i grešnika.“ – *Stvaranje, patrijarsi i proroci*, str. 358 (original).

**Pitanja za razgovor**

`1. Od središnje važnosti za službe u svetilištu bilo je prolivanje krvi. Žrtvovane su razne vrste životinja i njihova krv je korišćena u skoro svim hramskim obredima. Šta je ta krv simbolizovala, i na šta, u krajnjoj liniji, sve te žrtve upućuju? `

`2. Koliko god da je neverovatno to što je Bog, Tvorac svemira, došao da boravi u svetilištu među svojim narodom, još više zapanjuje to što je On došao da boravi među nama kao jedan od nas, kao ljudsko biće. Već i to, samo po sebi, predstavlja neverovatan izraz ljubavi. A tek to što je prineo sebe kao žrtvu za greh – to jest, što je umro umesto nas? Čemu nas to uči kada je reč o Božjem karakteru? Takođe, šta nam to govori o činjenici koliko Bog želi da nas vidi spasene u svom večnom carstvu? `

`3. Pročitajte tekst Jevrejima 8,1-6. Šta nam to govori o zemaljskom svetilištu kao odrazu onoga što Isus sada čini za nas u nebeskom svetilištu?`