---
title:  Svetilište
date:  20/09/2025
---

### Tekstovi za proučavanje u toku sedmice
2. Mojsijeva 35,1-36,7; 1. Mojsijeva 1,1; 2. Mojsijeva 36,8-39,31; Jevrejima 7,25; 2. Mojsijeva 40,1-38; Jovan 1,14.

> <p>Tekst za pamćenje</p>:

> „Tada oblak pokri šator od sastanka, i napuni se šator slave Gospodnje... Jer oblak Gospodnji bješe na šatoru danju, a noću oganj bješe na njemu pred očima svega doma Izrailjeva, dokle god putovahu“ (2. Mojsijeva 40,34.38).

Glavni zadatak Božjeg naroda u Starom zavetu (kao i nas danas) bio je da žive u bliskom odnosu sa Gospodom, da Ga obožavaju i da Mu služe, a takođe i da pružaju pravu sliku o Bogu drugima (5. Mojsijeva 4,5-8). 

U Edemskom vrtu, Adam i Eva su se sakrili od Boga, jer su Ga se, zbog svog greha, plašili. Grešnost čini ljude prirodno uplašenim od Boga, a taj strah iskrivljuje naše viđenje Njegovog karaktera. Dobra vest je da Bog preduzima prvi korak kako bi prevazišao taj rascep. Na sopstvenu inicijativu, On premošćuje jaz, popravlja narušeni odnos, i poziva grešnika da Mu se vrati pitanjem: „Gde si?“ (1. Mojsijeva 3,9).

Dakle, naša glavna misija je da onima oko nas ispravno prikažemo Božji karakter i Njegova pravedna dela učinjena iz ljubavi. Kada ljudi budu privučeni Bogu i uvereni u Njegovu nesebičnu ljubav prema njima, oni će Mu predati svoj život, i biće poslušni onome što im On kaže da čine, znajući da je to za njihovo dobro.   

Svetilište je pokazivalo Božju bliskost sa čovečanstvom i otkrivalo im je najveće istine, koje se tiču toga kako On spasava one koji Mu prilaze u veri.

*Proučite pouku za ovu sedmicu da biste se pripremili za subotu, 27. septembar.*