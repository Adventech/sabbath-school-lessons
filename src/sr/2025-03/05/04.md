---
title:  Pesah
date:  29/07/2025
---

`Pročitajte tekst 2. Mojsijeva 12,17-23. Kakvu ulogu je krv igrala u proslavljanju tog novog praznika?`

Krv životinjske žrtve je ključni element u toj proslavi. Oni koji su hteli da uzmu učešća u toj gozbi, premazali su okvire vrata na svojim kućama krvlju zaklanog jagnjeta. Na taj način, pokazivali su svoju veru u Boga, uzdajući se u to da će ih On izbaviti od onoga sa čim će se suočiti oni koji nisu pokriveni tom krvlju. 

Kakav moćan izraz evanđelja! 

Pashalno jagnje je moralo da bude bez mane, jer je upućivalo na Isusa Hrista, „jagnje Božije koje uze na se grijehe svijeta!“ (Jovan 1,29). Krv životinje igrala je ključnu ulogu – ona je simbolizovala zaštitu i bila je znamenje života u trenutku smrti. 

„A krv ona biće vam znak na kućama, u kojima ćete biti; i kad vidim krv, proći ću vas, te neće biti među vama pomora, kad stanem ubijati po zemlji Misirskoj“ (2. Mojsijeva 12,13). 

Čitavo evanđelje bilo je povezano sa proslavom Pashe, jer je upućivalo ne samo na oslobođenje iz ropstva i odlazak u Obećanu zemlju, već i na žrtvu Isusa Hrista zbog naših greha, i na Njegove zasluge koje se pripisuju svima koji su pokriveni Njegovom krvlju. 

Vekovima kasnije, osvrćući se na tu proslavu, apostol Pavle je pisao: „Očistite dakle stari kvasac, da budete novo tijesto, kao što ste prijesni; jer i pasha naša zakla se za nas, Hristos“ (1. Korinćanima 5,7).

Kvasac se koristio za pripremu testa raznih vrsta. On se prvi put pominje u Bibliji u vezi sa pripremom beskvasnog hleba veče uoči odlaska Izraelaca iz Egipta. Kvasac je trebalo da bude uklonjen i iz njihovih domova (2. Mojsijeva 12,8.15-20; 2. Mojsijeva 13,3-7). U tom naročitom kontekstu, kvasac je bio simbol greha (1. Korinćanima 5,6-8). Zato se, tokom praznika Pashe, nije smeo koristiti čitavih nedelju dana.

Beskvasni hleb je simbol bezgrešnog Mesije, koji je pobedio sva iskušenja i dao svoj život za nas (Jovan 1,29; 1. Korinćanima 5,7; Jevrejima 4,15). „Struk isopa“, umočen u krv, simbolizovao je Božju pročišćujuću blagodat (Psalmi 51,7). Ukratko, tokom celog praznika Pashe, otkriva se Isusovo iskupljujuće delo. 

`Kada je reč o tome koliko je greh zaista loš, čemu nas uči činjenica da je bila potrebna krv Isusa, Boga lično, da bismo se iskupili od greha?`