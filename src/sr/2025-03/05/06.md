---
title:  Božanski sud
date:  31/07/2025
---

`U tekstu 2. Mojsijeva 12,29.30 čitajte o tome kako je Bog pobio prvence u Egiptu. Zašto se Bog usredsredio na prvence? (Videti takođe Jevrejima 11,28.)`

Poslednje egipatsko zlo palo je na prvence. Bio je to božanski sud nad svim egipatskim bogovima, i nad svim porodicama koje su obožavale te lažne bogove, bezvredne idole koji su zapravo odražavali ljudske strasti, želje i strahove.  

Kao što su prethodna zla pokazala, ti idoli su bili nesposobni da spasu svoj narod. Njihova bezvrednost je postala još očiglednija sada, tokom desetog zla, koje je donelo daleko najveće posledice po Egipćane.

„Po celoj egipatskoj zemlji, ponos svakog doma bio je bačen u prah. Krici i jauci ožalošćenih odjekivali su vazduhom. Vladar i dvorani, bledih lica i drhtavih udova, stajali su užasnuti ovim nezamislivim prizorom.“ – Elen G. Vajt, *Stvaranje, patrijarsi i proroci*, str. 280 (original).

Faraon je predstavljao vrhovnu moć i boga Egipta, a njegov sin prvenac smatrao se božjim sinom. Izida je bila boginja zaštitnica dece. Heket je bila boginja koja je pohodila žene na porođaju, a Min je bio bog  reprodukcije. Osim toga, bilo je nekoliko egipatskih bogova plodnosti. Svi ti bogovi bili su nemoćni u poređenju sa živim Gospodom. Mojsije kaže: „Ko je kao ti među silnima, Gospode? Ko je kao ti slavan u svetosti, strašan u hvali, i da čini čudesa?“ (2. Mojsijeva 15,11). Jotor je kasnije svedočio: „Sad vidim da je Gospod veći od svijeh bogova, jer čim se ponošahu onijem ih samijem nadvisi” (2. Mojsijeva 18,11).  

Prema 1. poglavlju 2. Mojsijeve, Egipćani su, na faraonovu zapovest, ubijali Izraelcima novorođene sinove kako bi ih oslabili, pokorili i ponizili. A sada je Božja kazna pogodila prvorođene sinove u Egiptu. Šta ljudi poseju, to i žanju. 

Naše odluke i naše ponašanje donose posledice. A bolna je istina, koju smo svi iskusili, da posledice svojih pogrešnih postupaka ne trpimo sami. Drugi, ponekad mnogi drugi, čak i nevini, takođe pate. Takva je priroda greha.

`U kom smislu ste vi propatili zbog tuđih greha? Ili, na koji način su drugi postradali zbog vaših greha? U čemu je naša jedina nada?`