---
title:  Prenošenje baklje
date:  30/07/2025
---

Psalmista izjavljuje da naša deca mogu da upoznaju Boga i Njegovu brižnu ljubav. „Od koljena do koljena hvaliće djela tvoja, i silu tvoju kazivati“ (Psalmi 145,4). Jedna porodica trebalo je da govori drugoj porodici o Bogu, o Njegovim čudesnim delima i Njegovim učenjima, a sve to zato da bi se biblijsko znanje prenelo sledećoj generaciji.   

`Pročitajte tekst 2. Mojsijeva 12,24-28. Koja se važna misao tu iznosi?`

Roditelji su bili prvi učitelji u Izraelu i trebalo je da svojoj deci pričaju o Izlasku. O tome nije trebalo govoriti samo kao o istorijskom događaju iz prošlosti, već je trebalo da bude izloženo kao njihovo lično iskustvo, iako se dogodilo mnogo ranije. Proslavljanjem tog praznika, trebalo je da se poistovete sa svojim precima, i da ta istorija bude ponovo proživljena i aktualizovana. Otac bi rekao: „Bio sam u Egiptu, video sam poraz egipatskih bogova i zla koja su pogodila Egipat, i oslobođen sam.“ U 2. Knjizi Mojsijevoj dvaput se naglašava da bi roditelji trebalo da odgovaraju na pitanja svoje dece o Pashi (videti tekstove: 5. Mojsijeva 6,6-8 i 2. Mojsijeva 13,14-16). 

Važno je zapaziti da su Izraelci još uvek bili u Egiptu kada im je rečeno da proslave svoje oslobođenje od Egipta. Cela proslava je, dakle, bila čin vere. Pošto im je to rečeno, „narod savi glavu i pokloni se“ (2. Mojsijeva 12,27) svom Iskupitelju. Zatim su postupili prema uputstvima koja su im data u vezi sa Pashom.

U 5. Knjizi Mojsijevoj, Izraelci se podsećaju da svoju priču iznose na takav način da je mogu internalizovati (preneti na lični plan) kao sopstveno putovanje. Zapazite kolektivni ton tog izveštaja, kao i naglasak na sadašnje iskustvo: „Otac moj bijaše siromah Sirin i siđe u Misir s malo čeljadi, i bi ondje došljak, pa posta narod velik i silan i obilan na broju. Ali Misirci stadoše zlo postupati s nama, mučiše nas i udaraše na nas teške poslove. I mi zavapismo ka Gospodu Bogu otaca svojih, i Gospod ču glas naš, i pogleda na muku našu, na trud naš i na nevolju našu. I izvede nas Gospod iz Misira rukom krjepkom i mišicom podignutom, i strahotom velikom i znacima i čudesima. I dovede nas na ovo mjesto, i dade nam zemlju ovu, zemlju u kojoj teče mlijeko i med“ (5. Mojsijeva 26,5-9).

Takođe, prepričavanje i ponavljanje  deci priče o Pashi (ili bilo kog događaja iz svete istorije) uveliko je pomagalo i roditeljima da se prisete šta je Bog učinio za njih i ceo narod. Govoriti o tome bilo je važno za govornika u istoj meri kao i za slušaoce.