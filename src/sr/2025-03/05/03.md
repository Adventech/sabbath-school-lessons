---
title:  Pasha
date:  28/07/2025
---

`Pročitajte tekst 2. Mojsijeva 12,1-20. Koja je konkretna uputstva Bog dao Mojsiju i Aronu pre nego što je Izrael napustio Egipat? `

Očekivalo bi se da Bog da uputstva Mojsiju i Aronu o tome kako da organizuju odlazak iz Egipta – to jest, kako da se pripreme za bekstvo, pogotovu kad je reč o starijima, majkama sa malom decom, životinjama i tako dalje. Međutim, Božje uputstvo je iznenađujuće – On im govori kako da proslave Pashu. Drugim rečima, fokus je na bogosluženju, na proslavljanju Gospoda, koji se spremao da ih izbavi. Sve ostalo će doći u svoje vreme. 

Svaka porodica je trebalo da pripremi jagnje, i ništa nije smelo da propadne. Svako je morao da pojede svoju porciju, a u slučaju da porodica nije mogla da pojede celo jagnje, trebalo je da se udruži sa drugom porodicom, i da obeduju zajedno.  

`Pročitajte tekst 2. Mojsijeva 12,13.14. Šta se Gospod spremao da učini za njih kada dođe poslednje zlo? Šta sve to simbolizuje?`

Izlazak je trebalo da se slavi redovno svake godine, ne samo kao sećanje na događaj iz prošlosti i na ono što je Bog uradio za njihove pretke, već i kao aktualizovanje (prikazivanje kao da se sada dešava) Božjeg oslobodilačkog čina za sadašnju generaciju. To je trebalo da bude sveže iskustvo za svaku grupu.  

Stihovi 12 i 13 objašnjavaju značenje Pashe: božanska osuda na uništenje će „proći preko“, preskočiće, zaobići će Izraelce. Zato je trebalo da obeležavaju Pashu – „prolazak Gospodnji“. Na engleskom jeziku, ta reč (Passover) je kombinacija dve reči: „pass“ – proći ili preći i „over“ – iznad, *preko*, jer je uništenje „prošlo preko“, odnosno, preskočilo je ili *zaobišlo* izraelske domove, čiji su dovratnici bili obeleženi krvlju jagnjeta, znakom života i spasenja. Na jevrej­skom, naziv tog praznika je *Pesah*, od glagola koji znači „preći preko“.

Proslava Pashe trebalo je da podseti svakog Izraelca na Božja moćna i milosrdna dela u korist Njegovog naroda. Ta proslava je doprinela tome da se obezbedi njihov nacionalni identitet i da se zapečate njihova verska ubeđenja. 

`Zašto je toliko važno da se uvek sećate dobra koje vam je Bog učinio u prošlosti, i da verujete da će vam On, isto tako, činiti dobro i u budućnosti?`