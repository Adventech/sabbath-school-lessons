---
title:  Još jedno zlo
date:  27/07/2025
---

Prorok Amos je izjavio da „Gospod Gospod ne čini ništa ne otkrivši tajne svoje slugama svojim prorocima“ (Amos 3,7) a, preko proroka Mojsija, On je otkrio faraonu šta će se sledeće dogoditi. Faraonu je dato najozbiljnije upozorenje. To će biti pravedan sud nad ohološću, eksploatacijom, nasiljem i idolopoklonstvom – svim onim što je, u krajnjoj liniji, i izazvalo te nesreće nad Egiptom. 

`Pročitajte tekst 2. Mojsijeva 11,1-10. Koje upozorenje je Bog dao pre izvršenja suda nad Egiptom?`

Bog je Egiptu dao vreme – tri dana tame (2. Mojsijeva 10,23) – da razmisli o nedavnim događajima i o njihovom značenju. Pružio im je takođe i poslednje izričito upozorenje, poslednju priliku da urade ono što je ispravno. 

Ali stih 2. Mojsijeva 11,8 kaže da „otide Mojsije od Faraona s velikim gnjevom“. Zašto bi Mojsije otišao gnevan? Najverovatnije zato što je znao da će tragedija, deseto zlo, pogoditi mnoge nevine ljude – a sve samo zbog faraonove tvrdoće srca.	

Takođe, broj deset je značajan u biblijskoj simbolici. Deset predstavlja puninu, potpunost ili dovršenost. (Setite se Deset zapovesti kao potpunog otkrivenja božanskog moralnog zakona.) Deset egipatskih zala upućuje na pun izraz Božje pravde, kazne i odmazde. 

Bog je Sudija i On je protiv oholosti, nepravde, diskriminacije, arogancije, eksploatacije, surovosti i sebičnosti. On je na strani postradalih, zlostavljanih, iskorišćavanih i proganjanih. Bog će sprovesti pravdu, što je zapravo još jedan izraz Njegove ljubavi. (Videti sledeće stihove: Psalmi 2,12; Psalmi 33,5; Psalmi 85,11; Psalmi 89,14; Psalmi 101,1; Isaija 16,5; Jeremija 9,24.)

I mi bi, takođe, trebalo da damo sve od sebe da budemo i pravedni i puni ljubavi. Međutim, mi lako zapadamo u ekstreme, odlazeći u jednu ili drugu krajnost. Ponekad iz „ljubavi“ žmurimo na nepravde, na nešto što bi trebalo da se ispravi. Ili hladno sprovodimo pravdu, kao da je to nešto od čelika. Nijedna krajnost nije ispravna. Ovo je ideal: „Šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?“ (Mihej 6,8). 

`Ako već ne možemo da uspostavimo savršenu ravnotežu (a ne možemo), zašto je ipak bolje grešiti na strani milosti nego na strani pravde? I da li je?`