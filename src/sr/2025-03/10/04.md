---
title:  Sila za poslušanje
date:  02/09/2025
---

`Pročitajte tekst Jezekilj 36,26-28. Kako dolazi do poslušnosti u našem životu?`

Izraelci su u tri navrata vrlo vatreno izjavili da će biti poslušni Bogu (2. Mojsijeva 19,8; 2. Mojsijeva 24,3.7). Poslušnost je važna, iako Biblija uči da smo mi ljudi slabi, iskvareni, ranjivi i grešni. Ta tužna istina izlazila je na videlo ne samo tokom istorije drevnog Izraela, već i celog Njegovog naroda. 

Kako onda možemo verno da sledimo Boga?

Dobra vest je da nas Bog, za ono što nam zapoveda, takođe i osposobljava. Pomoć, koja se ne nalazi u nama, dolazi spolja, i osposobljava nas da učinimo ono što Bog zahteva. To je Njegov posao. Prorok Jezekilj, u srži svog teološkog rezimea, u tekstu Jezekilj 36,26.27, vrlo jasno to ističe. Samo Bog može da izvrši to presađivanje srca, a On to čini tako što uklanja naše kameno srce i zamenjuje ga osećajnim srcem od krvi i mesa. Kao što je Isus Navin podsetio svoje slušaoce: „Vi niste u stanju da služite Gospodu“ (Isus Navin 24,19, prevod sa engleskog, NIV). 

Mi možemo odlučiti da sledimo Boga – to je naša uloga. Moramo sami da napravimo taj izbor, da iz trenutka u trenutak odlučujemo da se predamo Njemu. A razlog tome je što nemamo snage da sprovedemo svoju odluku, čak ni kad svesno izaberemo da služimo Bogu. Ali kada Njemu predamo svoju slabost, On će nas osnažiti. Apostol Pavle kaže: „Kad sam slab onda sam silan“ (2. Korinćanima 12,10).

Zapazite božansko „Ja“ u tekstu Jezekilj 36,24-30: Bog sakuplja, čisti, uklanja, daje, stavlja i podstiče vas da pažljivo držite Njegov zakon. A to što On čini, i vi ćete činiti. On se poistovećuje s vama, i ako budete blisko sarađivali s Njim, Njegova dela biće vaša dela. Jedinstvo između Boga i vas biće dinamično, snažno i vrlo živo.  

Ponovo, naglasak u ovom odlomku je na Božjem delovanju. Preko proroka, Bog kaže: „I duh svoj metnuću u vas, i učiniću da hodite po mojim uredbama i zakone moje da držite i izvršujete“ (Jezekilj 36,27). Bog zapoveda ljudima da Ga poslušaju, a onda im daje i silu za poslušanje. On uvek pomaže svom narodu da uradi to što zahteva od njega. Poslušnost je Božji dar (a ne jednostavno naš učinak ili dostignuće), baš kao što su i opravdanje i spasenje takođe Njegovi darovi (Filibljanima 2,13). 

`Ako nam je obećana sila za poslušanje, zašto nam je ipak tako lako da padnemo u greh?`