---
title:  Zavet i nacrt svetilišta
date:  05/09/2025
---

**Ključni tekst:** 2. Mojsijeva 24,3

**Središte proučavanja:** 2. Mojsijeva 24,1-31,18

### PRVI DEO: OPŠTI PREGLED

**Uvod:** Gospod je spasao svoj narod od egipatske vlasti, dao mu slobodu, doveo ga kroz pustinju sebi na Sinaj, i uspostavio sa njima zavet ljubavi (2. Mojsijeva 19,3-6; 5. Mojs. 7,9.12; Nemija 9,32), i u svemu tome pokazao preobilnu milost i brigu za svoj narod. U snažnom prikazu svoje slave na Sinaju, On je izgovorio Deset obećanja (dar Dekaloga, izrečen u knjizi 2. Mojsijeva 20) i detaljnije ih objasnio u zavetnom zakoniku (2. Mojsijeva 20,22–23,19). Sada Gospod potvrđuje ovaj savez sa Izrailjem na važnoj ceremoniji koja je ukorenjena u žrtvovanju životinja, što ukazuje na Hristovu žrtvu koja je zapečaćena krvlju.

### DRUGI DEO: KOMENTAR

*Potvrđivanje saveza*

Potvrđivanje saveza uključivalo je nekoliko važnih elemenata: 

• Mojsijevo usmeno izlaganje reči i zakona Gospodnjih (2. Mojsijeva 24,3);

• Mojsijevo pisanje Knjige zaveta (2. Mojsijeva 24,4a);

• podizanje oltara (2. Mojsijeva 24,4b); 

• postavljanje dvanaest kamenih stubova, koji predstavljaju dvanaest plemena Izrailjevih (2. Mojsijeva 24,4c); 

• žrtve paljenice i žrtve zahvalne (2. Mojsijeva 24,5);

• Mojsijevo škropljenje oltara polovinom žrtvene krvi (2. Mojsijeva 24,6);

• njegovo čitanje Knjige zaveta (2. Mojsijeva 24,7a); 

• potvrdni odgovori naroda (2. Mojsijeva 24,3.7b); 

• Mojsijevo škropljenje naroda drugom polovinom žrtvene krvi (2. Mojsijeva 24,8a);

• Mojsijeve reči: „evo krv zavjeta [fraza koja se pojavljuje samo ovde u Bibliji; uporedi sa Zaharija 9,11; Matej 26,28; Marko 14,24] koji učini Gospod s vama za sve riječi ove“ (2. Mojsijeva 24,8b); 

• zavetna trpeza, sa 74 poglavara, na gori Sinaj (2. Mojsijeva 24,9-11)).

U okviru zaveta, Božji narod je tri puta na isti način odgovorio na Božije milostive reči: „Činićemo sve što je rekao Gospod“ (2. Mojsijeva 19,8; videti i 2. Mojsijeva 24,3.7). Šta nije u redu sa takvim obećanjem? Naime, njihovo samopouzdanje, njihovo plitko razumevanje moći greha i sopstvene grešne prirode i neuspeh da priznaju potrebu za Božjom pomoći. U stvarnosti, samo nekoliko sedmica kasnije, mnogi od njih su plesali oko zlatnog teleta. Tačan odgovor bi bio: „Uz Gospodnju pomoć i silom Njegove blagodati učinićemo sve što je Gospod rekao“.

Isus Navin, veoma veran Mojsijev sluga i kasnije odličan vođa Božjeg naroda, lično je čuo ova dobronamerna obećanja i znao je koliko su krhka, slaba i lako se prekrše. Nekoliko puta je bio svedok otpadništva Izrailjaca. Kada su kasnije opet ponovili: „I mi ćemo služiti Gospodu“ (Isus Navin 24,18), Isus Navin im je odlučno rekao: „ne možete služiti Gospodu“ (Isus Navin 24,19), jer njihova odluka nije bila čvrsta, jer su i dalje gajili neke paganske idole (videti Isus Navin 24,14.23), i nisu bili svesni da zavise od Božije pomoći, već su se oslanjali na snagu svoje volje. Međutim, Isus Navin je izjavio: „A ja i dom moj služićemo Gospodu“ (Isus Navin 24,15).

Bog je pozvao Mojsija, zajedno sa Aronom i dvojicom njegovih sinova, Nadavom i Avijudom, i 70 starešina da se sastanu sa Njim na gori Sinaj (2. Mojsijeva 24,9.10). Svojim bliskim prisustvom, Bog je želeo da potpunije otkrije ko je On. Namerno se pominje da su tom prilikom jeli i pili. Nije objašnjeno ko je priredio banket, iako je to najverovatnije bio sam Gospod. Zajednički obrok je bio još jedan oblik zapečaćenja saveza, tako da je ovo bio zavetni obrok. U biblijska vremena, sam čin zajedničkog obedovanja uspostavljao je duboko prijateljstvo i snažnu vezu između porodice i pojedinaca ili grupe. Ako nešto nije bilo u redu između onih koji su zajedno delili obrok, to bi bilo oprošteno, a oni koji su se gostili dali su obećanje da će zauvek stajati jedni uz druge (vidi, na primer, Jakovljev i Lavanov obed u tekstu 1. Mojsijeva 31,54).

Slično zavetno zajedništvo doživljavamo kada slavimo Isusov život i smrt tokom Večere Gospodnje, i čina pričešća. Bog poziva vernike da imaju blizak odnos sa Njim i jedni sa drugima tako što će zajedno jesti i piti. Oni koji učestvuju u ovom činu čine jednu porodicu sa Hristom jer ona oživljava i čini opipljivim ono što je On učinio za nas. Pričešće je vreme kada se Njegova crkva ponovo uspostavlja i zajednica vere ponovo formira, pokazujući da je On njihov Gospod, Car i Prijatelj. Članovi crkve su sjedinjeni sa Njim i jedni sa drugima. Oni su posvećeni jer je On među njima. Veza je zapečaćena Njegovim prisustvom i Rečju.

*Šator od sastanka*

Skoro jedna trećina knjige 2. Mojsijeva se bavi šatorom od sastanka i time ukazuje na njegov značaj. U poglavljima 2. Mojsijeva 25 do 31 daje se detaljan nacrt, uputstva o njegovom dizajnu i upotrebljenim materijalima, dok poglavlja 2. Mojsijeva 35 do 40 pripovedaju kako da se sagradi i na koji način treba da se posveti za njegovu svetu funkciju. Koji je značaj ovog narativa?

Najvažnija stvar u svetinji nije nameštaj, iako se ne može zanemariti jer postavlja scenu za ono što je trebalo da se tamo dešava. Ključna stvar je drama, stvarna predstava koja se tamo odigrava. 

To je kao da idete u pozorište da vidite predstavu sa različitim scenama. Ono što je na sceni govori publici da li će se priča odvijati danju ili u ponoć, da li se dešava u gradu, palati, groblju ili svadbenom banketu, ko su glavni akteri i mnogo detalja između. Postavka je važna za razumevanje radnje i predstave. Na isti način, naš fokus vezan za šator uvek mora biti na samoj predstavi, a ne samo na pozadini, nameštaju i vrsti žrtve, kako bismo prepoznali ono što se prikazuje. Moramo da razumemo značenje svega toga. Šator od sastanka je monumentalna pouka o Božjem planu iskupljenja.

Službe u svetinji predstavljaju dramu o Bogu. Na dramatičan način oni dokumentuju ko je Bog; šta On zastupa; vrednosti koje On podržava; kako On spasava pokajanog grešnika; kako postupa sa grehom i tvrdoglavim zlim ljudima; kako On sudi i donosi konačno rešenje za problem greha, tako da će jednog dana zlo biti iskorenjeno. Ova drama pokazuje, na kraju, da će mir, pomirenje i harmonija biti ponovo uspostavljeni.

Bog je želeo da prebiva sa svojim narodom. Šator od sastanka je bio Njegovo zemaljsko prebivalište, ne zato što On već nije bio s njima, već zato što je želeo da pokaže Svoje stvarno, opipljivo prisustvo svom narodu, pokazujući da nisu sami ili napušteni, već da se brine o njima.

Apostol Pavle jasno kaže da Gospod ne živi u hramovima napravljenim ljudskom rukom (Dela 17,24.25), a Solomun svečano objavljuje, nakon što je sagradio čudesni hram za Njega u Jerusalimu, da ni nebesa ne bi mogla zadržati Gospoda: „Ali hoće li doista Bog stanovati s čovjekom na zemlji? Eto, nebo, i nebesa nad nebesima ne mogu te obuhvatiti, akamoli ovaj dom što ga sazidah!“ (2. Dnevnika 6,18). Zatim Solomun nastavlja: „Da čuješ molitvu kojom će se moliti sluga tvoj na ovom mjestu... čuj s mjesta gdje stanuješ, s neba, čuj i smiluj se“ (2. Dnevnika 6,20.21). Bog se u svojoj ljubavi i milosti spušta na naš nivo i prodire u naše vreme i prostor da bi bio sa nama.

Božje vidljivo prisustvo stoji iza Njegove želje da mu Izrailj sagradi šator u centru logora. Gospod objavljuje: „I neka mi načine svetinju, da među njima nastavam“ (2. Mojsijeva 25,8). Nemojte zanemariti veznik „i“ u ovoj frazi, jer je ovo „i“ egzegetski i teološki ključno. Bogu nije bila potrebna svetinja da bi bio ili boravio sa svojim narodom. On je bio prisutan među njima sve vreme, baš kao što je glavna tema knjige 2. Mojsijeva Božije prisustvo među Njegovim narodom. Međutim, Bog kasnije koristi hebrejski predlog *lamed* („tako da“ ili „tako“), u tekstu 2. Mojsijeva 29,46b, pa će svima biti jasno da je svrha svetinje da On blisko obitava sa svojim narodom i pokazuje svoje vidljivo prisustvo (2. Mojsijeva 29,42-46).

Kada je Navuhodonosor razorio veličanstveni Solomunov hram, a narod poslat u izgnanstvo zbog svoje nevernosti (Danilo 9,4-20), Bog je preko proroka Jezekilja uverio svoj narod da će im On „biti svetinja“ (Jezekilj 11,16).

Bog kaže Mojsiju da mora da sagradi svetinju po uzoru na onu nebesku koja mu je prikazana na gori Sinaj (2. Mojsijeva 25,9.40; pogledajte više o ovome u odeljku Komentar u 13. lekciji). Najvažniji prostor u svetinji bila je Svetinja nad svetinjama, čiji je centralni deo bio Kovčeg zaveta, koji se naziva i Kovčeg svedočanstva (2. Mojsijeva 25,16), jer je u Kovčeg trebalo da budu smeštene Božje reči svedočanstva ili Dekalog (2. Mojsijeva 40,20). Na vrhu Kovčega postavljen je pokrov od čistog zlata, pomirilište (hebrejski *Kaporet*, od korena *kapar*, „iskupljenje“; na grčkom *hilasterion*). To je bilo mesto gde se dogodilo konačno pomirenje i izbrisani su priznati gresi Božjeg naroda. Ovde je Bog obezbedio konačno rešenje za problem greha i zla (videti 3. Mojsijeva 16,15.16.30). Isus Hristos je *hilasterion*, Presto milosti, pomirbena žrtva koja nas iskupljuje i čisti od naših greha (Rimljanima 3,25; 1. Jovanova 2,2).

### TREĆI DEO: PRIMENA U ŽIVOTU

1. Nakon što je Solomun sagradio hram, Bog mu je rekao: „I ponizi se narod moj, na koji je prizvano ime moje, i pomole se, i potraže lice moje, i povrate se od zlijeh putova svojih, i ja ću tada uslišiti s neba i oprostiću im grijeh njihov, i iscijeliću zemlju njihovu“ (2. Dnevnika 7,14). Kako možemo pažljivo primeniti i praktikovati kao zajednica vere ovaj božanski savet? Šta ometa naše molitve, sprečavajući Boga da čuje i da odgovori na naše vapaje za pomoć?

2. Kako obnavljamo zavet ljubavi sa Gospodom tokom pričesti? Da li nam je za to potrebna posebna ceremonija? Objasnite.

3. Isus Hristos „postade tijelo i useli se u nas puno blagodati i istine“ (Jovan 1,14). Na grčkom jeziku bukvalno se kaže da je On „šatorovao s nama“. Kako vas utelovljenje Isusa i Njegov život na zemlji može uveriti da je On sa vama i da razume sve vaše nevolje, probleme i životne izazove?