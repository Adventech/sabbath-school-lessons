---
title:  Viđenje Boga 
date:  01/09/2025
---

`Pročitajte tekst 2. Mojsijeva 24,9-18. Kakvo čudesno iskustvo je Izraelcima tu dato?`

Nakon ponovnog, čvrstog uspostavljanja zaveta sa Bogom, Mojsije se ponovo popeo na Sinaj. Na početku tog penjanja nije bio sam. Imao je odlično društvo – izraelske vođe, njih 73. Bilo je to vrhunsko iskustvo za te vođe – videli su Boga (teofanija), i ta neverovatna činjenica se dvaput podvlači u tekstu. Takođe, to je bilo i vreme kada su vođe, jedući zajedno, zapečatile zavet sa Bogom. Bila je to posebna gozba, a Bog Izraelov bio je njihov Domaćin, čime im je ukazao ogromnu čast. 

Na Bliskom istoku tokom biblijskih vremena (a donekle i danas), zajedničko obedovanje bilo je vrhunsko iskustvo, velika čast i privilegija. Pružalo je priliku za oproštenje i uspostavljanje prijateljskih veza. Podrazumevalo je da će oni biti tu jedan za drugog i da će ostati zajedno u vremenima krize i problema. Jedući zajedno, oni su jedan drugom bez reči obećavali da će, ako se nešto desi jednoj strani, drugi biti u obavezi da mu pritekne u pomoć. Biti pozvan na obed bila je posebna čast koja se nije ukazivala svakome. 

S druge strane, odbijanje poziva bilo je jedna od najgorih vrsta uvrede. Taj uvid nam pomaže da razumemo novozavetne izveštaje u kojima je Isus Hristos bio uveliko kritikovan zato što je jeo sa grešnicima (Luka 5,30). Kada vernici prisustvuju Večeri Gospodnjoj, oni takođe uspostavljaju tu blisku vezu sa drugim vernicima, koji su grešnici poput njih samih. U toku tog obroka, mi proslavljamo oproštenje i spasenje koje imamo u Isusu (videti: Matej 26,26-30; Marko 14,22-25; 1. Korinćanima 11,23-29). 

Tragično je što su neki od ljudi koji su se popeli sa Mojsijem na goru kasnije pali u greh i izgubili svoj život (videti: 3. Mojsijeva 10,1.2.9). Premda su imali tako duboko iskustvo sa Bogom, nisu bili njime promenjeni ni preobraćeni. Kako je to moćna pouka o tome da posedovanje istine i svetih privilegija ne znači automatski da smo preobraćeni. Ti ljudi, posle takvog jednog iskustva, trebalo je da budu poslednji koji bi učinili to što su kasnije, nažalost, učinili. 

`Zadržite se malo više na izveštaju o tim vrlo privilegovanim ljudima, čak i Aronovim sinovima. Kakvo upozorenje bi to trebalo da predstavlja za nas kao adventiste, koji smo, s obzirom na svetlost koja nam je poverena, zaista privilegovani?`