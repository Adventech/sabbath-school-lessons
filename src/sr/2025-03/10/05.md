---
title:  Usred svog naroda
date:  03/09/2025
---

Bog je poučavao svoj narod uz pomoć različitih sredstava, a jedno od njih je bilo svetilište. Sve njegove službe upućivale su na Isu­sa. Bile su to očigledne pouke o planu spasenja, koji će Isus sprovesti u delo mnogo vekova kasnije.

`Pročitajte tekst 2. Mojsijeva 25,1-9. Koje se ključne, praktične i teološke istine vide u tim stihovima?`

Mada je Bog predvodio Izraelce i već bio u njihovoj blizini, On je naložio Mojsiju da izgradi svetilište: „I neka mi načine svetinju, da među njima nastavam“ (2. Mojsijeva 25,8). Bog je želeo da im na opipljiv način pokaže da je On zaista među njima. Iako su mnogo puta grešili, On ih nije napustio i „kada su ponovo zadobili naklonost Neba“ (Elen G. Vajt, Stvaranje, patrijarsi i proroci, str. 343 /original/), data ima je božanska zapovest i proces izgradnje svetilišta je otpočeo. 

Biblija nas uverava da Bog ne živi u rukotvorenim hramovima i građevinama (Dela 7,47-50), jer je veći od nebesa nad nebesima, tako da ni samo nebo ne može da Ga obuhvati. Apostol Pavle na Areopagu u Atini izjavljuje: „Bog koji je stvorio svijet i sve što je u njemu, on budući gospodar neba i zemlje, ne živi u rukotvorenijem crkvama“ (Dela 17,24). Takođe, i car Solomon kaže: „Ali hoće li doista Bog stanovati na zemlji? Eto, nebo i nebesa nad nebesima ne mogu te obuhvatiti, akamoli ovaj dom što ga sazidah?“ (1. O carevima 8,27). Svetilište je trebalo da bude mesto na kom će im Bog, na vidljiv način, pokazati svoje prisustvo.

Za izgradnju svetilišta, bilo je potrebno da Izraelci prinesu dobrovoljne darove. Trebalo je da daju dragocene i skupe darove, uključujući zlato, srebro, bronzu, drvo badema, različite vrste odeće, maslinovo ulje i začine. 

U tekstu 2. Mojsijeva 25,10-27,21 dato nam je mnogo detalja o svetilištu i njegovim službama. Bog je za Mojsija obezbedio nacrt sa konkretnim uputstvima o tome kako izgraditi i opremiti svetilište, što je uključivalo kovčeg zaveta, sto sa hlebovima, svećnjak, oltare, zavese, boje i mere. 

Mojsije je morao da izgradi svetilište prema nacrtu koji mu je Bog pokazao (2. Mojsijeva 25,9.40; 2. Mojsijeva 26,30), a koji je bio odraz nebeskog svetilišta (Jevrejima 8,1.2; Jevrejima 9,11). Zemaljsko svetilište je imalo ključnu ulogu sve do Isusove smrti i Njegove službe u nebeskom svetilištu, koja je zemaljsko svetilište učinila ništavnim i nevažećim. Ta istina je simbolički prikazana cepanjem zavese ispred Svetinje nad svetinjama u trenutku Hristove smrti (Matej 27,51; Marko 15,38).