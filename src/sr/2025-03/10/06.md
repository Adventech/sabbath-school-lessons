---
title:  Ispunjeni Božjim Duhom 
date:  04/09/2025
---

Bog je poučio Mojsija u vezi sa svakim detaljem u pripremi za službe u svetilištu. Trebalo je da sveštenici nose svešteničku odeću, a prvosveštenik je, osim toga, nosio i poseban efod, na kom su se nalazila imena Izraelovih sinova. Deo njegove odeće bio je i naprsnik, koji je trebalo da nosi na srcu (2. Mojsijeva 28), a na kom su bili i kamenovi Urim i Tumim. Svi sveštenici su morali biti posvećeni (2. Mojsijeva 29). Druge stavke koje je trebalo pažljivo pripremiti bile su: kadioni oltar, umivaonik, ulje za pomazanje i kad (tamjan) (2. Mojsijeva 30).

`Pročitajte tekst 2. Mojsijeva 31,1-18. Koju je posebnu pomoć Bog obezbedio da bi svi detalji svetilišta, i službe povezane s njim, bili pripremljeni i uređeni na lep i prikladan način?`

Po prvi put u Svetom pismu čitamo da je Bog neku osobu ispunio Svetim Duhom. Šta je to značilo? Veseleilo je osposobljen da izvodi umetničke radove na svetilištu. Bio je ispunjen Duhom, to jest, obdaren novim veštinama, pronicljivošću i znanjem u vezi sa zanatskim radovima koje je trebalo obaviti. Osim toga, Bog je i Elijavu i mnogim drugim zanatlijama dao istog Duha da bi pomagali u tom poslu.

Usred sve te kreativnosti, Božja Subota je predstavljena kao znak između Boga i Njegovog naroda – znak da je Gospod taj koji ih posvećuje. To znači da je držanje četvrte zapovesti povezano sa posvećenjem. Jezekilj je kasnije primetio: „I subote svoje dadoh im da su znak između mene i njih da bi znali da sam ja Gospod koji ih posvećujem“ (Jezekilj 20,12). 

Subota je podsetnik na to da je Gospod ne samo naš Stvoritelj (1. Mojsijeva 2,2.3), Iskupitelj i Bog (5. Mojsijeva 5,15; Marko 2,27.28), već i na to da je On svet. On svojim prisustvom preobražava ljude. Pomoću Njegovog Duha i Njegove Reči, oni razvijaju mio, ljubazan, nesebičan karakter i sklonost ka praštanju.  

Vrhunski poklon koji je Bog dao Mojsiju bio je Dekalog (2. Mojsijeva 31,18). Sam Bog je ispisao i dao dve kamene ploče sa deset zapovesti (2. Mojsijeva 31,18; 5. Mojsijeva 9,9-11). Te ploče je trebalo čuvati u Svetinji nad svetinjama, unutar kovčega zaveta, preko kojeg se nalazio presto milosti (2. Mojsijeva 25,21).

`Izraz „presto milosti“ (ili „pomirilište“) potiče od jevrejske reči čiji koren znači „pomiriti“. Zašto je, dakle, taj „presto milosti“ postavljen tačno iznad Božjeg zakona? Kakvu nadu bi trebalo da pronađemo u toj činjenici?`