---
title:  Knjiga i krv 
date:  31/08/2025
---

`Pročitajte tekst 2. Mojsijeva 24,1-8. Koju ulogu je čitanje Božje Reči i škropljenje krvlju imalo u ratifikaciji zaveta između Boga i Njegovog naroda?`

Živi Bog Biblije je Bog odnosa. Ono što je važno za našeg Gospoda nije neka stvar ili agenda, već osoba. Otuda, Bog obraća posebnu pažnju na ljude, i prvenstvena svrha Njegovih aktivnosti je da izgradi lični odnos sa njima. Uostalom, Bog koji „je ljubav“ mora da bude Bog kome je stalo do odnosa, jer kako bi ljubav uopšte mogla da postoji bez uzajamnih odnosa?

Isus je kazao: „I kad ja budem podignut od zemlje, sve ću privući k sebi“ (Jovan 12,32). Bog je zainteresovan ne samo za naše etičko ponašanje, ispravnu doktrinu ili niz ispravnih postupaka, već, iznad svega, za lični, blizak odnos sa nama. Obe institucije povezane sa Stvaranjem (1. Mojsijeva 1-2) tiču se odnosa: prva se tiče vertikalnog odnosa sa Bogom (Subota), a druga horizontalnog odnosa između ljudi (brak).

Zvanična potvrda zaveta sa Sinaja trebalo je da osnaži poseban odnos koji je Bog želeo da ima sa svojim narodom. Tokom te ceremonije narod je dvaput glasno potvrdio da će poslušati Boga u svemu što je tražio. „Činićemo sve što je rekao Gospod“, izjavili su. A tako su i mislili, ali nisu bili svesni svoje oštećenosti, ranjivosti i nedostatka snage. Zavetna knjiga je poškropljena krvlju, što je ukazivalo na to da je Izrael bio u stanju da sledi Božja uputstva samo posredstvom Hristovih zasluga. 

Mi ne želimo da prihvatimo činjenicu da je ljudska priroda ranjiva, slaba i potpuno grešna. Imamo nasleđenu sklonost ka zlu, i zato, da bismo mogli da činimo dobro, moramo imati pomoć izvan sebe samih. Ta pomoć dolazi samo odozgo, od sile Božje blagodati, od Njegove Reči i od Svetog Duha. Ali i pored svega toga što nam stoji na raspolaganju, zlo tako lako nalazi put do nas, zar ne? 

Zato je i tada, kod Sinaja, blizak lični odnos sa Bogom bio isto tako suštinski bitan za te ljude, kao što je bitan i za nas danas.

`„Činićemo sve što je rekao Gospod“ (2. Mojsijeva 24,3). Koliko puta ste i vi to isto rekli, ali ste doživeli neuspeh? Šta je jedino rešenje?`