---
title:  Zavet sa Sinaja
date:  22/08/2025
---

**Ključni tekst:** 2. Mojsijeva 19,4-6

**Središte proučavanja:** 2. Mojsijeva 19,1–20,20

### PRVI DEO: OPŠTI PREGLED

**Uvod:** Na Sinaju, Bog uspostavlja zavet sa svojim narodom. Kao inicijator, Bog daje blagodat svom narodu i stupa u zavetni odnos sa njima. Bog želi da Izrailj bude Njegov poseban dragoceni narod, carstvo svešteničko, sveta nacija. Uspeh Izrailja počivaće na njihovom pozitivnom odgovoru na Božje brižno vođstvo i na moćna dela koja je učinio za njih u Egiptu i na putu za Sinaj. Bog ih je već pozvao da Ga slede i dokazao da planira da im pruži svetlu budućnost. Ako se budu pridržavali Njegovih učenja i nastojali da neguju istinski odnos sa Njim, onda će Bog moći da ih odvede na put bez presedana u Obećanu zemlju. Oni treba da nauče ko je On i šta čini za njih da bi Mu se divili, voleli Ga, slušali i obožavali. Poklon u obliku Deset zapovesti otkrio je principe srećnog, uravnoteženog i prosperitetnog života.

**Teme:** Izvodeći Izrailj iz Egipta i vodeći ih kroz Crveno more i pustinju prema gori Sinaj, Bog je želeo da ih dovede Sebi (2. Mojsijeva 19,4). Otprilike prvih godinu dana, On ih je podučavao kroz ovaj proces. Bog je svom narodu bio kao roditelj pun ljubavi, poučavajući ih šta je najbolje za njihov napredak. Narod je video kako je Bog pobedio egipatska božanstva i brinuo se za njih kroz pošasti i njihovo bekstvo iz Egipta. Tada im je Bog dao najdragoceniji dar, Dekalog, kako bi ih naučio kako da imaju strahopoštovanje prema Njemu (2. Mojsijeva 20,20). U ovoj lekciji razmišljamo o različitim funkcijama Božjeg zakona.

1. „Jevanđelje Isusa Hrista“. Prema Marku, jevanđelje, ili euangeliou, jeste Božja radosna vest, utemeljena na Svetom pismu, objavljena od strane Hrista u sinagogama, i otkrivena u Njegovoj zemaljskoj službi. Kao takva, Božja radosna vest je takođe, uistinu, Isusova radosna vest.

2. „Isus Hristos“. Marko prikazuje Isusa u mnogim aspektima Njegove službe. Isus je Božji Sin i Svetac. Na Njega se takođe upućuje kao na velikog učitelja i govornika, kao i saosećajnog iscelitelja, u Galileji i šire.

### DRUGI DEO: KOMENTAR

Dekalog čini srce Božjeg otkrivenja i biblijske etike. To je Magna Carta (velika povelja) biblijskog učenja, i sažimanje svih učenja u jedno, norma svih normi. Deset zapovesti, čija načela su večna, čini srž i osnovu božanskih standarda za celo čovečanstvo. Kada je u pitanju davanje Dekaloga, petoknjižje podvlači da je on objavljen od Boga (2. Mojsijeva 19,19; 2. Mojsijeva 20,1; 5. Mojsijeva 5,4.5.24) i da ga je takođe On napisao (2. Mojsijeva 24,12; 2. Mojsijeva 31,18; 5. Mojsijeva 5,22). Dva puta je darovan Mojsiju kao poseban dar (2. Mojsijeva 32,19; 2. Mojsijeva 34,1; 5. Mojsijeva 10,1.2). U knjizi 2. Mojsijeva, Dekalog se naziva „svedočanstva“ (2. Mojsijeva 31,18); i „reči zaveta“ (2. Mojsijeva 34,28). Izraz „deset zapovesti“ se ne koristi na jevrejskom, iako se o njima govori kao o „zapovestima“ u tekstu 2. Mojsijeva 20,6. Umesto toga, Dekalog se tri puta naziva „Deset reči“ (jevrejski: *‘aseret haddebarim*; vidi upotrebu jevrejskog u tekstu 2. Mojsijeva 34,28; 5. Mojsijeva 4,13; 5. Mojsijeva 10,4).

Možemo primetiti da se u obe knjige (2. Mojsijeva i 5. Mojsijeva) Dekalog nalazi na početku zbornika zakona i njihovog tumačenja. Postoje dve verzije Dekaloga, sa vrlo malim razlikama; prvi je zabeležen u tekstu 2. Mojsijeva 20,1-17 a drugi u tekstu 5. Mojsijeva  5,6-21. Druga verzija koju je Mojsije usmeno izneo Izrailju dogodila se skoro četrdeset godina kasnije, neposredno pre njihovog ulaska u Obećanu zemlju (5. Mojsijeva 1,3.4; 5. Mojsijeva 4,44-47). Ove okolnosti objašnjavaju malu razliku koja postoji između ove dve verzije Dekaloga. Kada je Pavle sažeo sav zakon u ljubav, on citira Dekalog (Rimljanima 13,8-10; Galatima 5,14). Ljubav je zaista prikaz Božjeg zakona jer je On Bog ljubavi (1. Jovanova 4,16).

Iako su pojedini zakoni Dekaloga već ukratko bili poznati pre Sinaja, sam Bog je izabrao da formalno predstavi Dekalog svom narodu i čovečanstvu. To je zato što ove zapovesti odražavaju, na sistematski način, ko je On, Njegov karakter i Njegove vrednosti.

Funkcija zakona nije u tome da nas nauči da zadobijemo spasenje kroz njegovo poštovanje.  To jest, ne treba da držimo zakon Božiji da bismo se spasli, već zato što smo spaseni. Zakon nije izvor života, već je sredstvo kojim manifestujemo i izražavamo život koji imamo. 

U Bibliji se Božji zakon takođe vidi u veoma pozitivnom svetlu (Matej 5,16.17; Jovan 14,15; Galatima 3,21; 1. Korinćanima 7,19). Može se stvarati pesma o zakonu (kao što je Psalam 119, pravo remek-delo), pevati o zakonu (Psalam 19) i razmišljati o njemu danju i noću (Psalam 1,2; Josija 1,8) jer čuva od zla i daje mudrost, razumevanje, zdravlje, blagostanje i mir (5. Mojsijeva 4,1-6; Priče Solomunove 2-3). 

Dekalog ima nekoliko ključnih funkcija::

*1. Božji zakon je garancija slobode (1. Mojsijeva 2,16.17; Jakov 2,12).* To je kao ograda koja stvara veliki slobodan prostor za život i upozorava da iza određene tačke leži opasnost, problemi, komplikacije i smrt. Nema budućnosti za one koji izađu iz kruga slobode.

*2. Zakon je ogledalo (Jakov 1,23-25).* U njemu možemo videti koliko smo prljavi i koliko treba da se očistimo. Dekalog otkriva našu grešnost; međutim, ne može nas očistiti od greha ili krivice (Rimljanima 3,20).

*3. Božji zakon je putokaz.* Kao takav, vodi nas kao paidagogos, ili učitelj, Hristu (Galatima 3,24). Ukazuje na Isusa, koji čisti, oprašta naše grehe i menja naše živote (2. Korinćanima 5,17; 1. Jovanova 1,7-9).

*4.	Dekalog je Božje obećanje za nas.* Objavljujući ove zakone, Bog obećava da će ti standardi biti deo naših života ako održavamo blizak odnos s Njim. On je garant koji će omogućiti da ovi standardi postanu naš stalni životni stil. Bićemo toliko prisni sa Njim da nećemo želeti ono što je zabranjeno. Sa zadovoljstvom ćemo ostati u zajednici s Njim, tražeći od Njega da izvrši ovu poslušnost u nama snagom svoje blagodati, Reči i Svetog Duha.

U Dekalogu, četvrta i peta zapovest su date na jevrejskom jeziku kao pozitivne zapovesti u obliku apsolutnog infinitiva koji u pravnom materijalu ima dva značenja: zapovest ili naglašeno obećanje (videti E. Kautzsch, ur., *Gesenius’ Hebrew Grammar* [Oxford: Clarendon, 1910], par. 113bb i 113ee). Ostale zapovesti su izražene kao negativne naredbe koje koriste rečcu negacije *l’o* („ne“), plus zapovedni oblik (poput imperfekta). Pored činjenice da je značenje takvog jevrejskog izraza trajna zabrana, dakle zapovest, sugerisano je da on takođe prenosi buduću situaciju, dakle obećanje (videti Jacques B. Doukhan, *Hebrew for Theologians: A Textbook for the Study of Biblical Hebrew in Relation to Hebrew Thinking* [Lanham, MD: University Press of America, 1993], str. 41). U svetlu ovog predloga, ispravan prevod bi mogao biti „nećeš…“ a ne „nemoj…“ Potporu za razumevanje Dekaloga kao obećanja može se naći u tekstu Sudije 6,23, gde Gospod obećava Gedeonu: „Nećeš umreti“. Gramatička konstrukcija u ovoj rečenici je potpuno ista kao u Dekalogu.

Jevrejsko značenje izraza *dabar*, koji se koristi za opisivanje Deset zapovesti, ne znači nužno „zapovest“, već „reč“ ili „obećanje“. Zavisiće od prevoda, ali pogledajte, na primer, upotrebu imenice *dabar* kao „obećanje“, u 1. Carevima 8,56; 2. Dnevnika 1,9; Nemija 5,12.13; Psalam 105,42 i upotreba *dabar* kao glagola, sa istim značenjem „obećanja“, u tekstovima 5. Mojsijeva 1,11; 5. Mojsijeva 6,3; 5. Mojsijeva 9,28; Isus Navin 9,21; Isus Navin 22,4 i Isus Navin 23,5.

Elen G. Vajt potvrđuje naše tumačenje sledećom izjavom u vezi sa funkcijom Dekaloga: „Deset zapovesti… je deset obećanja.“ – Rukopis 41, 1896 [objavljeno u *The SDA Bible Commentary*, knj. 1, str. 1105]. „U svakoj zapovesti ili nalogu koji Bog daje postoji i obećanje, najpouzdanije obećanje, koje se krije u zapovesti.“ – Misli s Gore blagoslova, str. 76. Ona naglašava da „glas Božji s neba“ govori „duši, obećavajući: Učinite ovo i nećete potpasti pod vlast i kontrolu sotone.“ – Pismo 89, 1898 [objavljeno u *The SDA Bible Commentary*, knj. 1, str. 1105].

Prividna ograničenja zakona su samo za naše dobro, da bismo održali sreću i život (Mihej 6,8; Jovan 10,10). Zakon je norma ponašanja za one koji veruju u Boga i spasavaju se Njegovom blagodaću kroz veru u Hrista. 

Mesto zakona u novom savezu je neverovatno – on je usađen u srce. Zakon je internalizovan (videti Matej 5,21-48) i na njega ne treba gledati kao na teret, već kao na radost. Oni koji žive Dekalog kako treba, slede njegova obećanja sa pravim motivima, poštujući njegove propise iz zahvalnosti za ono što je Bog učinio i čini za njih. Blagodat ne menja zakon, ali se menja naš odnos prema njemu. Pavle je protiv legalizma i protiv zloupotrebe Božjeg zakona, ali nije protiv samog zakona (Rimljanima 7,9-12).

Isus Hristos je telos zakona (Rimljanima 10,4), što znači da je On njegov cilj i svrha – a ne kraj – u smislu prestanka ili ukidanja njegovog važenja. Hristos je hermeneutički ključ koji otključava pravo značenje i svrhu zakona. Dakle, bilo bi netačno reći da je Hristos poništio, ukinuo, zamenio ili obesnažio zakon. Hristos, naprotiv, daje smisao zakonu.

Kao što je Isus Navin podsetio, mi nismo u stanju da budemo poslušni Bogu: „Ne možete služiti Gospodu, jer je svet Bog“ (Isus Navin 24,19). Međutim, kada tražimo od Boga da uzme našu slabost, On će nas učiniti jakima. On će nam dati svog Svetog Duha koji će nas potaknuti da Mu se pokoravamo (Jezekilj 36,27). Pavle kaže: „Kad sam slab, onda sam silan“ (2. Korinćanima 12,10). Poslušnost je delo Duha Svetog u nama.

### TREĆI DEO: PRIMENA U ŽIVOTU

Postavite učenicima sledeća pitanja:

1. Kao ljudi, možemo odlučiti da činimo ono što je ispravno samo pod uticajem Božje milosti. Mi treba da odlučimo da Mu se pokoravamo, ali mi nemamo moć da ispunimo svoju odluku ili da Ga sledimo. Potrebna nam je pomoć u našoj krhkosti i slabosti, pomoć izvan nas samih. Dobra vest je da On daje spremnost (što je odgovor na Njegov poziv ljubavi) i moć da se posluša (Filibljanima 2,13). U praktičnom smislu, kako vidite ove odredbe na delu u vašim životima?

2. Sve što nam Bog zapoveda da činimo, On nam omogućava da to i učinimo. Elen G. Vajt kaže da „sve Njegove zapovesti omogućavaju“ – Hristove očigledne pouke, str. 333. originala. Iz te perspektive, Deset zapovesti su zapravo deset blaženstava. U kom smislu i kako Božje zapovesti mogu omogućiti vernicima da budu poslušni Bogu?