---
title:  Zakon kao Božje obećanje za nas
date:  21/08/2025
---

`Pročitajte tekst Rimljanima 3,20-24. S obzirom da je Pavle vrlo jasan u tome da ne možemo biti spaseni držanjem Deset zapovesti, kakvu bi onda ulogu zapovesti trebalo da imaju u našem životu?`

Jevrejski izraz dabarim, upotrebljen u Mojsijevim spisima da bi se opisalo Deset zapovesti (2. Mojsijeva 34,28; 5. Mojsijeva 4,13; 5. Mojsijeva 10,4), ne znači doslovno „zapovesti“, već „reči“. Ta „reč“, *dabar* (jednina), može da znači i „obećanje“. Zbog toga se na mnogim mestima (1. O carevima 8,56; 2. Dnevnika 1,9; Nemija 5,12.13; 5. Mojsijeva 1,11; 5. Mojsijeva 6,3; 5. Mojsijeva 9,28; Isus Navin 9,21; Isus Navin 22,4; Isus Navin 23,5), reč *dabar*, bilo u vidu imenice ili glagola, prevodi tako da izražava ideju o obećanju.

Elen G. Vajt nudi jedan zanimljiv uvid kada je reč o ulozi Dekaloga: „Deset zapovesti... su deset obećanja.“ – Ellen G. White Comments, *The SDA Bible Commentary*, tom 1, str. 1105. Dekalog bi trebalo razumeti kao skup Božjih obećanja koja će nas izvesti na prav put, kako bi On mogao da čini divne stvari za nas. Ali moramo ih poslušati. 

`Pročitajte tekst Rimljanima 10,4. Kako bi trebalo da razumemo Pavlovu izjavu da je Hristos „svršetak“ zakona?`

Pavle tvrdi da je Isus Hristos telos zakona, ali ne u smislu da Hristos ukida zakon ili da ga odbacuje. To zapravo znači da je Hristos cilj i svrha zakona, a ne da Njegova žrtva pomirenja poništava važenje i večnu prirodu zakona.

Naprotiv, Pavle govori o važnosti zakona, o njegovoj legitimnosti i njegovom trajnom autoritetu (Rimljanima 3,31; 1. Korinćanima 7,19; Galatima 5,6). Značenje reči telos prvenstveno je svrsishodno i usmereno na cilj, a ne vezano za vreme. Hristos je ključ za odgonetanje pravog smisla i svrhe Božjeg zakona. Otuda, bilo bi neispravno reći da je Hristos obesnažio, zamenio ili ukinuo zakon. Hristos je cilj zakona, Onaj na koga zakon upućuje.  

`Kako zakon upućuje na Isusa? To jest, šta nam zakon otkriva o nama samima, što bi zaista trebalo da nas uputi na Isusa?`