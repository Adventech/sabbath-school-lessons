---
title:  Različite uloge Božjeg zakona
date:  20/08/2025
---

Božji zakon otkriva Božji karakter – pokazuje ko je On. Kao što je Bog svet, pravedan i dobar, takav je i Njegov zakon. Pavle potvrđuje: „Tako je dakle zakon svet i zapovijest sveta i pravedna i dobra“ (Rimljanima 7,12).

U Bibliji se na Božji zakon gleda u vrlo pozitivnom svetlu (Matej 5,17.18; Jovan 14,15; 1. Korinćanima 7,19). O zakonu se može pisati poezija (kao, na primer: Psalmi 119), može se pevati o njemu (Psalmi 19), i razmišljati o njemu dan i noć (Psalmi 1,2; Isus Navin 1,8). Zakon nam pomaže da se sačuvamo od zla i daje nam mudrost, razumevanje, zdravlje, blagostanje i mir (5. Mojsijeva 4,1-6; Priče 2-3). 

1. Božji zakon je poput ograde koja stvara veliki slobodan prostor i upozorava da nas iza izvesne tačke vrebaju opasnosti, problemi, komplikacije, pa čak i smrt (1. Mojsijeva 2,16.17; Jakov 2,12).

2. Zakon je takođe i putokaz koji upućuje na Isusa – Onoga koji oprašta naše grehe i menja naš život  (2. Korinćanima 5,17; 1. Jovanova 1,7-9). Na taj način, on nas kao *paidagogos*, staratelj/čuvar, vodi ka Hristu (Galatima 3,24).

`Pročitajte tekst Jakov 1,23-25. Šta on kaže, i kako nam te reči pomažu da shvatimo kakvu ulogu zakon ima i od kakve je on važnosti, uprkos tome što ne može da nas spase?`

Ogledalo može da otkrije vaše mane, to je tačno. Ali u ogledalu nema ničega što bi moglo da ih popravi. Ogledalo ukazuje na probleme, ali ne pruža rešenje za njih. Isto je tako i sa Božjim zakonom. Pokušaj da se opravdamo pred Bogom držanjem zakona, bio bi kao da uporno zurimo u ogledalo u nadi da će ono, pre ili kasnije, učiniti da naše mane nestanu.  

Pošto se spasavamo verom a ne delima – uključujući i dela zakona – neki hrišćani tvrde da je zakon ukinut, i da više ne moramo da ga držimo. Naravno, s obzirom da je sam zakon ono što definiše greh – „ne znadoh za želju da zakon ne kaza: ne zaželi“ (Rimljanima 7,7) – ta tvrdnja predstavlja grubu grešku kada je reč o tumačenju odnosa između zakona i evanđelja. Postojanje zakona je upravo razlog iz kog nam je potrebno evanđelje. 

`Koliko ste uspešni u svojim pokušajima da držite Božji zakon? Dovoljno uspešni da bi na tome mogli da zasnivate svoje spasenje? Ako niste, zašto vam je potrebno evanđelje?`