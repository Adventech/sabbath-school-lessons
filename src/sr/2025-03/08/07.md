---
title:  Za dalje proučavanje
date:  22/08/2025
---

U knjizi *Stvaranje, patrijarsi i proroci* od Elen G. Vajt čitajte poglavlja pod naslovom „Izrailj dobija zakon“, str. 303-310 (original) i „Sotonino neprijateljstvo prema zakonu“, str. 331-342 (original).

„Bog je nameravao da čin proglašenja Zakona, u skladu s njegovim uzvišenim karakterom, bude veličanstven prizor, koji će pobuditi strahopoštovanje. Narod je konačno trebalo da shvati da se svemu što je u vezi sa služenjem Bogu mora pristupati s najvećim poštovanjem.“ – Elen G. Vajt, *Stvaranje, patrijarsi i proroci*, str. 303 (original). 

Taj princip dubokog poštovanja važi i danas. On proističe iz ra­zumevanja Božje veličine, transcendentnosti i Njegovog veličanstva. Viđenje Božje slave budi zahvalnost u našim srcima i čini nas poniznima. Što pomnije sagledavamo Božju svetost, to više nesavršenosti uočavamo u sopstvenom životu, što u nama izaziva još veću žeđ za Njegovim preobražujućim prisustvom i želju da budemo sličniji Njemu.  

Takođe, svest o tome šta smo mi u poređenju sa Njim i Njegovim svetim zakonom, čini nas potpuno zavisnim od Hristove zameničke smrti za nas.   

U isto vreme, Isus jasno kaže da, kada ponizno prihvatimo Boga kao svog Gospoda i Cara, onda nam nije teško da poslušamo Njegove zapovesti (Matej 11,28-30). Hristos nam jasno stavlja do znanja da božanski zakon ima trajno važenje (Matej 5,17-20). Kada se držimo Božjih zakona iz ljubavi i zahvalnosti prema Njemu zbog spasenja koje nam je besplatno darovao, tada možemo da doživimo puninu spasonosnog odnosa sa Njim. Dok uživamo u velikim prednostima držanja zakona (uostalom, pogledajte bol i teškoće koje njegovo kršenje donosi), možemo da uživamo i u sigurnosti koju nam pruža spoznaja da je naše spasenje u Isusu, a ne u držanju zakona. 

**Pitanja za razgovor**

`1. Priprema naroda za primanje zakona pomogla im je da steknu osećaj dubokog poštovanja koji im je bio potreban. Gde danas u našoj crkvi i crkvenom životu postoji sličan osećaj strahopoštovanja pred Bogom? Ili se to nekako postepeno izgubilo?`

`2. Zadržite se malo više na toj zavetnoj formuli: „Biće mi narod i ja ću im biti Bog“. Šta to znači za nas danas, i kako bi trebalo da se pokaže u našem slučaju, i kao pojedinaca i kao zajednice vernih?`

`3. Za ono što nam zapoveda da učinimo, Bog nas i osposobljava da učinimo. Elen G. Vajt tvrdi da „sve Njegove zapovesti osposobljavaju“. – *Pouke velikog Učitelja*, str. 333 (original). Kako da to obećanje, taj *dabar*, primenimo u praksi?`

`4. Kako da odgovorimo na uobičajeni argument koji se može čuti – da je zakon posle krsta ukinut? U većini slučajeva, za koju zapovest se zapravo misli da je ukinuta?`