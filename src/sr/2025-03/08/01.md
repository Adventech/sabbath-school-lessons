---
title:  Zavet sa Sinaja
date:  16/08/2025
---

### Tekstovi za proučavanje u toku sedmice
2. Mojsijeva 19,1-20,17; Otkrivenje 21,3; 5. Mojsijeva 5,6-21; Jakov 1,23-25; Rimljanima 3,20-24; Rimljanima 10,4.

> <p>Tekst za pamćenje</p>
> „Vidjeli ste šta sam učinio Misircima i kako sam vas kao na krilima orlovijem nosio i doveo vas k sebi. A sada ako dobro uzaslušate glas moj i uščuvate zavjet moj, bićete moje blago mimo sve narode, premda je moja sva zemlja. I bićete mi carstvo svešteničko i narod svet“ (2. Mojsijeva 19,4-6).

Gde je Bog odveo Izraelce nakon što ih je oslobodio iz Egipta? U Obećanu zemlju – gde drugde? Međutim, koliko god da je geografski ispravan, taj odgovor je, u teološkom smislu, pogrešan. Sam Bog odgovara na to pitanje: „Vidjeli ste šta sam učinio Misircima i kako sam vas kao na krilima orlovijem nosio i *doveo vas k sebi*“ (2. Mojsijeva 19,4; italik dodat). Dakle, biblijsko-teološki odgovor na to pitanje otkriva Božji prioritet i cilj: Gospod ih je doveo k samom sebi.

Kada se ljudi udalje od Boga, On ih traži i poziva da Mu se vrate. Najbolji primer te duboke istine vidimo u Edemskom vrtu, kada su Adam i Eva zgrešili Bogu, prekršili Njegovu zapovest i sakrili se od Njega. On je tada preuzeo inicijativu i pozvao Adama, pitajući ga: „Gde si?“ (1. Mojsijeva 3,9). On uvek preduzima prvi korak. Isus to rečito izražava: „Hodite k meni svi koji ste umorni i natovareni, i ja ću vas odmoriti. Uzmite jaram moj na sebe, i naučite se od mene; jer sam ja krotak i smjeran u srcu, i naći ćete pokoj dušama svojijem“ (Matej 11,28.29).

Bog poziva sve nas, a naša večna sudbina zavisi od našeg odgovora.

*Proučite pouku za ovu sedmicu da biste se pripremili za subotu, 23. avgust.*