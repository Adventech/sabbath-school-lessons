---
title:  Dar Dekaloga
date:  19/08/2025
---

`Pročitajte tekst 2. Mojsijeva 20,1-17. Koja su načela Dekaloga, i kako je on organizovan?`

Zapazite da Dekalog ne počinje zapovestima, već Božjim blagodatnim delovanjem u korist svog naroda: 

„Ja sam Gospod Bog tvoj, koji sam te izveo iz zemlje Misirske, iz doma ropskoga“ (2. Mojsijeva 20,2). Gospod prvo pokazuje svoju blagodat, tako što daje slobodu i spasenje Izraelu, pa tek onda otkriva svoju volju. Te zapovesti je trebalo držati iz ljubavi i zahvalnosti za ono što je Bog učinio za njih.  

Božja ključna sumirajuća reč za Dekalog je „ljubav“ (Rimljanima 13,10). Najveća zapovest je zapovest o ljubavi, koja se izražava na dva načina – kao ljubav prema Bogu (5. Mojsijeva 6,5) i ljubav prema našem bližnjem (3. Mojsijeva 19,18).

U prve četiri zapovesti, Dekalog tumači šta znači voleti Boga. U sledećih šest zapovesti, zakon tumači šta znači voleti svog bližnjeg. Dekalog počinje poštovanjem Boga iznad svega (vertikalna ljubav) i nastavlja se poštovanjem drugih (horizontalna ljubav): 

1. Duboko poštovanje i odavanje počasti Bogu, tako što Mu dajemo prvo i najviše mesto u svakoj prilici u svom životu (prva zapovest);

2. Poštovanje i očuvanje Božjeg jedinstvenog položaja, i nedopuštanje da On bude zamenjen nekim idolom u ma kom obliku, bilo fizičkom, simboličnom ili duhovnom. Naše najčistije naklonosti pripadaju Gospodu (druga zapovest);

3. Duboko poštovanje Božjeg imena – Njegovog ugleda i karaktera (treća zapovest);

4. Poštovanje Njegovog dana za odmor i bogosluženje – Subote (četvrta zapovest); 

5. Poštovanje roditelja (peta zapovest);

6. Poštovanje života (šesta zapovest); 

7. Poštovanje braka (sedma zapovest);

8. Poštovanje nečijeg imanja (osma zapovest);

9. Poštovanje ugleda drugih (deveta zapovest);  

10. Poštovanje sebe tako da nikakve sebične želje ne naruše naš karakter (deseta zapovest).

`Kao što je sam Isus rekao: „Ako imate ljubav k meni, zapovijesti moje držite“ (Jovan 14,15; videti takođe 1. Jovanova 4,20.21). Dakle, prava poslušnost je jednostavno izraz ljubavi i zahvalnosti prema Isusu, ljubavi koja se najsnažnije ispoljava u načinu na koji se odnosimo prema svojim bližnjima.`