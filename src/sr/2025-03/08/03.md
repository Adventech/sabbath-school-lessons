---
title:  Pripremanje za Dar
date:  18/08/2025
---

`Pročitajte tekst 2. Mojsijeva 19,9-25. Kako je Bog pripremao Izrael da primi Deset zapovesti?`

Bog je dao posebna uputstva o tome šta je trebalo da Izraelci rade u okviru pripreme za davanje zakona sa Sinaja. Spoljašnja či­stoća koja se od njih tražila, trebalo je da odražava njihovo potpuno posvećenje Bogu. Trebalo je da budu spremni za predstojeće veličanstveno ispoljavanje Gospodnje slave. A ono je bilo praćeno time što „gromovi zagrmješe i munje zasijevaše, i posta gust oblak na gori, i zatrubi truba veoma jako, da zadrhta sav narod koji bijaše u okolu“ (2. Mojsijeva 19,16).

Dekalog (Deset zapovesti) predstavlja srž Božjeg otkrivenja i biblijske etike. On čini suštinu i temelj božanskih standarda za celo čovečanstvo. Njegovi principi su večni i sveobuhvatni.

Prema biblijskom izveštaju, Dekalog je objavio Bog (2. Mojsijeva 19,19; 2. Mojsijeva 20,1; 5. Mojsijeva 5,4.5.24), a On ga je i napisao (2. Mojsijeva 24,12; 2. Mojsijeva 31,18; 5. Mojsijeva 5,22). On je dvaput dat Mojsiju kao poseban dar (2. Mojsijeva 32,19; 2. Mojsijeva 34,1; 5. Mojsijeva 10,1.2). 

U 2. Mojsijevoj, Dekalog se naziva „svedočanstvo“ (jevrejski: *‘edut*; 2. Mojsijeva 31,18); ili „reči zaveta“ (jevrejski: *dibre habberit*; 2. Mojsijeva 34,28). U 5. Mojsijevoj, te reči su zapisane na „ploče kamene, ploče zavjeta“ (5. Mojsijeva 9,9.11.15). Međutim, nijedna knjiga na jevrejskom jeziku ne koristi izraz „deset zapovesti“ (jevrejski: *mitzvot*, „zapovesti“). Umesto toga, oni ih tri puta nazivaju „deset reči“. Jevrejski izraz je *‘aseret haddebarim*, od *dabar*, što znači „reč, rečenica, materija, stvar, govor, priča, obećanje, iskaz“. (Videti: 2. Mojsijeva 34,28; 5. Mojsijeva 4,13; 5. Mojsijeva 10,4.) 

Postoje dve verzije Dekaloga sa sasvim neznatnim razlikama. Prva je zabeležena u tekstu 2. Mojsijeva 20,1-17, a druga u tekstu 5. Mojsijeva 21,3-21. Druga verzija, koju je Mojsije usmeno preneo Izraelu, nastala je skoro četrdeset godina posle Sinaja, neposredno pre nego što je narod ušao u Obećanu zemlju (5. Mojsijeva 1,3.4; 5. Mojsijeva 4,44-47). Te okolnosti objašnjavaju neznatne razlike između njih.

Kada je Pavle, sažimajući ga, predstavio zakon kao ljubav, on je citirao iz Dekaloga (Rimljanima 13,8-10). Ljubav je, zaista, sažetak Božjeg zakona, jer je On Bog ljubavi (1. Jovanova 4,16). 

`Kako razumete tu ideju da su Deset zapovesti izraz Božje ljubavi? Šta to znači? Kako se Božja ljubav otkriva u njima?`