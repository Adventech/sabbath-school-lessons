---
title:  Kod gore Sinaj
date:  17/08/2025
---

`Pročitajte tekst 2. Mojsijeva 19,1-8. Šta im je Bog obećao tu, u podnožju gore Sinaj?`

Bog je doveo Izraelce do gore Sinaj, gde im je ubrzo potom dao Deset zapovesti (Dekalog). Džebel Musa (nadmorska visina: 2.285 metara) je verovatno mesto Mojsijevih ponovljenih susreta sa Bogom (na primer, 2. Mojsijeva 3,1; 2. Mojsijeva 19,2; 2. Mojsijeva 24,18), a mnogo kasnije, i prorok Ilija se tu sreo sa Gospodom (1. O carevima 19,8). To je ista gora na kojoj je Bog i pozvao Mojsija da izvede Izrael iz Egipta (2. Mojsijeva 3,1.10). Tom prilikom, Bog je otkrio Mojsiju da će Mu se on, zajedno sa oslobođenim Izraelom, pokloniti upravo na tom mestu, što će mu biti znak da je Bog Avrama, Isaka i Jakova taj koji ih vodi (2. Mojsijeva 3,12). 

Posle dva meseca putovanja, Izraelci su stigli do Sinaja (2. Mojsijeva 19,1), gde će ostati otprilike godinu dana (uporediti stih 2. Mojsijeva 19,1 sa stihovima 4. Mojsijeva 10,11.12). Tokom te godine, doneti su mnogi zakoni, kao što je opisano u tekstovima: 2. Mojsijeva 19-40; 3. Mojsijeva 1-27 i 4. Mojsijeva 1,1-10,10. Boravak Izraela u podnožju gore Sinaj predstavlja središnji deo narativa koji nalazimo u pet Mojsijevih knjiga. Na temelju toga, postali su Božji izabrani narod, jedini narod koji nije ogrezao u paganstvu i idolatriji.

Dakle, Bog preuzima inicijativu i uspostavlja zavet između sebe i Izraela. Pod uslovom da narod bude poslušan i da održava odnos sa Njim, Bog obećava da će od njih načiniti posebno blago, carstvo svešteničko, sveti narod. 

Biti sveti narod znači biti posvećen Bogu i otkrivati Njegov karakter drugima, a naročito okolnim narodima. Oni su bili pozvani da deluju i kao svešteničko carstvo, koje će povezivati druge ljude sa Bogom, dovodeći ih ka Njemu i učeći ih o Njegovim putevima i zakonima. Trebalo je da budu Božje posebno blago, jer je On želeo da Izrael bude kanal preko kojeg će svet biti obasjan znanjem o Njemu i Njegovom karakteru.

Taj zavet je predstavljao zvanično uspostavljanje odnosa između Boga i Njegovog naroda. Opšta zavetna formula, sa neznatnim varijacijama u različitim tekstovima, glasi: „Biću im Bog i oni će mi biti narod“ (videti: 2. Mojsijeva 6,7; 3. Mojsijeva 26,12; Jeremija 24,7; Jeremija 31,33; Jevrejima 8,10; Otkrivenje 21,3). 

`Zamislite da ste Božje „posebno blago“! Koje bi posebne privilegije to obuhvatalo? Koje biste posebne odgovornosti imali?`