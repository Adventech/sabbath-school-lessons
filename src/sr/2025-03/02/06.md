---
title:  Obrezanje
date:  10/07/2025
---

`Pročitajte tekst 2. Mojsijeva 4,18-31. Kako razumemo tu neo­bičnu priču, i koju pouku možemo izvući iz nje?`

Proučavaoci Biblije ostaju šokirani kad pročitaju da, nakon što Ga je Mojsije poslušao i krenuo na put natrag u Egipat, Gospod „šćaše da ga ubije“ (2. Mojsijeva 4,24). Iz konteksta tog narativa očigledno je da je problem bilo obrezanje. Njegov mlađi sin nije bio obrezan kao što je avramovski zavet iziskivao (1. Mojsijeva 17,10.11). 

Mojsije, kao vođa Božjeg naroda, trebalo je da pokaže savršenu pokornost i poslušnost Bogu, kako bi se osposobio da navede i druge da budu poslušni. On je morao da bude uzor tog potpunog predanja Bogu. Njegova žena Sefora bila je osoba od akcije i obrezala je svog sina kako bi svom suprugu spasila život.  Dotakla je Mojsija krvavim „okrajkom“, a ta krv je predstavljala pomirenje, život i zapečaćenje zaveta. Činjenica da je to urađeno takvom brzinom dodala je još više dramatičnosti celoj situaciji.

Iz te epizode može se naučiti važna lekcija – nikad ne propuštajte da učinite ono što znate da je ispravno.

„Dok je putovao iz Madijana, Mojsiju je na neugodan i strašan način skrenuta pažnja da je izazvao Gospodnje nezadovoljstvo. Jedan anđeo pretećeg izgleda iznenada se pojavio pred njim ponašajući se kao da želi da ga ubije. Nikakvo objašnjenje nije mu bilo dato; ali se Mojsije setio da je zanemario jedan od Božjih zahteva;... propustio je da obred obrezanja obavi na svom najmlađem sinu. Propustio je da ispuni uslov kojim je njegov sin dobijao pravo na blagoslove Božjeg zaveta sa Izrailjem; takav propust njihovog izabranog vođe mogao je navesti i narod da božanske propise više ne smatra tako obaveznim. Sefora, plašeći se da će njen muž izgubiti život, sama je obavila obred i anđeo je dozvolio Mojsiju da nastavi putovanje. U razdoblju svoje misije pred faraonom, Mojsije će biti u vrlo opasnom položaju; njegov život biće sačuvan samo uz pomoć svetih anđela. Međutim, ukoliko bude zanemarivao svoje poznate dužnosti, neće biti siguran; jer ga Božji anđeli neće moći zaštititi.“ – Elen G. Vajt, *Stvaranje, patrijarsi i proroci*, str. 255, 256 (original).

`Šta bi ova pripovest trebalo da vam kaže ako ste zaista krivi za zanemarivanje nečega što znate da bi trebalo da radite? Koje promene treba da izvršite, i to upravo sada?`