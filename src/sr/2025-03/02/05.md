---
title:  Četiri izgovora
date:  09/07/2025
---

`Pročitajte tekst 2. Mojsijeva 4,1-17. Koji niz znakova i čuda je Bog dao Mojsiju da izvede, kako bi ojačao svoju poziciju Božjeg glasnika?`

Mojsije je ponovo pokušao da nađe izgovor da ne prihvati zadatak na koji ga je Bog pozivao (videti: 2. Mojsijeva 3,11). Nije želeo da ide u Egipat i da se suoči sa faraonom. Na kraju krajeva, on je ranije već pretrpeo neuspeh kada je pokušao, na svoju ruku, da pomogne Jevrejima. Osim toga, ni njegov sopstveni narod nije mu verovao, niti ga je prihvatio kao svog vođu. Upravo zato je smislio i treći prigovor: „Ali šta ako mi ne poveruju i ne poslušaju moj glas“ (2. Mojsijeva 4,1, prevod sa engleskog)? To nije bilo pitanje postavljeno da bi se saznalo nešto novo. Bio je to pokušaj da se odbije odgovornost koju je Bog od njega tražio da prihvati. 

Dva čudesna znamenja data su Mojsiju da ih izvede pred starešinama Izraela i, kasnije, pred faraonom:  (1) njegov štap se pretvarao u zmiju a zatim ponovo u štap, i (2) njegova ruka je postala leprozna, a zatim istog trenutka bila isceljena. Oba ta čuda trebalo je da ubede starešine da će Bog delovati u njihovu korist. Ali ako ne bi, bilo je dodato i treće čudo – pretvaranje vode u krv (2. Mojsijeva 4,8.9).

I mada je Bog dao Mojsiju sposobnost da čini ta moćna čuda, on je ipak našao još jedan izgovor, četvrti – on nije dobar govornik.  

`Pročitajte tekst 2. Mojsijeva 4,10-18. Kako je Gospod odgovorio Mojsiju i koje pouke iz toga možemo izvući za sebe, šta god bilo to na šta smatramo da nas Bog poziva?`

Taj niz od četiri izgovora ukazuje na Mojsijevo oklevanje da sledi Božji poziv. Svoju nevoljnost da ide, on maskira „zdravorazumskim“ prigovorima. Prva tri izgovora su u obliku pitanja: (1) Ko sam ja? (2) Ko si Ti? i (3) Šta ako mi ne poveruju? A (4) četvrta primedba je izjava: „Nisam rečit.“ Bog reaguje na sve njih i donosi moćno rešenje. Kao odgovor na te izgovore, Bog daje mnoga ohrabrujuća obećanja.

Tada Mojsije iznosi svoj peti i poslednji izgovor, i otvoreno traži: „Molim te, Gospode, pošlji onoga koga treba da pošlješ“ (2. Mojsijeva 4,13). Kao odgovor na to, Bog mu kaže da je već poslao njegovog brata Arona da mu pođe u susret kao podrška. Konačno, Mojsije bez reči pristaje i traži od Jotora blagoslov pre nego što pođe u Egipat.