---
title:  Gorući grm
date:  11/07/2025
---

**Ključni tekst:** 2. Mojsijeva 3,7.8

**Središte proučavanja:** 2. Mojsijeva 3,1-4,31

### PRVI DEO: OPŠTI PREGLED

**Uvod:** Bog se otkrio Mojsiju, pozvavši ga da bude Njegov sluga koji će izbaviti Njegov narod iz Egipta i odvesti ga u Obećanu zemlju. Mojsije je uplašen zbog izazova koje nosi ovaj novi zadatak i traži od Boga da izabere nekog drugog.

**Teme:** U našoj studiji dveju knjiga – 2. Mojsijeva 3 i 4, želimo da podvučemo jednu ključnu činjenicu: kada Bog poziva svoj narod da izvrši određeni zadatak, On ih takođe oprema i osposobljava da to urade. Pozivanje i osnaživanje idu ruku pod ruku. Gospod daje potrebne duhovne darove i veštine. Ne treba da brinemo, iako posao može biti ogroman i daleko iznad naših mogućnosti. Bog ima kontrolu nad svim okolnostima, moramo Mu dozvoliti da bude Bog u našim životima i potpuno se osloniti na Njegova obećanja. Možemo Mu verovati potpuno, bez sumnje koja nas slabi. Naša je odgovornost da sledimo Njegovo vođstvo i budemo poslušni.

Struktura ova dva poglavlja, koja se bave Božjom intervencijom u korist Njegovog naroda, može se podeliti na četiri glavna dela: 

**A.** Božji susret sa Mojsijem (2. Mojsijeva 3,1-4.17), koji ima uvod, nalog (2. Mojsijeva 3,1-10) i četiri odeljka koji se bave dijalogom Gospoda i Mojsija: 

(1) 2. Mojsijeva 3,11.12; 

(2) 2. Mojsijeva 3,13-22; 

(3) 2. Mojsijeva 4,1-9; 

(4) 2. Mojsijeva 4,10-12, 

kao i epilog: Mojsijeva poslednja molba, Božji gnev i Njegovo slanje Arona kao podrške Mojsiju (2. Mojsijeva 4,13-17);

**B.** Mojsijev povratak u Egipat, sa ženom i dva sina, i Božja garancija Mojsiju da će mu On pomoći (2. Mojsijeva 4,18-23);

**C.** Problem sa obrezivanjem (2. Mojsijeva 4,24-26);

**D.** Mojsijevi susreti sa Aronom, starešinama i, konačno, sa Izrailjcima (2. Mojsijeva 4,27–31).

Očekuju se velika i moćna dela Božija. Božji narod veruje i obožava živog Boga koji će raditi na njihovom spasavanju.

### DRUGI DEO: KOMENTAR

Događaj koji je imao najveći uticaj na transformaciju Mojsijevog života bio je njegov lični susret sa Gospodom tokom iskustva sa gorućim grmom. Ovaj događaj je dramatično promenio njegov život. U to vreme imao je 80 godina i živeo je ispunjen, stabilan i dobro prilagođen život. Bio je oženjen, imao dva sina, živeo u Madijanu i bio je koristan Gospodu. U tom mirnom periodu, dok se brinuo o ovcama, bio je nadahnut od Boga da napiše dve biblijske knjige: O Jovu i Postanje (1. Mojsijeva). Jasno je da je Mojsije bio zadovoljan svojim porodičnim životom i hodanjem sa Gospodom. Zatim dolazi šokantan poremećaj njegove mirne rutine svakodnevnog života: Mojsije vidi zapaljeni žbun koji nije sagoreo plamenom koji ga guta. 

Kada je Gospod privukao Mojsijevu pažnju, rekao mu je koliko je zabrinut za situaciju Izrailjaca u Egiptu. Bog je govorio o njihovoj bedi, ugnjetavanju, ropstvu, vapajima za pomoć i patnji. „Siđoh da ga [narod] izbavim“ (2. Mojsijeva 3,8), rekao je Gospod. On je Izrailjce nazvao „moj narod“ (2. Mojsijeva 3,10) i želeo je da povede svoj narod u novu zemlju. Zovemo je Obećana zemlja jer je Bog dao svoju reč Avramu, Isaku i Jakovu da će njihovi potomci naslediti Hanan. Došlo je vreme da Bog deluje, a Mojsije će biti oruđe preko kog će On ispuniti svoje obećanje.

Mojsija je sam Bog pozvao da se vrati u Egipat, zemlju iz koje je pobegao da bi spasao svoj život, 40 godina ranije (1490. godine p.n.e). Mojsije je sada trebalo da se sastane sa faraonom Tutmosom III (1504-1450 p.n.e.), koga je lično poznavao iz vremena kada je odrastao i živeo u kraljevoj palati. Mojsijeva usvojiteljica, Hatšepsut, umrla je 1482. p.n.e. Kada je Bog zamolio Mojsija da se vrati i da izbavi Izrailjce iz Egipta, dao je dve zapovesti Mojsiju: „Sada hajde da te pošljem k Faraonu, da izvedeš narod moj, sinove Izrailjeve, iz Misira“ (2. Mojsijeva 3,10). Iz ovog stiha možemo primetiti da je Bog upotrebio dva imperativa koja nisu tako jasna u našim savremenim prevodima. Bog je rekao Mojsiju odlučno: (1) „Idi!“; i (2) „Izvedi moje ljude iz Misira.“ Tako se počela da se odigrava drama Mojsijevog pozivanja.

*Mojsijeva četiri izgovora i Božja četiri obećanja*

**1. „Ko sam ja?“ nasuprot „Ja ću biti s tobom“ (2. Mojsijeva 3,11.12).**

Kada je Mojsije čuo ove dve zapovesti („Idi!“ i „Izvedi moje ljude iz Misira“), u početku nije bio voljan da im se povinuje. Mojsije koristi četiri strategije da bi se oslobodio ogromnog tereta ovog naloga. Prvo, on se krije iza svoje poniznosti i postavlja odlično pitanje: „Ko sam ja?“ Važno je da znamo svoja ograničenja i nesposobnost da uradimo ono što Bog zahteva od nas. Moć da sledimo Njegovo vođstvo nije u nama već izvan nas; ona je u tome da nas Bog opremi Svojom silom kada Ga ponizno sledimo. Međutim, Mojsije ide dalje od ovog prepoznavanja kako bi potražio izlaz iz božanske naredbe.

Bog, kao odgovor, uverava Mojsija da će biti s njim (ista fraza „Biću“ korišćena je u stihovima 12 i 14), i daje mu znak izjavom da će Mojsije i Izrailjci obožavati Boga na ovoj istoj gori, gori Sinaj, na kojoj se sada susreću. Ovo obećanje je sveobuhvatno. Sve što je potrebno uključeno je u Božje prisustvo među Njegovim narodom. Motiv „Emanuilo“ („Bog sa nama“) je najvažnije obećanje.

**2. „Kako ti je ime?“ nasuprot „Ja sam onaj što jest“ (2. Mojsijeva 3,13–22).**

Mojsije nudi svoj drugi izgovor tražeći značenje Božjeg imena JHVH: „Kako ti je ime?“ Ovaj put se krije iza neznanja Božijeg naroda, s pravom tvrdeći da oni ne poznaju Boga lično; dakle, kako će oni moći da znaju da je Mojsije zaista vođa poslat od Boga ?

Gospod strpljivo objašnjava da je On večan, lični i pravi Bog. On je Bog prisutan u istoriji svog naroda, kada je vodio Izrailjske pretke. On je Bog Avrama, Isaka i Jakova, Bog koji je komunicirao sa njima i brinuo se o njima u svojoj ljubavi i milosti. On je Bog koji im je dao svoje obećanje da će ih dovesti u „zemlju gdje teče mlijeko i med“ (2. Mojsijeva 3,17), blagosloviće ih obilnim blagoslovima. On je Gospod. Bog Jevreja. Dao im je dao obećanje da kada napuste Egipat, neće otići praznih ruku, već sa mnogim dragocenim darovima koji su im bili uskraćeni za vreme dok su bili porobljeni.

**3. „Neće mi vjerovati ni poslušati“ nasuprot moćnih Božjih znakova (2. Mojsijeva 4,1-9)**

Mojsije nastavlja sa svojim trećim prigovorom, ukazujući na oklevanje Izrailjaca: „Pretpostavimo da oni neće slušati i verovati mi? I šta onda?“ Kao odgovor, Bog mu kaže da će mu omogućiti da učini dva čuda koja će biti opipljivi znaci i dokaz da ga je Bog poslao i da će izbaviti svoj narod iz Egipta: (1) Mojsije će moći da pretvori svoj štap u zmiju i zatim vrati ponovo u štap; i (2) staviće ruku u svoja nedra, izvadiće je gubavu, pa će je vratiti da se izleči.

**4. „Nisam rječit čovjek“ (2. Mojsijeva 4,10) nasuprot „Učiću te šta ćeš govoriti“ (2. Mojsijeva 4,12).**

Mojsijev četvrti izgovor da ne ide u Egipat je jednostavan: „Nisam dobar govornik. Nikada nisam bio elokventan“. Mojsije moli Gospoda jer je spor u formulisanju argumenata i da ne govori tečno egipatski i hebrejski.

Razumljivo, on ne koristi egipatski jezik već četiri decenije. Bog, kao odgovor, uverava Mojsija da će mu dati sposobnost da izrazi stvari ubedljivo i artikulisano jer je On Stvoritelj. Bog će, tako, ovlastiti Mojsija za ovaj zadatak: „Idi dakle, ja ću biti s ustima tvojim, i učiću te šta ćeš govoriti“ (2. Mojsijeva 4,12). (Ovo obećanje nas podseća na sličnu priču u tekstu Jeremija 1,5-8).

2\. Mojsijeva 4,13-17 opisuje Mojsijev poslednji izgovor i Božju reakciju na njega. Mojsije je sateran u ćošak. Sve njegove izgovore snažno je opovrgao sam Bog. Šta će Mojsije da učini? On mora jasno da definiše svoj stav tako što će odgovoriti na Božji poziv, bilo sa da ili ne. Na naše iznenađenje, Mojsije odbija da sledi Božja naređenja, čak i nakon što je primio izuzetna obećanja od Boga. Mojsije ne želi da ide: „Pošlji onoga koga treba da pošlješ“ (2. Mojsijeva 4,13).

Sada su uloge zamenjene. Mojsije ne samo da odbacuje Božje imperative, već se usuđuje da zapovedi Bogu svojim sopstvenim imperativom, iako ga ublažava rečju molim: „Molim te, Gospode, pošlji onoga koga treba da pošlješ.“ Onaj ko treba da se pokorava daje uputstva Bogu. Kakva kontradikcija!

U ovom trenutku u biblijskom tekstu opisana je činjenica da se „razgnjevi Gospod na Mojsija“ (2. Mojsijeva 4,14). Ipak, Bog nudi rešenje: ono će biti u ličnosti Arona, Mojsijevog brata, za koga kaže: „evo on će te sresti“ (2. Mojsijeva 4,14). Bog je unapred znao Mojsijev negativan odgovor i već je poslao Arona Mojsiju da ih podstakne da rade zajedno na ispunjavanju Božjeg naloga. Aron će biti Mojsijeva „usta“, to jest, njegov glasnogovornik koji će preneti Božju reč faraonu i narodu. Kakav ljubazan i milostiv Gospod! On pruža rešenje gde vidimo samo tamu.

Sa velikim oklevanjem, Mojsije sledi Božja uputstva. Ne čitamo o Mojsijevom odgovoru na božansko rešenje, ali otkrivamo, u sledećim stihovima, da Mojsije odlazi u Egipat. Kao dobar porodičan čovek, on prvo razgovara sa Jotorom o svom božanskom imenovanju, a Jotor ga šalje u Egipat uz svoje odobrenje i blagoslov. Tako Mojsije ide napred. Od sada pa nadalje, stvari će se kretati na neočekivane i nepredvidive načine.

### TREĆI DEO: PRIMENA U ŽIVOTU

1. Sve u našim životima zavisi od naše slike o Bogu. Ko je za vas Bog? Kako vidite i razumete Božje prisustvo u svom životu? Kakvu sliku o Bogu gajite?

2. Najvažnija stvar za Gospoda nije neka stvar, posedovanje, dostignuće, plan ili učinak; to su odnosi. Živi Bog je Bog odnosa. Ljudski odnosi počinju vertikalnim odnosom sa Njim i pretvaraju se u horizontalne odnose jednih s drugima. Kako je Mojsija njegov susret sa Bogom učinio novom osobom i velikim vođom?

3. Božji pozivi u našim životima su kao široki autoput sa različitim putevima. Obično nam najzahtevniji zadatak ili poziv u životu može pomoći da shvatimo da je taj zadatak ili poziv ono što Bog želi da uradimo. Gospod nas nikada ne vodi lakim ili sebičnim putem. On želi naš rast i ono što je najbolje za nas. Njegova Reč nam nalaže da idemo napred, iako zadatak može izgledati prevelik ili prevazilazi naše mogućnosti da ga izvršimo. Kako možete prepoznati i biti sigurni da sledite Njegov poziv u životu, a ne svoju želju?

4. Želimo da vršimo Božju volju prema Njegovom planu i viziji za nas. Koji izgovor nudite Bogu o tome šta vas sprečava da prihvatite Njegov plan za vaš život? Na koja biblijska obećanja treba da se oslonite da biste dobili nadu i hrabrost na svom putovanju s Njim? Kako vas ova obećanja ohrabruju u služenju drugima?