---
title:  Anđeo Gospodnji
date:  07/07/2025
---

**„Anđeo Gospodnji“ se pojavio pred Mojsijem u plamtećem ognju „iz kupine“ (2. Mojsijeva 3,2). Bio je to Gospod Isus lično, koji je progovorio Mojsiju iz „rasplamsanog grma“ (2. Mojsijeva 3,4, Milin).**

Nemojte da vas zbuni naziv „anđeo Gospodnji“ kao način predstavljanja Isusa Hrista. Sam izraz *anđeo* jednostavno znači „glasnik“ (jevrejski: *mal’ak*), i uvek zavisi od konteksta da li tog anđela treba shvatiti kao ljudsko ili božansko biće (videti: Malahija 3,1). Ima mnogo slučajeva u Bibliji gde se izraz „anđeo Gospodnji“ odnosi na božansku ličnost (proučite, na primer, sledeće tekstove: 1. Mojsijeva 22,11.15-18; 1. Mojsijeva 31,3.11.13; Sudije 2,1.2; Sudije 6,11-22; Zaharija 3,1.2). I ne samo da taj anđeo Gospodnji govori u Gospodnje ime, već je On sam Gospod. Isus je Božji glasnik koji nam prenosi Očevu reč.

`Pročitajte tekst 2. Mojsijeva 3,7-12. Kako je Bog objasnio Mojsiju zašto želi da interveniše u korist Izraelaca porobljenih u Egiptu? `

Patnja Božjeg naroda u Egiptu živo je dočarana kao uzdisanje i glasan vapaj za pomoć. Bog je čuo njihovo uzdisanje i obratio je pažnju na njih (2. Mojsijeva 2,23-25). Nazvao ih je „svojim narodom“ (2. Mojsijeva 3,7). Što će reći, čak i pre Sinaja i zvanične potvrde zaveta, oni su bili Njegov narod, i On će se postarati da oni žive i napreduju (ako budu poslušni) u zemlji Hanan, kao što je obećao njihovim očevima. 

Bog je rekao Mojsiju da ga šalje faraonu sa posebnim zadatkom: „Sada hajde da te pošljem k Faraonu, da izvedeš narod moj, sinove Izrailjeve, iz Misira“ (2. Mojsijeva 3,10). Ponovo, Bog ih naziva „narod moj“.

Kakvog li zadatka koji je Bog izneo pred svog slugu! Zato Mojsije odgovara pitanjem: „Ko sam ja?“ To jest, shvatajući značaj onoga što će se dogoditi i kakvu ulogu on treba da odigra u svemu tome, Mojsije se pita zašto bi neko poput njega bio izabran za to. Tako već tu, rano u narativu, imamo naznaku njegovog karaktera, njegove poniznosti i osećaja da je nedostojan onoga na šta je pozvan. 

`Zašto su poniznost i osećaj sopstvene „nedostojnosti“ toliko važni za svakoga ko nastoji da sledi Gospoda i učini bilo šta za Njega?`