---
title:  Gorući grm
date:  05/07/2025
---

### Tekstovi za proučavanje u toku sedmice

2\. Mojsijeva 18,3.4; 2. Mojsijeva 3,1-22; 1. Mojsijeva 22,11.15-18; 2. Mojsijeva 6,3; Joilo 2,32; 2. Mojsijeva 4,1-31; 1. Mojsijeva 17,10.11.

> <p>Tekst za pamćenje</p>
> „I reče Gospod: dobro vidjeh nevolju naroda svojega u Misiru, i čuh viku njegovu od zla koje mu čine nastojnici, jer poznah muku njegovu. I siđoh da ga izbavim iz ruku Misirskih, i da ga izvedem iz one zemlje u zemlju dobru i prostranu, u zemlju gdje mlijeko i med teče“ (2. Mojsijeva 3,7.8).

Poziv koji nam Bog upućuje često menja pravac našeg života. Međutim, kada sledimo taj poziv, otkrivamo da je Božji put uvek najbolji put za nas. Međutim, ponekad – naročito u prvom trenutku – nije lako prihvatiti taj poziv.

Takav je bio slučaj sa Mojsijem i pozivom koji je dobio od Boga, što je na poseban način otpočelo susretom sa Gospodom kod gorućeg grma. Bez obzira da li je poznavao zakone sagorevanja ili ne, Mojsiju je bilo jasno da posmatra čudo, i to mu je svakako privuklo pažnju. Nesumnjivo, Gospod ga je pozivao na poseban zadatak. Međutim, pitanje je bilo da li će on prihvatiti taj poziv s obzirom na novu radikalnu promenu do koje bi to dovelo u njegovom životu. U prvom trenutku, on nije baš bio prijemčiv za tu ideju.

Možda se sećate nekih slučajeva kada ste imali jasno zacrtane ciljeve, ali je Bog preusmerio vaše planove. Tačno je da Bogu možemo biti od koristi na mnogo načina, ali odazivanje Njegovom pozivu u našem životu i činjenje onoga na šta nas On navodi, svakako je put u život koji nam donosi najveću satisfakciju. To možda nije uvek lako, kao što ni Mojsiju nije bilo lako, ali – kako je glupo ići sopstvenim putem kada nas Bog poziva u drugom pravcu!

*Proučite pouku za ovu sedmicu da biste se pripremili za subotu, 12. jul.*