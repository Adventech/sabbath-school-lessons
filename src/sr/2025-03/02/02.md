---
title:  Gorući grm
date:  06/07/2025
---

Nakon što je pobegao u Madijan, Mojsije je imao relativno lak život. Oženio se, dobio dva sina, Girsama i Eliezera (2. Mojsijeva 18,3.4), i postao deo šire porodice Jotora, svog tasta i madijanskog sveštenika. Proveo je 40 opuštenih godina kao pastir, poput Davida (2. Samuilova 7,8), uživajući u Božjem prisustvu, a naročito u načinu na koji se ono otkriva u prirodi. 

Međutim, za Mojsija to nije bilo vreme kada je, jednostavno, mirisao cveće (ili možda, u ovom slučaju, pustinjski kaktus?). Te godine hodanja sa Gospodom promenile su ga i pripremile za ulogu vođe. Takođe, Bog je upotrebio Mojsija da tu, u tišini pustinje, pod božanskim nadahnućem, napiše dve najstarije biblijske knjige: Knjigu o Jovu i Postanje (videti: Elen G. Vajt, *Stvaranje, patrijarsi i proroci*, str. 251 /original/; Francis D. Nichol, *The SDA Bible Commentary*, tom 3, str. 1140). Osim toga, primio je od Boga ključne uvide u vezi sa velikom borbom, stvaranjem, padom u greh, potopom, patrijarsima i, što je najvažnije, sa planom spasenja. Dakle, preko Mojsija je celom čovečanstvu preneto pravo znanje o živom Bogu, našem Tvorcu i Staratelju, kao i znanje o tome šta Bog čini u pogledu greha koji je izazvao rasulo i pustoš na ovoj planeti. Biblijska istorija i istorija spasenja ne bi imale mnogo smisla bez tog ključnog temelja koji nam je Mojsije pod nadahnućem dao, pogotovo u knjizi Postanje (1. Mojsijeva).

`Pročitajte tekst 2. Mojsijeva 3,1-6. Kakav značaj se krije u činjenici da se Gospod predstavio Mojsiju kao „Bog Avramov, Bog Isakov i Bog Jakovljev“? `

Mojsije je video da grm gori ali ne sagoreva, i po tome je znao da posmatra čudo, i da se sigurno nešto dramatično i važno odigrava upravo tu pred njim. Kada je prišao bliže, Gospod mu je rekao da izuje obuću u znak najdubljeg poštovanja, jer je Božje prisustvo činilo to mesto svetim. 

Gospod se predstavio Mojsiju kao „Bog Avramov, Bog Isakov i Bog Jakovljev“ (2. Mojsijeva 3,6). On je tim patrijarsima obećao da će njihovi potomci naslediti Hanan, što je Mojsije svakako znao. Tako je, i pre nego što je to izgovorio, Bog već omogućio Mojsiju da shvati šta će uslediti, i kakvu ključnu ulogu on treba da odigra.

`A trebalo je da Mojsije napuni 80 godina pre nego što ga je Bog smatrao spremnim za njegov zadatak. Čemu bi ta istina mogla da nas nauči o strpljenju?`