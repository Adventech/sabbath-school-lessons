---
title:  Ime Gospodnje
date:  08/07/2025
---

`Pročitajte tekst 2. Mojsijeva 3,13-22. Zašto je Mojsije želeo da sazna Božje ime, i kakav je značaj Njegovog imena? `

Bog se predstavio Mojsiju kao „*’ehejeh* *’ašer* *’ehejeh*“, što doslovno znači „biću onaj ko hoću da budem“,  ili „ja sam koji jesam“. U stihu 2. Mojsijeva 3,12, Bog koristi isti glagol *’ehejeh* kao u 14. stihu, kad kaže Mojsiju „ja ću biti (s tobom)“. To znači da je Bog večan. On je transcendentni kao i imanentni Bog, i boravi „s onijem ko je skrušena srca i smjerna duha“ (Isaija 57,15).

Božje lično ime, „Jahve“ (u savremenim Biblijama obično prevedeno kao „Gospod“), bilo je poznato Božjem narodu od početka, mada nisu znali njegovo dublje značenje. Mojsiju je takođe bilo poznato ime Jahve, ali, kao ni ostali, nije znao pravo značenje tog imena. Njegovo pitanje: „Kako ti je ime?“ – zapravo se odnosilo na to dublje značenje. 

Jedan koristan savet nalazi se u stihu 2. Mojsijeva 6,3, gde Bog izjavljuje: „Javio sam se Avramu, Isaku i Jakovu imenom Bog svemogući, a imenom svojim Gospod ne bih im poznat“ (2. Mojsijeva 6,3). To ne znači da Adam, Noje, Avram, i ostali patrijarsi nisu znali za ime „Jahve“ (videti tekstove: 1. Mojsijeva 2,4.9; 1. Mojsijeva 4,1.26; 1. Mojsijeva 7,5; 1. Mojsijeva 15,6-8; itd.). To zapravo znači da oni nisu poznavali njegov dublji smisao. 

Njegovo ime, Jahve, ukazuje na činjenicu da je On lični Bog, Bog svog naroda, Bog zaveta. On je blizak, prisan Bog koji se meša u ljudske poslove. Bog Svemogući (1. Mojsijeva 17,1) je Bog koji na čudesan način interveniše svojom silom. Ali Jahve je Bog koji pokazuje svoju moralnu snagu kroz ljubav i brižnost. On je isti Bog kao i Elohim („moćni, snažni, transcendentni Bog“, „Bog svih naroda“, „Vladar svemira“, „Stvoritelj svega“), ali različiti aspekti Njegovog odnosa prema čovečanstvu otkriveni su u samom imenu Jahve. 

Poznavanje Božjeg imena, pa ni prizivanje Božjeg imena nije nešto magično. Tu je reč o objavljivanju Njegovog imena, što podrazumeva i poučavanje drugim istinama u vezi sa Bogom i spasenjem, koje On nudi svima koji Mu priđu u veri. Kao što prorok Joilo kaže: „Svaki koji prizove ime Gospodnje spašće se“ (Joilo 2,32). 

`Na koje načine ste vi u svom životu doživeli bliskost i prisnost sa Jahveom, kakvu On želi da ima sa svima koji Mu se predaju?`