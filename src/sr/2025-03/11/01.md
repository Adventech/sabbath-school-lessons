---
title:  Otpad i posredovanje
date:  06/09/2025
---

### Tekstovi za proučavanje u toku sedmice
2. Mojsijeva 32,1-6; Psalmi 115,4-8; Isaija 44,9.10; Rimljanima 1,22-27; 2. Mojsijeva 32,7-32; Isaija 53,4.

> <p>Tekst za pamćenje</p>
> „I vrati se Mojsije ka Gospodu, i reče: molim ti se; narod ovaj ljuto sagriješi načinivši sebi bogove od zlata. Ali oprosti im grijeh: ako li nećeš, izbriši me iz knjige svoje, koju si napisao“ (2. Mojsijeva 32,31.32).

Mojsije je bio odsutan iz izraelskog tabora samo 40 dana – i šta se dogodilo? Božji narod se odvratio od Njega i počeo da se klanja idolu načinjenom ljudskim rukama – zlatnom teletu. Kako su mogli to da učine posle tako mnogo moćnih znamenja, iskustava i čuda? 

Moglo bi se dati mnoštvo odgovora, a moguće je i da bi nešto istine bilo u svima njima. Zar narod nije razumeo ko je zapravo Bog? Ili su njihova moćna iskustva sa Njim bila zasenjena njihovim telesnim i grešnim željama? Zar nisu cenili to što je Bog učinio za njih, već su, naprotiv, sve to prihvatali kao nešto što što im pripada samo po sebi ? Da li je njihova moć rasuđivanja bila pomračena, narušena njihovim svakodnevnim preokupacijama i starim grešnim načinom razmišljanja? Da li su jednostavno bili nezahvalni za Božja milostiva dela učinjena u njihovu korist? Da li su tako brzo zaboravili Božja moćna dela (Psalmi 106,13.21-23)? Ili bi se za sve to moglo okriviti Aronovo neuspešno vođstvo? „Bješe se Gospod i na Arona razgnjevio veoma da ga šćaše ubiti“ (5. Mojsijeva 9,20). 

Kakvi god da su bili razlozi za to strašno otpadništvo, koje pouke možemo izvući iz toga, ne samo u vezi sa ljudskom grešnošću, već i sa Božjom blagodatnom ljubavlju prema ljudima, uprkos njihovoj grešnosti?

*Proučite pouku za ovu sedmicu da biste se pripremili za subotu, 13. septembar.*