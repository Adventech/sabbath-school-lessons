---
title:  Za dalje proučavanje
date:  12/09/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom „Idolopoklonstvo u podnožju Sinaja“, str. 315-327 (original).

Pouka za ovu sedmicu posvećuje posebnu pažnju Božjem delovanju unutar vernika. Bog može u nama „još izobilnije sve činiti što ištemo ili mislimo“ (Efescima 3,20). Mi ne treba da se usredsređujemo na sebe i zadovoljavamo svoje lične želje, jer to vodi u idolopoklonstvo. Umesto toga, naša pažnja trebalo bi da bude usredsređena na Boga i Njegovu silu. On nam daje snagu, što nas vodi u novi i pobedonosni život (Filibljanima 4,13; Juda 1,24.25). 

„Ljubav, u istoj meri kao i pravednost, zahteva da ovaj greh bude osuđen. Bog je i čuvar, a ne samo vladar svog naroda. On uklanja one koji se odlučuju na pobunu da ne bi i druge odvukli u propast. Poštedevši Kajinu život, Bog je celom svemiru pokazao šta se događa kada greh ostane nekažnjen. Uticaj koji je Kajin svojim rečima i delima širio među svojim potomcima doveo je do takve nemoralnosti da je ceo svet bio uništen Potopom... Što su duže živeli, ljudi su postajali sve iskvareniji. Tako je bilo i sa otpadnicima u podnožju Sinaja. Da kazna nije ubrzo stigla prestupnike, iste posledice ponovo bi se mogle videti.“ – Elen G. Vajt, *Stvaranje, patrijarsi i proroci*, str. 325 (original).

**Pitanja za razgovor**

`1. Zadržite se više na pitanju postavljenom na kraju proučavanja predviđenog za ponedeljak. Na koje načine možemo obožavati sama dela stvaranja, umesto Stvoritelja? Na primer, kako možemo nastojati da budemo dobri pristavi zemlje i štitimo životnu sredinu, a da je ne obožavamo i ne pretvaramo u idola samu po sebi?`

`2. Težina neke situacije može se proceniti na osnovu posledica i rezultata određene radnje, ili na osnovu ozbiljnosti reakcije na određeni događaj. Zašto je Mojsije naredio da se pogube oni koji su tvrdoglavo odbijali da se pokaju, i istrajavali u svojoj pobuni protiv Boga i Njegovog učenja? `

`3. Zašto je zameničko pomirenje jedini ispravan vid pomirenja? Zašto svaka teorija pomirenja koja poriče ili potcenjuje zamenički osnov evanđelja predstavlja grubu teološku grešku? Pročitajte tekst 1. Petrova 2,24. Kako se tu na moćan način otkriva ideja o Isusu kao našoj Zameni?`