---
title:  Božji pravedni gnev
date:  10/09/2025
---

`Pročitajte tekst 2. Mojsijeva 32,9-29. Kakva je bila Mojsijeva reakcija na Božju pretnju da će uništiti Izrael?`

Mojsije se još uvek nalazio na gori Sinaj, kada je Bog rekao da će uništiti buntovnike i od Mojsijevih potomaka načiniti veliki narod. Ali Mojsije to nije želeo. Naprotiv, on se moli Gospodu, ističući da Izraelci nisu njegov narod – već Božiji. Nije ih on, Mojsije, izveo iz Egipta, već je Bog to učinio svojim moćnim delima. I tako se Mojsije molio Bogu, naglašavajući Njegova ranija obećanja njihovim očevima. Mojsije tu zaista deluje kao posrednik između Boga i čovečanstva. 

Pošto se „ražali... Gospodu učiniti zlo narodu svojemu, koje reče“ (2. Mojsijeva 32,14), Mojsije se vratio do njih. Tom prilikom nije zabeleženo – za razliku od onog o čemu govori tekst 2. Mojsijeva 34,29.30 – da je njegovo lice sijalo posle boravka u Gospodnjem prisustvu. Ovog puta, njegovo lice je verovatno odavalo gnev. 

„I kad dođe blizu okola, ugleda tele i igre, te se razgnjevi Mojsije, i baci iz ruku svojih ploče, i razbi ih pod gorom“ (2. Mojsijeva 32,19). Lomljenje ploča koje su sadržavale Dekalog bilo je spoljašnji znak kršenja njihovog sadržaja. Bog je ukorio Mojsija zbog toga, ali mu je kasnije zapovedio da iskleše dve ploče kao zamenu „prvijem pločama što si razbio“ (5. Mojsijeva 10,2). I Bog je sam, ponovo zapisao te zapovesti.

Mojsije je oštro ukorio Arona zato što se povinovao zahtevima naroda. „Šta ti je učinio ovaj narod, te ga uvali u toliki grijeh“ (2. Mojsijeva 32,21). Aron je pokušao da se opravda tako što je (1) okrivio druge, i (2) pozvao se na magijsko delovanje: „Bacih (zlato) u vatru, i izađe to tele“ (2. Mojsijeva 32,24). Ono što je stvari činilo još težim, bilo je to što je Bog Aronu već ukazao veliku čast i dao mu mnoge privilegije, uključujući i odlazak na goru zajedno sa Mojsijem i 70 drugih starešina (2. Mojsijeva 24,1).

Kakva mračna ironija! Tvrdeći da se desilo čudo, Aron je hteo da prevari svog brata (zapazite kako jedan greh vodi u drugi; u ovom slučaju, idolopoklonstvo u laž). Međutim, Mojsije nije bio prevaren, jer je video kako se narod divljački ponašao. Negativne posledice bile su očigledne, i Mojsije je morao odmah da zaustavi pobunu.   

`Čemu nas taj događaj uči o sili posredničke molitve? Za koga bi trebalo da se molite u ovom trenutku?`