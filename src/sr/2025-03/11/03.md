---
title:  Idolopoklonstvo i zlo
date:  08/09/2025
---

`Pročitajte tekst 2. Mojsijeva 32,6. Na šta ih je njihovo idolopoklonstvo uskoro navelo? (Videti takođe: Psalmi 115,4-8; Psalmi 135,15-18; Isaija 44,9.10.)`

To zlatno tele je podsećalo na egipatskog boga-bika, po imenu Apis, ili na boginju-kravu, po imenu Hator. Bilo je to očigledno kršenje prve i druge zapovesti (2. Mojsijeva 20,3-6). Takav prestup nije mogao ostati nekažnjen, jer je otvoreno narušavao njihov odnos sa živim Bogom. Umesto da obožavaju svog Tvorca, Izraelci su obožavali sopstvenu tvorevinu, koja nije mogla da vidi, čuje, miriše, govori, brine, voli, niti da ih vodi. 

Poredak Stvaranja bio je izokrenut: umesto da shvate da su stvoreni po Božjem liku, oni su sada napravili boga, ne čak ni po sopstvenom liku – što bi već bilo dovoljno loše – već *u obličju životinje*. To je bio bog kom su želeli da služe? Time su strašno zgrešili Gospodu (Isaija 31,7; Isaija 42,17). 

`U kom smislu otpad sa zlatnim teletom predstavlja odraz onoga što je zapisano u tekstu Rimljanima 1,22-27?`

Idolopoklonstvo poriče teološko shvatanje da je Bog – Bog, a čovek – čovek. Ono briše jaz između Boga i čoveka (Propovednik 5,2), i prekida vezu sa Njim. Bilo da je reč o nečemu otvorenom i očiglednom, ili o nečemu skrivenom u srcu, idolopoklonstvo brzo prekida naš odnos sa Gospodom i vodi nas silaznom moralnom spiralom nizbrdo. Nije čudo što tekst govori o tome da su sledećeg dana – pošto su prineli žrtvu idolu, počeli da se zabavljaju na način za koji Elen Vajt kaže da je „imitacija idolopokloničkih svetkovina u Egiptu“. – *Stvaranje, patrijarsi i proroci*, str. 320 (original).

Ljudi su genijalci u osmišljavanju sopstvenih idola. Stvaraju svoje bogove, što je već dovoljno loše, a onda im još i služe. Stvoritelj biva zamenjen stvarima koje, pre ili kasnije, vode ka moralnom propadanju. 

`Na koji način ljudi danas obožavaju tvorevinu umesto Stvoritelja?`