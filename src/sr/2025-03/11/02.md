---
title:  Neuspešno vođstvo
date:  07/09/2025
---

Bog je pozvao Mojsija da provede jedno vreme sa Njim. Taj period od četrdeset dana i četrdeset noći možda je bio kratak za Mojsija, ali izgleda da je bio dugačak, pa i predugačak, za Izraelce. Njihov vidljivi vođa bio je odsutan, i oni su postali dezorijentisani, nestrpljivi, uplašeni i nesigurni. Želeli su da imaju vidljivog boga koji će ih voditi, po ugledu na „bogove“ kakve su celog svog života viđali u idolopokloničkom Egiptu. 

`Pročitajte tekst 2. Mojsijeva 32,1-6. Kako je moguće da je Aronovo vođstvo tako spektakularno podbacilo?`

Aron nije bio dorastao situaciji. Propustio je da iskoristi pogodan trenutak i učini ono što je ispravno. Umesto da se osloni na Gospoda, on se povukao pred većinom. Narod je zahtevao nezamislivo: „Hajde, načini nam bogove, koji će ići pred nama“ (2. Mojsijeva 32,1) – i on je pristao.

Dragovoljno su davali zlato da bi se napravio taj idol, a Aron, ne samo da ih nije sprečavao, već ih je zapravo i pozivao da prilažu. A onda je učestvovao u oblikovanju tog lažnog boga. Kasnije, narod je izjavio: „Ovo su bogovi tvoji, Izrailju, koji te izvedoše iz zemlje Misirske“ (2. Mojsijeva 32,4). Bilo je to tako grešno, tako zlo i kratkovido! Upravo su napravili tog idola, a onda su izjavili da ih je on, taj idol, oslobodio. Neverovatno je kako grešne želje mogu da izopače naše misli i dela? Ljudi slave sopstvene tvorevine, a njihova ljudskost i moralnost pri tom bivaju uniženi.

„U ovakvoj krizi bio je neophodan čvrst, odlučan i neustrašiv čovek; čovek koji bi Božju čast cenio mnogo više od ljudske naklonosti, lične sigurnosti ili samog života. Aron se mlako suprotstavio narodu, ali je njegova kolebljivost i plašljivost u kritičnom trenutku doprinela da narod postane još uporniji. Metež se pojačavao. Slepa, nerazumna mahnitost obuzela je mnoštvo. Bilo je i nekih koji su ostali verni svom zavetu s Bogom, ali mnogo veći deo naroda pridružio se otpadu... Aron se uplašio za svoju bezbednost i umesto da plemenito ustane u odbranu Božje časti, popustio je zahtevima mnoštva.“ – Elen G. Vajt, *Stvaranje, patrijarsi i proroci*, str. 316, 317 (original).

`Kako je Aron, vođa, mogao da bude tako slab? Na koje načine je Aron mogao da pokuša u sopstvenom srcu da opravda svoje strašne postupke?`