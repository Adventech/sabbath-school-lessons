---
title:  Otpad i posredovanje
date:  12/09/2025
---

**Ključni tekst:** 2. Mojsijeva 32,31.32	

**Središte proučavanja:** 2. Mojsijeva 32,1-35

### PRVI DEO: OPŠTI PREGLED

**Uvod:** U trenutku kada je Izrailj otpao, otišavši u idolopoklonstvo, Mojsije je bio sa Gospodom na gori Sinaj. Narod je pretio smrću njegovom bratu Aronu, tako da je on popustio i napravio im je traženog idola u obliku zlatnog teleta. Narod je tada izjavio: 

„Ovo su bogovi tvoji, Izrailju, koji te izvedoše iz zemlje Misirske!“ (2. Mojsijeva 32,4), čime su izričito odbacili Gospoda kao svog Boga i prekršili svoj zavet sa Njim. Značajno je primetiti da je pre Mojsijevog silaska sa Sinaja u logor, sam Gospod rekao Mojsiju da su se Izrailjci okrenuli od Njega i da su se klanjali idolu. Dakle, Izrailj je sada bio Mojsijev narod, a Mojsije je bio taj koji je izbavio Izrailjce iz Egipta. Gospod je rekao: „Idi, siđi, jer se pokvari tvoj narod, koji si izveo iz zemlje Misirske“ (2. Mojsijeva 32,7). Ranije su Gospod, kao i Mojsije i Jotor, naglašavali da je Gospod izveo Izrailj iz Egipta (2. Mojsijeva 3,8.17; 2. Mojsijeva 12,17.51; 2. Mojsijeva 13,3.9.14.16.18; 2. Mojsijeva 16,6.32; 2. Mojsijeva 18,1.10; 2. Mojsijeva 19,4; 2. Mojsijeva 20,2); Bog se sada ne poistovećuje sa Izrailjem jer ga Izrailjci nisu priznali kao svog Gospoda. Kakva tragična situacija!

Potom Gospod nudi da od Mojsija učini „veliki narod“ (2. Mojsijeva 32,10). Za Mojsija je bilo snažno iskušenje da prihvati ponudu i postane veliki. Ali on demonstrira plemenitost svog karaktera i ne razmišlja o takvoj ponudi. Njegovo nesebično interesovanje za boljitak naroda bilo je čvrsto; nikakve lične ambicije to nisu mogle promeniti. Mojsije se zalaže za Izrailj i apeluje na Gospoda ističući da je Bog taj koji je izbavio Izrailj. Ovaj narod je „narod tvoj, koji si izveo iz zemlje Misirske silom velikom i rukom krjepkom“ (2. Mojsijeva 32,11). Zbog Mojsijeve intervencije, „ražali se Gospodu učiniti zlo narodu svojemu, koje reče“ (2. Mojsijeva 32,14). Kakva je moć u zastupničkoj molitvi!

Nakon što se Mojsije vratio u logor i video pobunu, razbio je na komade dve ploče sa Deset obećanja koja mu je Bog dao, što je bio čin koji je bio spoljašnji znak onoga što su Izrailjci uradili kada su odbacili Gospoda kao svog Vođu. Tada je Mojsije uništio zlatno tele. Oni koji su tvrdoglavo nastavljali sa pobunom morali su biti uklonjeni, pa je Bog preko Mojsija zapovedio da ih pobiju. Ova eliminacija je bila neophodna; u suprotnom, Božji narod bi otišao u nepovratnu propast (u vezi sa ovom egzekucijom, pročitajte Elen G. Vajt, *Patrijarsi i proroci*, poglavlje Idolopoklonstvo u podnožju Sinaja). Sledećeg dana, Mojsije se ponovo popeo na planinu Sinaj i zauzeo se za Izrailj, tražeći od njihovog milosrdnog Boga da oprosti svom narodu za njihovo zlo ponašanje.

### DRUGI DEO: KOMENTAR

*Zlatno tele i Aron*

Aron je mogao da spreči otpadništvo da je čvrsto stajao uz Boga i Njegovu istinu. Nije trebalo da popusti pred zahtevima ljudi za vidljivim bogom ili bogovima. Kada se pokazalo nepoštovanje prema Bogu i Njegovom sluzi Mojsiju, Aron je morao da odmah zaustavi ustanak. Umesto toga, poslušao je pobunjenike i napravio lažnog boga. U vreme Mojsijevog odsustva, Aron je imao zadatak da funkcioniše kao snažan vođa, ne plašeći se čak ni sopstvene smrti. Bog uvek interveniše da odbrani svoju stvar, i na Aronu je bilo samo da Mu veruje.

	

Mojsijeva briga za dobrobit Božjeg naroda ogleda se u njegovom pitanju upućenom njegovom bratu Aronu: „I reče Mojsije Aronu: šta ti je učinio ovaj narod, te ga uvali u toliki grijeh?“ (2. Mojsijeva 32,21). Aronovo popuštanje pogrešnim zahtevima dovelo je do tragičnih posledica. Da bi opravdao svoje ponašanje, Aron je izmislio čudo: „A ja im rekoh: ko ima zlata, neka ga skida sa sebe. I dadoše mi, a ja ga bacih u vatru, i izađe to tele“ (2. Mojsijeva 32,24). Aron se pozvao na magiju da bi smirio Mojsijev gnev. Greh zaslepljuje, a priče se često stvaraju da pokriju neposlušnost.

	

„Bješe se Gospod i na Arona razgnjevio veoma da ga šćaše ubiti“ (5. Mojs. 9,20), ali mu je život bio pošteđen jer se Mojsije založio za njega. Aron se iskreno pokajao za ovaj teški greh, vraćen je na svoju rukovodeću poziciju, a kasnije je pomazan za prvosveštenika (2. Mojsijeva 40,12-15). Božja milost je neverovatna!

*Posrednička molitva*

Postoje četiri osnovne vrste, ili tipa, molitve. Prvo, tu je „molitva hvale“ ili „molitva zahvalnosti“, u kojoj zahvaljujemo Bogu za čudesne stvari koje je učinio. U molitvi zahvalnosti izražavamo svoju zahvalnost za to ko je Bog i za ono što On čini u našim životima i životu svog naroda, hvaleći Ga tako sa radošću za Njegove brojne blagoslove. Drugo, tu je „molitva pokajanja“, u kojoj ponizno molimo Boga za oproštaj zbog naših greha. Treće, postoji „molitva za potrebe“ u kojoj se molimo za određene stvari za sebe, kao što su mudrost, Sveti Duh, radost, ljubav, zdravlje, mir, strpljenje, duhovni darovi, finansijska sredstva, hrana, sigurnost, zaštita, itd. Konačno, tu je i „zastupnička molitva“, u kojoj se molimo, ne za sebe, već za druge, tražeći od Boga da milosrdno interveniše i da im posebne „blagoslove“ ili „potrebne stvari“, kao što su vođstvo, obraćenje, deca, roditelji, brak, porodica, zajednice, institucije, prosperitet, uspeh, itd. Možemo se moliti i za bolesne, progonjene, povređene, siromašne, studente, kolege, krštenike, vlast itd. Mojsijeva molitva je bila zastupnička molitva za grešnike, s obzirom da se molio za one koji su pogrešili, moleći Boga da im oprosti greh i da ne napusti svoj narod (2. Mojsijeva 32,31.32).

Koliko god bile važne, zastupničke molitve su okružene tajnom. S jedne strane, Bog će učiniti maksimum za svaku osobu ili ljude da ih spasi jer ih voli. S druge strane, zastupnička molitva omogućava Bogu da učini još više za ljude u njihovoj situaciji. Ovo je paradoks i mi nismo u stanju da to rešimo. Dobra vest je da to ne treba ni da radimo. Dakle, ne moramo tačno da znamo kako funkcioniše zastupnička molitva, ali Božja reč svedoči da deluje, a naše iskustvo to i potvrđuje. Ono što nam je potrebno je da se molimo, kao odgovor poslušnosti na Njegova uputstva. Ne moramo da razumemo svaku zagonetku u životu da bismo se molili! Treba da prihvatimo Božje vođstvo, da Mu verujemo, da Ga sledimo i da se molimo.

Bog poštuje svačiji izbor jer Bog nikoga ne prisiljava da Ga sledi. On nam garantuje slobodu; ipak, ohrabreni smo da se molimo za druge, čak i za naše neprijatelje. Ovo je još jedna očigledna kontradikcija koju ne možemo da rešimo ili objasnimo jer ne vidimo iza vela, tamo gde se odvija duhovna bitka. Možemo samo nejasno da naslutimo kada se o tome razmišlja u kontekstu velike borbe, dok posmatramo duhovni rat između sila dobra i zla, istine i laži, svetlosti i tame, Hrista i sotone. Ovi tračci uvida nam pomažu da verujemo da će naš Gospod dati sve od sebe kada je ljudsko spasenje u pitanju.

Iza zavese nevidljivog sveta postoje pravila koja regulišu interakciju moći dobra i zla. Teolozi govore o tome da Bog „dopušta“ sotoni da deluje. Džon Pekam ove propise naziva „pravilima angažovanja“. (Vidi Pekam, *Teodikeja ljubavi: Kosmički sukob i problem zla/Theodicy of Love: Cosmic Conflict and the Problem of Evil* [Grand Rapids, MI: Baker Academic, 2018], str. 58.) Đavolu je dozvoljeno da deluje i on ima stvarnu moć, iako ograničenu, prema ovim „pravilima angažovanja“ (videti Jov 1; Jov 2,6). Ova pravila su doneta uz doprinos nebeskog veća (predstavnika svih nebeskih bića), sotone i Boga. Ovi propisi znače da je Bog dao sotoni određene „privilegije“, ili još bolje, „dozvole“, da u potpunosti pokaže kako bi izgledala njegova „vladavina“, dozvoljavajući svima da uporede ove dve strane. 

Ova pravila takođe znače da Bog ne dobija uvek ono što želi (Isaija 30,15.18; Isaija 66,4; Jezekilj 18,23; Matej 7,21; Matej 18,14; Matej 23,37; Luka 7,30). Štaviše, Bog je takođe ograničen u svom delovanju. Bog ne može da deluje protivno ovim „pravilima angažovanja“ jer drži svoja obećanja. „Odnos zasnovan na pravoj ljubavi zahteva mogućnost da stvorenja odbace Božju idealnu volju“ – Pekam, Teodikeja ljubavi, str. 139. Bog neće ograničiti našu slobodu da biramo jednu ili drugu stranu jer bi to sprečilo puni procvat ljubavi između Boga i Njegovih stvorenja. Nismo u stanju da rešimo ovu prividnu protivrečnost jer ne vidimo iza vela ove duhovne bitke. Međutim, Bog je posvećen „procvatu ljubavi i zavetnim pravilima vere“ – Pekam, *Teodikeja ljubavi*, str. 140

Znamo nekoliko stvari o Bogu, ali neke stvari su za nas dvosmislene ili zbunjujuće. Pavle kaže da „nešto znamo“ i „sad vidimo kao kroz staklo u zagonetki“ (1. Korinćanima 13,9.12). Znamo da nas Bog voli, spasava i želi da spase sve ljude. Znamo da Mu možemo verovati i da se možemo osloniti na Njegova obećanja, brigu i pomoć. Znamo da On želi najbolje za nas. Znamo da On čuje naše molitve i da ne možemo da manipulišemo Njime. Znamo da su molitve važne, a sotona drhti kada se Božji narod moli, jer stvari idu napred kada se molimo. Ne razumemo zašto se neke molitve brzo uslišavaju, druge posle određenog vremena, a neke nikada, barem prema našim očekivanjima.

Bog nas poziva da se molimo, ne zato što razumemo šta se dešava iza kulisa ili kako se naše molitve čuju. Mi ne kontrolišemo molitvu, ali smo pozvani da se molimo, čak je i zapoveđeno da to činimo. Kada se Božji narod moli, zlo kraljevstvo je razbijeno, a Božije delo može napredovati na nama misteriozan način.

### TREĆI DEO: PRIMENA U ŽIVOTU

1. Kako to da mi ljudi imamo tako kratko pamćenje kada su u pitanju velike stvari koje je Bog učinio za nas? Kako lako zaboravljamo! Kako možemo osvežiti svoj hod sa Bogom i kako se u kritičnim trenucima našeg života možemo setiti dobrote Božije i tako donositi ispravne odluke ne grešeći protiv Njega?

2. Šta može biti zlatno tele u našim životima?

3. Kako možemo biti svesniji ljudi kojima su potrebne naše molitve i pomoći im? Molitva nas približava Bogu da On može da učini za nas, i u nama, čuda preobražaja.

4. Mojsije se molio za grešnike i ponudio svoj život za njih. Ovo je obrazac kako treba da se molimo za one koji su zgrešili u našoj sredini. Razgovarajte sa svojim razredom o različitim situacijama i o tome kako se možemo moliti jedni za druge u takvim slučajevima.

5. Hristova zastupnička molitva za Njegove učenike i za nas same je model kako se moliti za druge (pročitati Jovan 17). Mojsije nije morao da umre da bi grešnici mogli da dožive oproštenje. U slučaju Isusa, našeg istinskog Zastupnika, Njegova smrt nam je bila neophodna. Zašto?

6. Kako možemo da se molimo jedni za druge, a da ne povredimo nekoga ili pokažemo nedostatak poštovanja?