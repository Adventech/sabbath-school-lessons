---
title:  Kvarenje sebe samih 
date:  09/09/2025
---

`Pročitajte tekst 2. Mojsijeva 32,7.8. Zašto je Bog poslao Mojsija natrag u izraelski tabor?`

Pošto su se okrenuli idolu, Izraelci su bili u procesu odvajanja od pravog Boga, Onoga koji ih je izbavio iz Egipta. Gospod je krivicu za to svalio direktno na njih, rekavši da se „pokvari tvoj narod“ (2. Mojsijeva 32,7) – pošto su toj statui pripisali čak i zasluge za svoje izbavljenje iz Egipta. Kako su samo direktno protivrečili onome što im je Bog rekao (2. Mojsijeva 20,2)! To poricanje Božjeg prisustva i Njegovih moćnih dela bila je zaista ozbiljna stvar. Njihove misli i osećanja bili su potpuno iskvareni i izopačeni. 

Za proroka Jezekilja, idolopoklonstvo je ležalo u srži stradanja Božjeg naroda, i iz njega su izvirali svi drugi gresi (videti, na primer: Jezekilj 8,1-18; Jezekilj 20,1-44; Jezekilj 22,1-12). Često se pitamo zašto su ti nekadašnji vernici bili tako naivni i nepopravljivi kada je reč o obožavanju različitih idola načinjenih ljudskom rukom. Prilično smo uvereni da mi nikad ne bismo tako nešto učinili. Međutim, da li smo zaista bez idola? Jer, današnji idoli mogu imati drugačije oblike, ali im je privlačnost slična. 

Idol je nešto što zamenjuje Boga, nešto što, iako znamo da to nije ispravno, i dalje obožavamo, i na šta se uvek vraćamo. To je nešto što nam zaokuplja maštu, osećanja, vreme i um više nego Bog. Može čak da nam zaposedne misli, u toj meri da se osećamo zarobljeno. Mi se, zapravo, pretvaramo u to što posmatramo, i nikad se nećemo uzdići iznad svog „boga“, šta god bilo to čemu služimo.

Ako Bog nije u središtu vašeg života, neki drugi bogovi će popuniti Njegovo mesto. Ako ne uživamo u Njegovom živom prisustvu i ne negujemo taj odnos, onda ćemo uživati u nečemu ili nekome drugom, i tome ćemo posvetiti svoj život. Ono čime zamenjujemo Hrista može imati različite pojavne oblike – to može biti gordost, egocentričnost, novac, moć, seks, hrana, TV, droge, alkohol, nečiste misli, pornografija, razna zadovoljstva, posao, sportovi, porodica, video igrice, filmovi, šoping, pojedine ideje, politika, muzika, društveni status, titule, akademska dostignuća, i tako dalje. Lista je beskrajna. 

Veoma smo kreativni i inovativni u tom pogledu. Sve što je dobro, lepo i smisleno možemo pretvoriti u idola. Idolopoklonstvo je izuzetno opasno, jer preobražava našu ličnost, naš način razmišljanja, naše naklonosti i naš društveni život. Ono menja naš identitet, a duboke, iskrene lične odnose zamenjuje šupljim i, u krajnjoj liniji, besmislenim interakcijama koje nas zapravo ne mogu spasiti.