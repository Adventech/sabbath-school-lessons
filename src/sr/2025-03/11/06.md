---
title:  Posredovanje
date:  11/09/2025
---

`Pročitajte tekst 2. Mojsijeva 32,30-32. Koliko daleko je Mojsije bio spreman da ide u svojoj posredničkoj molitvi za grešnike?`

Zbog njihove pobune, strašne stvari su se desile u izraelskom taboru, uključujući i smrt mnogih ljudi (2. Mojsijeva 32,28). Sledećeg dana, Mojsije se obratio narodu rečima: „Vi ljuto sagriješiste; zato sada idem gore ka Gospodu, eda bih ga umolio da vam oprosti grijeh“ (2. Mojsijeva 32,30). 

„I vrati se Mojsije ka Gospodu, i reče: molim ti se; narod ovaj ljuto sagriješi načinivši sebi bogove od zlata. Ali oprosti im grijeh: ako li nećeš, izbriši me iz knjige svoje, koju si napisao“ (2. Mojsijeva 32,31.32). 

Nije čudo što se Mojsije smatra tipom Hrista! Svojom posredničkom molitvom za grešnike i spremnošću da ponudi sopstveni život za njih, on je svakako postao odraz onoga što će Hristos kasnije učiniti za svakoga od nas. Kakvo uzorno saosećanje sa prestupnicima! Pokazao je potpunu posvećenost Gospodu i Njegovoj požrtvovanoj ljubavi prema ljudima. Knjiga 2. Mojsijeva ne navodi koliko je dugo ovaj put Mojsije ostao na gori sa Gospodom, ali 5. Mojsijeva otkriva da je on i taj put proveo na Sinaju 40 dana (videti: 5. Mojsijeva 9,18).

U stihu 2. Mojsijeva 32,32 reč prevedana kao „oprosti“ potiče od glagola čije je osnovno značenje  „nositi“ ili „preneti“, kao u stihu Isaija 53,4 koji govori (o Isusu): „A on bolesti naše nosi i nemoći naše uze na se.“ To je taj isti glagol, koji je u stihu 2. Mojsijeva 32,32 preveden rečju „oprosti“,  a u stihu Isaija 53,4 rečju „nosi“. Kakav moćan uvid u proces spasenja i oproštenja, i u to koliko je Boga koštalo naše spasenje. 

Zaista, Mojsije je tražio od Gospoda da „ponese“ ljudske grehe, što je On naravno i učinio na krstu hiljadama godina kasnije. Stih 2. Mojsijeva 32,32 otkriva ne samo ideju o zameničkom pomirenju, već i to ko će nas zameniti – Bog lično.  

Taj tekst pokazuje kako dolazi do oproštenja. Bog je u Hristu poneo naše grehe, jer je to jedini način na koji nam je moglo biti oprošteno. Kakav moćan izraz plana spasenja i otvoreni pokazatelj, pred nama i celim svemirom, koliko je Boga koštalo da nas spase.  

`Mojsije je od samog Boga tražio da ponese grehe naroda, i On je na kraju, u Isusu, upravo to učinio. Kako da shvatimo tu neverovatnu istinu? Šta nam ona govori o Božjoj ljubavi prema palom čovečanstvu?`