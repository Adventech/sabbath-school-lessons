---
title:  Gorke vode
date:  10/08/2025
---

U biblijskim narativima, različite ličnosti, dobre ili loše, igrale su različite uloge, a od nas se očekuje da obratimo posebnu pažnju na zaplete, mesta, vremena i negativce u priči. Međutim, ono što je najvažnije u svakoj priči, uglavnom je razrešenje zapleta i pouke koje se mogu izvući. Ni ovi izveštaji nisu izuzetak u tom smislu.

Kao što pojedine epizode pokazuju, Bog je Mirotvorac i Onaj koji rešava probleme. Međutim, Njegov posao se komplikuje zbog neverovanja naroda. Zbog svog stalnog gunđanja i neposlušnosti, Jevreji su doživeli ozbiljne komplikacije, pa čak i tragedije. Navukli su na sebe mnoge teškoće zbog svoje nepoverljivosti i nepokajanja.

`Pročitajte tekst 2. Mojsijeva 15,22-27. Posle prelaska Crvenog mora, kakva je bila pozadina prvog učinjenog čuda?`

Prvi test vere Izraelca povezan je sa potrebom za vodom, što ne čudi s obzirom na surovo, vrelo i sušno pustinjsko okruženje. Posle tri dana putovanja, narod je konačno pronašao vodu, ali ona nije bila za piće. Marah znači „gorka“, i zato što je voda bila gorka, vera Izraelaca u njihovog brižnog Gospoda brzo se pokolebala. Međutim, Bog je reagovao saosećajno, i prvo čudo je izvedeno uz pomoć komada drveta. Naravno, nije drvo učinilo tu vodu slatkom i pogodnom za piće, već Gospod. A narod je morao da nauči važne lekcije: (1) da je potrebno strpljenje u iščekivanju pogodnog trenutka koji Gospod odredi; i (2) da Bog deluje u saradnji sa ljudima. 

Međutim, Izraelci su tako mnogo toga uzimali zdravo za gotovo, i brzo zaboravljali velika čuda koja je Bog učinio za njih – čuda zbog kojih su Mu tako oduševljeno pevali hvale, izjavljujući: „Ko je kao ti među silnima, Gospode? ko je kao ti slavan u svetosti, strašan u hvali, i da čini čudesa?“ (2. Mojsijeva 15,11).

Pa ipak, i posle njihovog gunđanja, Bog je obećao da neće pustiti na Izraelce „nijedne bolesti“ (2. Mojsijeva 15,26) koja je pogađala Egipćane. On će ih štititi. Međutim, ispunjenje tog obećanja mogli su da dožive samo pod uslovom da Mu ostanu verni.     

`Kakva iskušenja i nevolje ste vi navukli na sebe? Kakvu utehu vam može pružiti saznanje da će Bog i dalje raditi u vašu korist ako budete sarađivali s Njim?`