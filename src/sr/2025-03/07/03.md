---
title:  Prepelice i mana
date:  11/08/2025
---

Nažalost, u tim hodočasničkim pričama postoji obrazac pobune koji se ponavlja. Narod je bio zlosrećno zaboravan kad je reč o tome kako im je moćna Božja ruka pomagala u prošlosti i kako je On obezbeđivao rešenja za njihove probleme. Dopustili su da ih trenutni problemi zaslepe za njihov krajnji cilj i predivnu budućnost koja im je obećana. To je uobičajeni problem među Božjim narodom čak i danas. 

`Pročitajte tekst 2. Mojsijeva 16,1-36. Šta je bio uzrok gunđanja Izraelaca i šta je potom usledilo?`

Važno je zapaziti da su iskušenja u Bibliji često povezana sa hranom. U Edemskom vrtu, Pad je bio povezan sa jedenjem ploda sa zabranjenog drveta poznanja dobra i zla (1. Mojsijeva 2,16.17; 1. Mojsijeva 3,1-6). Tokom Isusovog kušanja u pustinji, sotonin prvi napad na Njega bio je preko hrane (Matej 4,3). Isav je izgubio svoje pravo prvorodstva zbog nedisciplinovanog apetita (1. Mojsijeva 25,29-34). Kako je često Izraelova neposlušnost bila povezana sa hranom i pićem! Nije čudo što je Mojsije podsetio kasnije generacije: 

„Čovjek ne živi o samom hljebu nego o svemu što izlazi iz usta Gospodnjih“ (5. Mojsijeva 8,3).

Mana je, naravno, bila nebeski hleb kojim je Bog snabdevao Izraelce tokom 40 godina njihovog putovanja kroz pustinju. Preko tog dara, učio ih je da je On Stvoritelj svega i da On sve obezbeđuje. Takođe, Bog je upotrebio to natprirodno snabdevanje manom i da bi im pokazao kako da drže sedmi dan, Subotu. 

Svake sedmice dešavala su se četiri čuda: (1) tokom pet dana, Bog je davao dnevno sledovanje mane; (2) petkom je davana dvostruka količina mane; (3) mana se nije kvarila od petka do Subote; i (4) mana nije padala subotom. Bog je stalno izvodio ta čuda da bi se narod sećao subotnog dana i slavio Božju dobrotu u taj dan. Bog je kazao: „Vidite, Gospod vam je dao subotu“ (2. Mojsijeva 16,29). 

`Ljudi vole da jedu. Stvoreni smo tako da volimo da jedemo. Bogato obilje hrane koja raste iz tla (naša prvobitna ishrana) otkriva ne samo da Bog želi da jedemo, već i da volimo to što jedemo. Kako se, međutim, taj divni dar, hrana (i naša ljubav prema hrani), može zloupotrebiti?`