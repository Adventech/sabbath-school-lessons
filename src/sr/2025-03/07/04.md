---
title:  Voda iz stene 
date:  12/08/2025
---

U pustinji vam je potrebno mnogo vode. Bog se pobrinuo za taj problem i pored toga što su ljudi bili svadljivi, nisu Mu verovali, čak su i kušali Njegovu sposobnost i spremnost da im da vodu. A u svom neverovanju, osvrtali su se na Egipat. 

`Pročitajte tekst 2. Mojsijeva 17,1-7. Koju pouku je narod trebalo da izvuče iz tog neprijatnog događaja?`

Mojsije je nazvao to mesto Masa, što znači „kušanje“, i Meriva što znači „svađa“. Gospod je dao Izraelcima vodu uprkos njihovom neverovanju. Trebalo je, dakle, da ih ta dva imena podsećaju na to da ne kušaju Boga i ne svađaju se s Njim (Jevrejima 3,7.8.15). Oni su ozbiljno dovodili u pitanje Božje prisustvo među njima, iako su već videli mnogo opipljivih dokaza ne samo Njegovog prisustva, već i Njegove sile i autoriteta. 

„Mojsije je udario po steni, ali je Božji Sin, sakriven u stubu od oblaka, stajao pored njega i učinio da poteče živa voda. Ne samo Mojsije i starešine, već i ceo skup koji je stajao u pozadini – svi su videli Gospodnju slavu; ali da je oblak bio uklonjen, bili bi pobijeni blistavim sjajem Onoga koji je u njemu prebivao.“ – Elen G. Vajt, *Stvaranje, patrijarsi i proroci*, str. 298 (original).

Voda je simbol života, jer bez vode života nema. Svakoj ćeliji našeg tela potrebna je voda. Šezdeset  procenata nas samih čini voda. Čak su i naše kosti sačinjene delimično od vode. To što im je Bog obezbedio vodu u pustinji za Izraelce predstavljalo je znak da se On brine za njihove potrebe, i da se mogu pouzdati u Njega. Ali, opet, i oni su morali da budu poslušni.  

Mnogo vekova kasnije, apostol Pavle u 1. Korinćanima 10,4 podseća vernike da je iskustvo Izraelaca u pustinji bilo jedinstveno. Ne samo da ih je predvodio Hristos lično, već ih je On i snabdevao vodom (Psalmi 78,15.16) i zadovoljavao im druge duhovne i fizičke potrebe. Zato Pavle objavljuje: „A stijena bješe Hristos.“ Za njih, Hristos je bio Izvor života i Davalac večnog života. Kao što je stena čvrsta, tako je Bog čvrsto vodio svoj narod. Na Njega se možemo osloniti, jer On ne propušta da ispuni svoja obećanja.

`U pogledu čega, upravo sada, treba da verujete Bogu? Kako možete naučiti da se potčinite Njegovoj volji i da čekate na Njega da deluje u svoje vreme? Zašto to nije uvek tako lako učiniti?`