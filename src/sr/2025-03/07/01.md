---
title:  Hleb i voda života
date:  09/08/2025
---

### Tekstovi za proučavanje u toku sedmice

2\. Mojsijeva 15,22-16,36; 1. Mojsijeva 3,1-6; 2. Mojsijeva 17,1-7; 1. Korinćanima 10,4; 2. Mojsijeva 18,1-27; 1. Korinćanima 10,11.

> <p>Tekst za pamćenje</p>
> „A Gospod reče Mojsiju: dokle ćete se protiviti zapovjestima mojim i zakonima mojim? Vidite, Gospod vam je dao subotu, zato vam daje šestoga dana hljeba na dva dana. Stojte svaki na svom mjestu, i neka ne odlazi niko sa svojega mjesta u sedmi dan. I počinu narod u sedmi dan“ (2. Mojsijeva 16,28-30).

Pošto je napustio Egipat, Izrael se našao na nepoznatom putu ka Obećanoj zemlji. Narod se suočio sa zahtevnim i dugim putovanjem, i trebalo je da nauči mnoštvo novih lekcija. Gospod će ih voditi i brinuti o njima. I, da – On je želeo da im pomogne da rastu, ali oni su morali da se nauče disciplini, samokontroli, samopožrtvovanosti, nesebičnosti, poverenju u Gospoda, a naročito poslušnosti.

Mojsije je bio vidljivi vođa, i narod je morao da sledi njega i njegovo vođstvo ako je hteo da trijumfuje. Od ključne važnosti za njih bilo je da ostanu zajedno, da sarađuju kao zajednica, i da pomažu jedni drugima. Pred njima je bilo mnogo prepreka i izazova. A njihov duhovni rast je u velikoj meri zavisio od toga kako su izlazili na kraj sa tim izazovima i kako su odgovarali Mojsiju, pogotovu kad su izazovi postajali veliki.  

Poznata kineska izreka da „putovanje od hiljadu milja počinje jednim korakom“ mogla se u potpunosti primeniti na njihovu situaciju, i oni su na svakom koraku morali da se oslanjaju na Gospodnja uputstva. Tragično je što, kao što ćemo videti, oni te lekcije nisu učili lako.  

Ali, uostalom, ko jeste?

*Proučite pouku za ovu sedmicu da biste se pripremili za subotu, 16. avgust.*