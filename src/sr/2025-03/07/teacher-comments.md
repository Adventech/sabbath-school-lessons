---
title:  Hleb i voda života
date:  15/08/2025
---

**Ključni tekst:** 2. Mojsijeva 16,28-30

**Središte proučavanja:** 2. Mojsijeva 15,22–18,27

### PRVI DEO: OPŠTI PREGLED

**Uvod:** Božja čudesna intervencija kojom je spasao svoj narod iz ropstva, neponovljivi događaj bez presedana, trebalo je da se pamti i redovno obeležava na praznik Pashe. Izrailjci su bili izbavljeni i slobodni da odu, ali sloboda je skupa roba. Božji znaci i čuda su izvršeni u ime Izrailja, što je rezultiralo božanskim presudama koje su pale na Egipat. Ove presude nisu bile samo kazna za Egipćane, već su bile poučne i za Izrailjce, pomažući im da upoznaju pravog Boga i koje su prave, trajne vrednosti u životu. Bog je sebe predstavio kao pravednog Iskupitelja, moćnog Ratnika koji je izbavio Izrailj iz ropstva. Ovi dramatični događaji su bili osmišljeni da navedu Njegov narod da u potpunosti veruje u Njega kao svog mudrog Vodiča i onoga koji se stara za njih i da na taj način shvati svoju zavisnost od Njegovog brižnog vođstva.

Posle velikog izbavljenja iz Egipta, iskustva sa Crvenog mora i sjajne proslave Božjeg spasenja iz ruku faraona i njegove vojske, Bog je odveo Izrailj u pustinju Sur, gde su putovali tri dana, ne nalazeći izvore vode. Ovde je pred Izrailjce postavljen još jedan test poverenja u Gospoda (2. Mojsijeva 15,25). Neposredno pre ovog iskušenja, Izrailjci su verovali Gospodu nakon što su prešli Crveno more i videli faraonov poraz (2. Mojsijeva 14,31). Da li će i dalje ostati na putu potpunog poverenja u Boga, sa sigurnim stavom poverenja u svog Vođu? Sve što se dogodilo proteklih dana i sedmica trebalo je da im ostane urezano u sećanje. Da li će se setiti Božjeg vođstva ako bi se životne poteškoće pojavile?

Bog je brinuo o Izrailju kao roditelj pun ljubavi i strpljivo ih je vodio kroz pustinju. Morao je da im drži bolne lekcije kada su gunđali; ipak, On je s ljubavlju obezbedio vodu, prepelice i manu i poučio ih kako da svetkuju subotu.

### DRUGI DEO: KOMENTAR

2. Mojsijeva 15,22–18,27 opisuje putovanje Izrailja na Sinaj. Odlomak sadrži pet narativa: dve priče su vezane za dar vode. Prvi narativ o vodi, kod Mere, govori o tome da je Bog gorku vodu učinio pitkom (2. Mojsijeva 15,22-27). Drugi narativ o vodi govori o vodi koja izvire iz stene (2. Mojsijeva 17,1-7). Između ove dve priče nalaze se čudesni darovi hrane – prepelice i mane – i pouke o svetovanju subote (2. Mojsijeva 16,1-36). Ova tri čuda – voda, prepelice i mana – propraćena su sa još dva izveštaja, a to su Gospodnji dar pobede nad Amaličanima (2. Mojsijeva 17,8-16) i Jotorova poseta, za vreme koje daje mudre savete Mojsiju (2. Mojsijeva 18,1-27).

*Dar vode u Meri*

Po prvi put se u knjizi 2. Mojsijeva, u našoj priči o nedostatku vode za piće u pustinji Sur, pojavljuje hebrejski koren *lun* – „žamor“, „gunđati“, „žaliti se“. Izrailjci su se zaustavili u Meri, gde je voda bila gorka i „tada stade narod vikati na Mojsija govoreći: šta ćemo piti?“ (2. Mojsijeva 15,24). Nažalost, *lun* je postao ključni izraz koji označava Izrailjske priče o lutanju pustinjom. To je dominantna reč u pričama o mani i prepelicama, gde se ovaj negativni termin javlja osam puta (kao glagol u tekstovima 2. Mojsijeva 16,2.7.8; kao imenica u tekstovima 2. Mojsijeva 16,7.8.9.12). Pominje se i u sledećem izveštaju o vodi koja izvire iz stene u izveštaju o Rafidinu (2. Mojsijeva 17,3-6). Ista ideja mrmljanja ili gunđanja javlja se u knjizi 4. Mojsijeva (4. Mojsijeva 14,2.27.29.36; 4. Mojsijeva 16,11.41; 4. Mojsijeva 17,5.10). Ovaj izraz se koristi izvan Petoknjižja samo u tekstu Isus Navin 9,18.

Kada se narod žalio, Mojsije je zavapio Gospodu, što se sada po treći put pominje u ovoj knjizi (2. Mojsijeva 8,12; 2. Mojsijeva 14,15; 2. Mojsijeva 15,25). Gospod je naredio Mojsiju da u gorku vodu baci komad drveta. Tako je voda ozdravila kada je Mojsije sledio Božja uputstva. U kontekstu isceljenja vodom, Gospod obećava da „nijedne bolesti [jevrejski: mackalah] koju sam pustio na Misir neću pustiti na tebe“, ako Ga budu pažljivo slušali i bili poslušni. Da bi istakao svoje obećanje, On koristi božansku formulu: „jer sam ja Gospod, ljekar tvoj“ (2. Mojsijeva 15,26). Gospod upućuje na razne bolesti u vezi sa deset pošasti (videti i Božije obećanje u tekstu 2. Mojsijeva 23,25). Takva pošast neće pasti na verne.

Posebno u pustinji, voda je od životne važnosti. Bez vode se ne može živeti; ona je izvor i održavalac života. Voda je život, bez nje se može preživeti svega nekoliko dana. Nije ni čudo što imamo nekoliko važnih priča i čuda vezanih za vodu u knjigama 2. Mojsijeva i 4. Mojsijeva. Nakon toga, Izrailj se ulogorio u Elimu gde je bilo dosta vode i hlada od palmi.

*Prepelice, dar mane i subota*

Gospod je milostivo odgovorio na gunđanje ljudi, koji su se žalili da nemaju mesa i druge hrane u kojoj su uživali u Egiptu. Njihov govor je pun preterivanja i gorke ironije. Izrailjci su se setili svojih punih tanjira dok su služili faraonu. Kao odgovor, međutim, Gospod je obećao da će im obezbediti hleb sa neba, kao i prepelice. Rekao je da će uveče imati prepelice, a ujutru hleb s neba. Desilo se upravo onako kako je predviđeno (2. Mojsijeva 16,13). Iznenađenje je bilo ujutru, jer nikada ranije nisu videli manu, pa su pitali: „Šta je ovo“ (2. Mojsijeva 16,15)? Ovo pitanje je značenje reči „mana“.

	

Sa darom mane, Bog je poučio Izrailjce kako da svetkuju subotu. Isus manu naziva „hlebom s neba“ (Jovan 6,31), što se odnosi na tekst 2. Mojsijeva 16,4. Dakle, mana je bila hleb koji je Gospod dao svom narodu da jede u pustinji (2. Mojsijeva 16,15). Ukupno 40 godina Bog je davao manu Izrailjcima (2. Mojsijeva 16,35). Davanje mane je prestalo tek kada su Izrailjci proslavili svoju prvu Pashu u Obećanoj zemlji (Isus Navin 5,10-12).

	

Svake sedmice tokom 40-godišnjeg boravka Izrailjaca u pustinji dogodila bi se četiri čuda. Ova čuda su poučavala Izrailjce svetosti subote: (1) mana je padala s neba svakog dana, osim u subotu; (2) ako bi neko sakupio manu za sledeći dan u toku radne sedmice, mana bi se pokvarila do sledećeg dana; (3) mana je padala u dvostrukoj količini svakog petka, pripremnog dana za subotu; i (4) mana sakupljena petkom se nije pokvarila već je ostala sveža za upotrebu u subotu. Tako se Gospod svaki dan brinuo za potrebe naroda. Šest dana u sedmici morali su da izađu i sakupe manu, što je bio podsetnik da su svakodnevno potpuno zavisni od Njega.

	

Drugo čudo sa hlebom s neba bila je zapovest Gospodnja Mojsiju da uzme gomer mane, što je oko 3,64 litra, stavi u krčag, a zatim stavi „pred svjedočanstvom da se čuva“ (2. Mojsijeva 16,34). Kasnije je gomer mane stavljen u kovčeg zaveta (Jevrejima 9,4) kao podsetnik budućim generacijama. Ova mana se nije pokvarila, iako je do tada najduže ostala nepokvarena samo dva dana, od petka do subote.

	

Imenica „subota“ (jevrejski: *šabat*) je nekoliko puta istaknuta u knjizi 2. Mojsijeva i prvi put se pominje u Bibliji u tekstu 2. Mojsijeva 16,23, u kojoj je opisana kao „subotni odmor“ (jevrejski: *šabaton*) i „odmor svet Gospodu“. Ovaj stih je prva izričita zapovest u vezi sa svetkovanjem subote i sadrži tri imperativa: „peći“, „kuvati“ i „ostaviti“! Subotu treba slaviti. Zanimljivo je da 25. stih dodaje četvrti imperativ: „Jedite“! Jedite manu danas. Jelo je usko povezano sa svetkovanjem subote. Vremenski izraz „danas“ se u ovom tekstu koristi tri puta u vezi sa subotom, čime se naglašava čudo jedenja mane subotom jer je to Bog dao. U 25. stihu se kaže da je ovo „subota Gospodnja“, a 26. stih objašnjava da je subota sedmi dan u sedmici. Stih 30 povezuje subotu sa odmorom: „I počinu [jevrejski: *šabat*] narod u sedmi dan“. Trijada ključnih reči u ovom odlomku 2. Mojsijeva 16,23-30 – „subota“, „danas“ i „počinak“ – povezana je sa tekstom Jevrejima 4,7-10, u kojoj Pavle takođe razrađuje ideje „subota“, „danas“ i „počinak“. Reč „šabat“ se pojavljuje u knjizi 2. Mojsijeva i u sledećim tekstovima: 2. Mojsijeva 16,25.26.29; 2. Mojsijeva 20,8.10.11; 2. Mojsijeva 31,14-16 i 2. Mojsijeva 35,2.3.

	

Na vrhuncu priče o mani, kada su neki ljudi izašli u subotu da skupe manu, Bog je postavio veoma oštro pitanje: „Dokle ćete se protiviti zapovjestima mojim i zakonima mojim?“ (2. Mojsijeva 16,28). Gospod koristi reč „protiviti“ da opiše njihovo namerno delovanje. Trebalo je da nauče da je subota dar, koji je pojačan činjenicom da je Gospod obezbedio hranu za njih. Stoga im nije bilo potrebno da skupljaju manu za sebe u subotu.

### TREĆI DEO: PRIMENA U ŽIVOTU

1. Isus je o sebi objavio da je On Hleb života (Jovan 6,35.48). Kako možemo da živimo sa Isusom Hristom u tako bliskom odnosu da On za nas postane svakodnevna „hrana i piće“?

2. Kada i kako treba da brinemo o onima koji se žale na životne teškoće, a kada da ne reagujemo na gunđanje? 

3. Bog je bio prisutan u stubu od oblaka i u ognjenom stubu, ali Izrailjci su Njegovo prisustvo u oblaku uzimali zdravo za gotovo. Takođe možemo imati izvanredno Božje delovanje koje se dešava među nama, a da ga ne cenimo. Kako možemo zadržati osećaj strahopoštovanja prema svetosti u stvarima koje se odnose na Boga i Njegovo delovanje?

4. Jotorova poseta je narativ koji opisuje najbolji primer božanskog vođstva. Mojsije je učio i rastao u svojim liderskim veštinama. Bio je vođa usredsređen na Boga i vođa koji je priznao Božje vođstvo u svom životu i životu Izrailja. Mojsije je takođe bio izuzetan slušalac, koji je bio ispunjen zahvalnošću i hvalama za Božje delovanje. Bio je vizionar; ipak, morao je da nauči kako da delegira odgovornost. Bio je poučljiv iako je bio snažan vođa. Šta je to u vezi sa Mojsijem što mu je omogućilo da bude otvoren za nove ideje i da bude svestan oblasti kojima je potrebno poboljšanje? Kako je uspevao da konstruktivnu kritiku ne doživljava lično ili da misli da sugestije za njegovo poboljšanje predstavljaju pretnju?

5. Apostol Pavle, u vezi sa čudom vode koja je tekla iz stene u Rafidinu, navodi da je Isus bio Stena (1. Korinćanima 10,4). U okviru tog događaja narod je gunđao i iskušavao Gospoda (2. Mojsijeva 17,2). U tekstu Malahija 3,10 pozvani smo da iskušamo Boga. Koja je razlika između pozitivnog i negativnog kušanja Boga? Kako možemo kušati Boga na pogrešan način?