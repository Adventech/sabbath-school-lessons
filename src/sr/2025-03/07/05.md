---
title:  Jotor
date:  13/08/2025
---

Mojsija je posetio Jotor, njegov tast, koji se zvao i Raguilo (2. Mojsijeva 2,18). Jotor je poveo sa sobom Mojsijevu ženu, Seforu, i njegova dva sina, Girsama i Eliezera. Kad je Mojsije čuo da dolaze, izašao je da ih dočeka.

`Pročitajte tekst 2. Mojsijeva 18,1-27. Koji su se krupni koraci u istoriji naroda tu odigrali? `

Jotor je došao jer je čuo za Božje zadivljujuće izbavljenje Izraela. Mojsije mu je detaljno ispričao „sve što učini Gospod Faraonu i Misircima radi Izrailja, i sve nevolje, koje ih nalaziše putem, i kako ih izbavi Gospod“ (2. Mojsijeva 18,8).

Jotor je hvalio Božju dobrotu i Njegovo izvanredno delovanje u korist naroda, govoreći: „Blagosloven da je Gospod, koji vas izbavi iz ruke Misirske i iz ruke Faraonove, koji izbavi narod iz ropstva Misirskoga. Sad vidim da je Gospod veći od svijeh bogova, jer čim se ponošahu onijem ih samijem nadvisi“ (2. Mojsijeva 18,10.11). 

Ono što tu vidimo je primer kako je Božje delovanje među Njegovim narodom trebalo da bude svedočanstvo svetu o tome ko je pravi Bog i šta On može da učini za svoj narod. 

U vreme kad je saznao za pravog Boga, Jotor je i sam imao nešto da ponudi Božjem narodu – mudar i koristan savet. Mojsije je trebalo da organizuje sudski sistem na pravednim i poštenim principima. Takođe su mu bile potrebne posvećene i verne sudije, ljudi od integriteta. Jotor je mudro nabrojao sledeće kvalifikacije: (1) ljudi koji se boje Boga; (2) koji su pouzdani; i (3) koji mrze na nepošten dobitak. Sposobni ljudi dobrog karaktera trebalo je da budu postavljeni nad različitim jedinicama od hiljadu, sto, pedeset i deset ljudi. Na taj način, Mojsijev upravljački teret bio bi smanjen, i on bi mogao da se usredsredi na značajnije probleme. A tako bi i narod bio dobro opslužen.  

Mojsije je prihvatio Jotorov mudar savet (2. Mojsijeva 18,24), imenovao je vođe i dodelio im različite upravljačke uloge (videti takođe: 5. Mojsijeva 1,9-18).   

`A mogao je Mojsije i jednostavno da odbrusi tom starijem čoveku, i kaže mu da gleda svoja posla. No on to nije učinio. Koje važne pouke možemo izvući iz njegove spremnosti da sasluša tog čoveka, koji čak nije ni bio Jevrejin?`