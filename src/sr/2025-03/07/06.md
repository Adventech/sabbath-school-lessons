---
title:  Hleb i voda života 
date:  14/08/2025
---

`Pročitajte tekst 1. Korinćanima 10,11. Šta Pavle navodi kao razlog zašto su ti događaji zabeleženi? `

Pavle objašnjava da sve što se dešavalo Izraelcima predstavlja primer i opomenu za Hristove sledbenike, i pomaže im da izbegnu iste nevolje. Odnosno, oni treba da uče iz tih primera. To je i te kako značajno uputstvo za nas, „na koje pošljedak svijeta dođe“. Bog daje svom narodu Svetog Duha da ih osnaži delovanjem svoje „sile i ljubavi i čistote“ (2. Timotiju 1,6.7), da bi mogli da donose ispravne odluke i da slede Njegovo učenje. Isus Hristos je Izvor novog života (Jovan 14,6), i samo On može da nas pretvori u „žrtvu živu, svetu, ugodnu Bogu...  Ne vladajte se prema ovome vijeku, nego se promijenite obnovljenjem uma svojega, da biste mogli kušati koje je dobra i ugodna i savršena volja Božija“ (Rimljanima 12,1.2).

Isus je kasnije iz tih izveštaja izvlačio pouke, naročito u vezi sa manom i vodom, koristeći te slike da bi poučavao ljude istinama o sebi – Onome koji ih je vodio kroz pustinju.

`Pročitajte sledeće tekstove: Jovan 4,7-15 i Jovan 6,31-51. Koje su tu istine otkrivene za nas kao hrišćane?`

Žena Samarjanka je otkrila da Hristos nudi nešto što nije mogla da dobije nigde drugde. Unutrašnja žeđ za mirom, radošću i srećom dolazi od Boga, i zato samo Bog može da je zadovolji (Psalmi 42,1.2). 

Kasnije, u kontekstu mane, Isus objašnjava da je Bog, a ne Mojsije, bio taj koji je njom snabdevao narod. A onda je izjavio: „Ja sam hljeb života: koji meni dolazi neće ogladnjeti“ (Jovan 6,35). Isus je tri puta ponovio da je On hleb života (Jovan 6,35.41.48). 

Kao što je mana u pustinji bila „hljeb s neba“ (Jovan 6,31.32), tako je i voda iz stene bila Hristov dar za zadovoljenje njihove žeđi. Osim tih fizičkih aspekata, hleb i voda imaju i duhovni značaj, jer je Isus Hristos  „hleb života“ (Jovan 6,35.48) i „voda živa“ (Jovan 4,10.11.14; Jovan 7,37.38). Samo u Njemu, dakle, naša duhovna žeđ i glad može biti zaista zadovoljena.