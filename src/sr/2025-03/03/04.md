---
title:  Božansko „Ja“
date:  15/07/2025
---

Jadni Mojsije! Prvo ga faraon grdi, a sada ga i sopstveni narod gotovo proklinje. 

I tako, Mojsije iznosi svoju pritužbu Bogu. U svojoj ogorčenosti i razočaranju zbog pogoršanja prilika Izraelaca, on pita: „Gospode, zašto si navukao to zlo na narod? zašto si me poslao? Jer otkako izidoh pred Faraona i progovorih u tvoje ime, još gore postupa s narodom ovijem, a ti ne izbavi naroda svojega“ (2. Mojsijeva 5,22.23). Mojsijevo nezadovoljstvo Gospodom je očigledno i, s obzirom na situaciju, razumljivo. 

Ali Božji odgovor je čvrst. On će delovati, i to vrlo odlučno. „Sad ćeš vidjeti šta ću učiniti Faraonu“ (2. Mojsijeva 6,1). 

`Pročitajte tekst 2. Mojsijeva 5,22-6,8. Kakav je Božji odgovor Mojsiju, i koje su važne teološke istine tu otkrivene?`

Bog neće više samo govoriti. On će sada moćno intervenisati u korist svog naroda. On podseća Mojsija na nekoliko značajnih činjenica: (1) Ja sam GOSPOD; (2) Ja sam se javio patrijarsima; (3) Ja sam uspostavio svoj zavet s njima; (4) Ja sam obećao da ću im dati zemlju Hanan; (5) Ja sam čuo uzdisanje dece Izraelove; i (6) Ja sam se setio svog zaveta da ću vam dati Obećanu zemlju. 

Zapazite ponavljanje božanskog „Ja“. Ja, *Gospod Bog vaš, ja sam učinio tako i tako, i zato možete imati poverenja u to da ću učiniti za vas ono što sam obećao.*  

Gospod sada svečano objavljuje da će učiniti četiri velike stvari za Izrael, zato što je On njihov živi Gospod: (1) „Ja sam Gospod, i izvešću vas ispod bremena Misirskih“; (2) „oprostiću vas ropstva njihova“; (3) izbaviću vas mišicom podignutom i sudovima velikim“; i (4) „uzeću vas da mi budete narod, i ja ću vam biti Bog“ (2. Mojsijeva 6,6.7). 

Ta četiri božanska dela utvrđuju i ponovo uspostavljaju Njegov odnos sa izraelskim narodom. Bog je Subjekat svih tih aktivnosti, a Izraelci su primaoci svih prednosti i blagodati. Bog te darove nudi besplatno, iz ljubavi. On je to činio tada, za njih, a čini to i sada, za nas. 

`Koje su druge biblijske ličnosti vapile pred Bogom žaleći se – i to s razlogom? Zašto je u redu, ponekad, izliti dušu pred Bogom, čak se i žaliti na svoju situaciju? Zašto to, ipak, moramo uvek činiti u veri i uzdanju?`