---
title:  Težak početak
date:  14/07/2025
---

Mada je Mojsije sigurno od samog početka bio svestan da taj zadatak koji mu je Bog dao neće biti lak (otuda njegovi pokušaji da se iz toga izvuče), verovatno nije mogao ni da pretpostavi šta se sprema.	

`Pročitajte tekst 2. Mojsijeva 5,3-23. Kakve su bile neposredne posledice Mojsijevog i Aronovog prvog zabeleženog susreta sa faraonom?`

Još pre nego što su otišli kod faraona, Mojsije i Aron su okupili starešine i narod Izraela, preneli im Božje reči, i pokazali im Božje znake, što je kao rezultat imalo da Izraelci poveruju da će ih Gospod izbaviti iz ropstva. I tako su se poklonili Gospodu (2. Mojsijeva 4,29-31). Očekivanja su svakako bila visoka – Gospod je nameravao da izbavi jevrejski narod iz egipatskog ropstva – najzad! 

Zatim je Mojsije otišao kod vladara Egipta sa Božjim zahtevima, a prilike su se još više pogoršale za Izraelce. Njihovo stradanje se pogoršalo, i njihov svakodnevni rad je postajao sve teži i zahtevniji. Bili su optuženi da su lenji, prema njima se postupalo još oštrije, i njihova služba je postala još teža nego što je već bila. 

Izraelske starešine nisu bile zadovoljne i njihov sukob sa Mojsijem i Aronom bio je ružan. Bila je to (kao što ćemo kasnije videti) jednostavno najava one vrste sukoba koju će Mojsije imati sa svojim narodom u godinama koje će doći. 

`Pročitajte tekst 2. Mojsijeva 5,21, a onda se stavite u položaj tih ljudi u trenutku kad su se suočili sa Mojsijem i Aronom. Zašto su rekli to što su rekli? `

Nije tako teško razumeti zašto su bili uznemireni zbog Mojsija („Gospod neka vas vidi i sudi“, rekli su). Mislili su da je Mojsije došao da ih oslobodi od Egipćana, a ne da njihov život pod Egipćanima učini još težim.

Tako su Mojsije i Aron, osim što su se bavili Egipćanima, morali da se bave i sopstvenim narodom. 

`Kako biste vi ili neki drugi ljudi mogli na bolji način da se nosite sa lokalnim crkvenim vođama kada dođe do nesuglasica, do kojih će neizbežno doći?`