---
title:  Neobrezane usne
date:  16/07/2025
---

Gospod je zaista dao Mojsiju neka moćna obećanja o tome šta namerava da uradi. Iako je taj susret sigurno ohrabrio Mojsija, njegovo ohrabrenje bilo je kratkog daha, s obzirom na odgovor koji je dobio od svog naroda. 

`Pročitajte tekst 2. Mojsijeva 6,9-13. Šta se potom desilo, i koje pouke možemo da izvučemo iz tog izveštaja o trenucima razočaranja i borbi u našem životu?`

Jevreji su bili toliko obeshrabreni svojim bolom, patnjom i napornim radom da nisu slušali Mojsijeve reči uveravanja da će Bog raditi na tome da ostvari svoja obećanja. Tako dugo su čekali na to, i njihova očekivanja se nisu ostvarila. Zašto bi sada bilo drugačije? Gubili su srčanost i nadu, a ono što ih je činilo još ogorčenijim je to što su sada, verovatno prvi put u svom životnom veku, videli realnu nadu u izbavljenje. 

A opet, ko nije bio u sličnoj situaciji? Ko se nije u nekom trenutku osetio depresivno, razočarano, nezadovoljno – čak napušteno od Boga? 

Sećate li se pripovesti o Jovu? A šta je sa Asafom, psalmistom koji se borio sa pitanjima u vezi sa blagostanjem zlih i patnjom pravednih. Pa ipak, i pored svojih borbi, Asaf je dao jednu od najlepših izjava vere: „Ali sam svagda kod tebe, ti me držiš za desnu ruku. Po svojoj volji vodiš me, i poslije ćeš me odvesti u slavu. Koga imam na nebu? i s tobom ničega neću na zemlji. Čezne za tobom tijelo moje i srce moje; Bog je grad srca mojega i dio moj dovijeka“ (Psalmi 73,23-26).

Tokom svete istorije, Bog je uveravao svoj narod da je On sa njima (Isaija 41,13; Matej 28,20). On im je davao svoj mir, svoju utehu i snažio ih je da bi prebrodili životne izazove (Jovan 14,27; Jovan 16,33; Filibljanima 4,6.7).

Zavetna formula koja glasi: „Uzeću vas da mi budete narod, i ja ću vam biti Bog“ (2. Mojsijeva 6,7), ukazuje na prisan odnos koji je Gospod želeo da ima sa svojim narodom.

`Razmislite o toj izjavi: „Uzeću vas da mi budete narod, i ja ću vam biti Bog“ (2. Mojsijeva 6,7). Mada je kontekst korporativan, kako se to odnosi na svakoga od nas pojedinačno, i kako bi taj odnos trebalo da se ispolji u našem svakodnevnom životu? (Videti takođe 2. Korinćanima 6,16.)`