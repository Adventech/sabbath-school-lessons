---
title:  Za dalje proučavanje
date:  18/07/2025
---

U knjizi *Stvaranje, patrijarsi i proroci* od Elen G. Vajt pročitajte deo poglavlja pod naslovom „Egipatska zla“, str. 257-265 (original). 

Pogledajte kako su loše stvari krenule po Mojsija i njegov narod nakon što je on prvi put stupio pred faraona.

„Faraon, duboko uznemiren, posumnjao je da Izrailjci planiraju da se pobunom oslobode svoje službe. Njihovo nezadovoljstvo sigurno je posledica nerada; on će se već postarati da im ne ostane slobodnog vremena za opasno ponašanje! Smesta je preduzeo mere kojima je želeo da pritegne njihove okove i skrši njihov slobodoumni duh. Još istog dana objavljene su naredbe koje su njihov rad učinile još težim i napornijim. U toj zemlji opeke sušene na suncu najčešće su upotrebljavane kao građevinski materijal; zidovi najlepših građevina bili su načinjeni od njih i zatim oblagani kamenom, pa je veliki broj robova pravio opeke. Pošto je sečena slama mešana sa glinom da se opeke ne bi raspadale, upotrebljavane su velike količine slame. Car je naredio da im se više ne nabavlja slama; radnici su morali sami da je traže, iako je od njih zahtevana ista količina gotovih opeka.

Ovaj proglas izazvao je veliko uznemirenje među Izrailjcima po celoj zemlji. Egipatski nadzornici postavili su jevrejske službenike da nadgledaju radnike na radu. Ti službenici bili su odgovorni za izvršenje zadataka svojih radnika. Kada su carevi zahtevi stupili na snagu, ljudi su se raštrkali po celoj zemlji da sakupljaju strnjiku umjesto slame, međutim, postalo je jasno da ne mogu da obave uobičajeni obim posla. Zbog ovog neuspeha jevrejski službenici bili su surovo bičevani.“ – Elen G. Vajt, *Stvaranje, patrijarsi i proroci*, str. 258 (original).



**Pitanja za razgovor**

`1. Setite se nekog trenutka kada ste poslušali Božji poziv u svom životu, ali to nije ispalo dobro, ili bar nije dobro počelo. Koje ste lekcije naučili iz tog iskustva? `

`2. Ispričajte drugima kako je Bog intervenisao u vašem životu kada ste se molili za Njegovu pomoć, ili kada je niste očekivali. Kako da verujemo u Božju dobrotu kada se loše stvari dešavaju čak i onima koji se uzdaju u Njega?`

`3. Šta biste rekli nekome ko izjavljuje: „Ne poznajem Gospoda“? Pretpostavite, ipak, da je ta osoba to rekla ne iz prkosa, već kao jednostavnu činjenicu o svom životu. Kako biste pomogli toj osobi da „upozna Gospoda“ i kako biste joj objasnili zašto je važno da to učini?`