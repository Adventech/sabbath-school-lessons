---
title:  Ko je Gospod?
date:  13/07/2025
---

Poslušavši Božje naredbe, Mojsije odlazi kod faraona da bi otpočeo proces u kom je trebalo da on, Mojsije, izvede „narod moj, sinove Izrailjeve, iz Misira“ (2. Mojsijeva 3,10). 

`Kakav je bio faraonov odgovor na Božji zahtev da „pusti narod moj“ (videti: 2. Mojsijeva 5,1.2), i kakvo se značenje krije u tom odgovoru?`

„Ko je Gospod?“ – pita faraon, ne iz neke želje da Ga upozna, već naprotiv, kao čin prkosa ili čak poricanja tog Boga, za kog priznaje da Ga ne poznaje. 

„Ne znam Gospoda“, kaže on, skoro kao da se hvali. 

Koliko je ljudi tokom istorije izgovorilo to isto? I koliko je to tragično jer, kao što je sam Isus rekao: „Ovo je život vječni da poznaju tebe jedinoga istinoga Boga, i koga si poslao Isusa Hrista“ (Jovan 17,3).

Egipat, sa faraonom kao vladarom, simbolizuje silu koja negira Božje prisustvo i Njegov autoritet. To je entitet koji stoji nasuprot Bogu, Njegovoj Reči i Njegovom narodu.  

Faraonova sledeća izjava da neće „pustiti Izrailja“ dalje otkriva njegovu pobunu protiv živog Boga, čineći Egipat još više simbolom ne samo sistema koji negira Boga, već i onog koji se bori protiv Njega. 

Nije čudo što su mnogi videli isti taj stav, hiljadama godina kasnije, u Francuskoj revoluciji (videti takođe: Isaija 30,1-3 i Otkrivenje 11,8). Faraon je mislio za sebe da je bog ili božji sin – što se u širem smislu odnosi na veru u sopstvenu vrhovnu moć, snagu i inteligenciju.  

„Egipat je od svih naroda spomenutih u biblijskoj istoriji, najsmelije odricao postojanje živoga Boga i protivio se Njegovim zapovestima. Nijedan monarh, osim egipatskog faraona nikada se nije usudio da se otvorenije i drskije pobuni protiv nebeskog autoriteta. Kada mu je Mojsije, u ime Gospodnje, objavio poruku, oholo je odgovorio: ’Ko je Gospod da poslušam glas Njegov i pustim Izrailja? Ne znam Gospoda niti ću pustiti Izrailja!« (2. Mojsijeva 5,2) To je bio izraz očiglednog bezboštva, i narod ovde predstavljen kao Egipat, izraziće glasno svoje odbacivanje zahteva živoga Boga i pokazaće isti duh neverovanja i prkosa.“ – Elen G. Vajt, *Velika borba*, str. 269 (original).

`Ako bi vas neko pitao: Poznajete li Gospoda? – kako biste odgovorili? Ako je vaš odgovor: „Da“, šta biste rekli o tome kakav je On, i zašto tako mislite?`