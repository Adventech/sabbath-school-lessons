---
title:  Težak početak
date:  18/07/2025
---

**Ključni tekst:** 2. Mojsijeva 5,1.2

**Središte proučavanja:** 2. Mojsijeva 5,1-7,7

### PRVI DEO: OPŠTI PREGLED

**Uvod:** Situacija u Izrailju je počela da se menja na neočekivane načine. Bog je obećao da će izvesti svoj narod iz Egipta, ali, umesto toga, narod je uvideo da su uslovi počeli da se pogoršavaju. Faraon im je postavio nerazumne zahteve kada je posao u pitanju. Štaviše, on je odbio da pusti Izrailjce da odu i obožavaju svog Boga. Njihove prilike su bile toliko loše da Izrailjci „ne poslušaše Mojsija od slabosti duha svojega i od ljutoga ropstva“ (2. Mojsijeva 6,9). Ipak, Bog je zamolio Mojsija da ponovo razgovara sa faraonom. Ali, on je dva puta prigovorio Božijoj zapovesti: „Eto, sinovi Izrailjevi ne poslušaše me, a kako će me poslušati Faraon“ (2. Mojsijeva 6,12), „kad sam neobrezanijeh usana!“ (2. Mojsijeva 6,12.30).

U ovom delu knjige (2. Mojsijeva 5,1-7,7) postoje različiti dijalozi. Susreti ili dijalozi između različitih pojedinaca i grupa pripremaju pozornicu za moćno prikazivanje Božje slave, na sledeći način:

1. Mojsije i Aron razgovaraju sa faraonom (2. Mojsijeva 5,1-5).

2. Faraon razgovara sa gospodarima robova i izrailjskim nadzornicima (2. Mojsijeva 5,6-9).

3. Gospodari robova i izrailjski nadzornici razgovaraju sa narodom (2. Mojsijeva 5,10-14).

4. Izrailjski nadzornici razgovaraju sa faraonom (2. Mojsijeva 5,15-18).

5. Izrailjski nadzornici razgovaraju sa Mojsijem i Aronom (2. Mojsijeva 5,19-21).

6. Mojsije razgovara sa Gospodom (2. Mojsijeva 5,22-6,8).

7. Mojsije razgovara sa narodom (2. Mojsijeva 6,9).

8. Gospod ponovo razgovara sa Mojsijem (2. Mojsijeva 6,10-13).

Ove dijaloge prate izjave da je Gospod govorio Mojsiju i Aronu (2. Mojsijeva 6,13.26). Između ovih iskaza nalazi se porodični zapis Mojsija i Arona (2. Mojsijeva 6,14-25). Zatim je, opet, dijalog Mojsija i Gospoda zabeležen kao uvod u 10 pošasti (2. Mojsijeva 6,28-7,5). U završnom delu ovog odeljka pozitivno je naglašena Mojsijeva i Aronova poslušnost, jer su sve činili upravo onako kako im je Gospod zapovedio (2. Mojsijeva 7,6). Uz ovo odobravanje pominje se i njihova starost: Mojsije ima 80, a Aron 83 godine (2. Mojsijeva 7,7).

Dakle, možemo zaključiti da nema povlačenja iz službe Božije. Njemu je potrebno da svi blisko sarađuju sa Njim na unapređenju Njegovog dela: mladi i stari, muškarci i žene, deca i odrasli, slobodni i porobljeni, bogati i siromašni, obrazovani i neobrazovani, ljudi na visokim položajima sa velikim uticajem i obični radnici. Svako može da uradi svoj deo i zajedno možemo ispuniti Božju misiju za nas.	 

**Teme:** Uprkos činjenici da faraon kaže jasno „ne“ Božjem zahtevu „pusti narod moj “, Bog za svoj narod priprema izlazak iz ropstva. Međutim, narod gubi veru. Čak se i Mojsije raspravlja sa Bogom, pitajući zašto su stvari sada još gore: „Zašto si navukao to zlo na narod? Zašto si me poslao?“ (2. Mojsijeva 5,22). Razlog za ova teška pitanja leži u činjenici da su se posle prvog direktnog susreta sa faraonom stvari zakomplikovale, a život Izrailjaca pogoršao. Ni Mojsije, ni Izrailjci, nisu očekivali takav zaplet. Očekivali su brzo izbavljenje iz ropstva jer je njihov Bog bio moćni Stvoritelj koji je mogao da čini stvari koje niko drugi ne može. Kakvo razočaranje! Ipak, Bog priprema scenu izbavljenja, kao i Mojsija i Arona za novi sukob sa egipatskim vladarem.

### DRUGI DEO: KOMENTAR

Tekst za pamćenje postavlja scenu za dramu koja će se odvijati. 

Mojsije, posle 40 godina odsustva iz Egipta, ponovo ulazi u faraonov dvor (1450. godine p.n.e.). Mojsije i Aron posećuju faraona Tutmosa III i suočavaju ga sa Božjom zapovešću: „Pusti narod moj da mi posluži u pustinji“ (2. Mojsijeva 7,16). Faraon odbija da prizna postojanje Gospoda ili Njegov autoritet. On sebe smatra bogom, takođe obožava i mnoštvo bogova koje su izmislili ljudi i ne želi da prihvati zahtev jevrejskog živog Boga. Njegov arogantan odgovor opisuje moć Egipta kao materijalističke paganske kulture koja obožava sopstvene bogove u obliku idola. Faraon poriče Božji suverenitet i prkosi samom Njegovom postojanju: „Ko je Gospod, da poslušam glas Njegov i pustim Izrailja? Ne znam Gospoda, niti ću pustiti Izrailja“; „Zašto odvlačite [bukvalno, oslobađate] narod od rada njegova?“ i „A vi još hoćete da ostavlja svoje poslove [hebrejski: shabat]“ (2. Mojsijeva 5,2.4.5)? Hebrejska reč za Egipat je mitsrayim, što znači zemlja „dvostrukog stiska“, što se odnosi na ozbiljno porobljavanje i ukidanje tuđeg autoriteta kako bi se komandovalo, vladalo i govorilo drugima šta da rade.

U svom odgovoru na Gospodnji zahtev, faraon pominje da Mojsije i Aron žele da zaustave rad Izrailjaca i da ih odmore od njihovog posla. Hebrejska reč shabat ukazuje na subotni odmor, prema nekim jevrejskim i hrišćanskim tumačima. Izraz „odmor od“ rada nalazi se samo na jednom drugom mestu, naime u tekstovima 1. Mojsijeva 2,2.3 (gde je ponovljen dva puta). Zanimljivo je da se faraon takođe ne slaže sa Mojsijevim i Aronovim zahtevom da se narod oslobodi (od izraza *para’* „pustiti“ ili „osloboditi“). Zanimljivo je da glagol *para’* na hebrejskom ima iste suglasnike kao i reč „faraon“, tako da iza njegovog odgovora može da stoji igra reči: „Zašto se ponašaš kao faraon, tako što teraš ljude da prestanu da rade?“

Kralj Tutmos III je imao dve godine kada ga je sveštenik postavio na egipatski presto, nakon smrti njegovog oca Tutmosa II, 1504. p.n.e. Tutmosovo ustoličenje najverovatnije je sprovedeno kako bi se sprečilo da Mojsije postane kralj. U to vreme, Mojsije, sin koga je usvojila Hatšepsut, imao je 26 godina. Tutmos III je bio suvladar sa svojom maćehom Hatšepsut do 1482. pre Hrista, kada je ona umrla. U vreme njene smrti, Mojsije je bio u Madijanu. Tutmos III je imao 24 godine kada je započeo solo vladavinu. Uništio je skoro sve spomenike i statue sa Hatšepsutinim imenom ili slikom, a poznat je i po svojim uspešnim vojnim pohodima. Smatra se najvećim vojnim vladarom u starom Egiptu. Bio je i izuzetan graditelj. Godine 1450. p.n.e., u vreme 2. Mojsijeve, imao je 56 godina. 

*Božji savez*

Pre nego što je Bog izveo Izrailjce iz Egipta, On ih je uveravao da će ispuniti savez koji je sklopio sa Avramom, Isakom i Jakovom. Obećao je njihovim precima da će im „dati zemlju Hanansku“ (2. Mojsijeva 6,4), kao što se pominje u tekstovima 1. Mojsijeva 12,7 i 1. Mojsijeva 17,8. Bog se seća ovog saveza, i pošto je došla punina vremena, stvari će se sada pokrenuti, On će intervenisati za svoj narod. Gospod podstiče Mojsija da čvrsto izjavi Njegovom narodu da će se Njegovo obećanje sigurno ispuniti. Njegova reč će se ispuniti. Ovo uverenje zabeleženo je u ključnom odlomku 2. Mojsijeva 6,6-8.

Bog počinje svečanom izjavom samoidentifikacije: „Ja sam GOSPOD“. Po ovoj formuli za prepoznavanje, koja se 15 puta ponavlja u 2. Mojsijevoj, posebno u odeljku o pošastima (2. Mojsijeva 6,2.6.7.8.29; 2. Mojsijeva 7,5.17; 2. Mojsijeva 10,2; 2. Mojsijeva 12,12; 2. Mojsijeva 14,4.18; 2. Mojsijeva 15,26; 2. Mojsijeva 16,12; 2. Mojsijeva 29,46; 2. Mojsijeva 31,13), Gospod objavljuje svoju brigu o narodu i bliskost sa njima; takvu bliskost i brigu prepoznaće i Izrailjci i Egipćani. On će izbaviti svoj narod kao što je obećao i oslobodiće ga iz egipatskog ropstva.

Gospod naglašava četiri različite akcije izbavljenja za svoj narod i zvanično obećava sledeće:

1. „Izvešću vas [*hiphil* oblik od yatsa‘ znači „uzrok da izađeš“] ispod bremena Misirskih.“

2. „Oprostiću vas  [*hiphil* oblik od natsal znači „spasiti“, „otrgnuti“, „izbaviti“, „spasiti“] ropstva njihova.“

3. „Izbaviću vas [*ga’al*] mišicom podignutom i sudovima velikim.“ 

4. „Uzeću vas [*laqakh*] da mi budete narod, i ja ću vam biti [*hayah*] Bog.“

Ova obećanja kulminiraju sa principom saveza, koji naglašava prisan odnos i jedinstvo u ljubavi između Gospoda i Njegovog naroda. Ovaj odnos je ispunjenje Božijeg obećanja Avramu (1. Mojsijeva 17,7.8). (U jevrejskoj tradiciji, prve večeri Pashe postoji praktikovanje Seder večere, kada ovaj biblijski odlomak igra ključnu ulogu. Tada se kao simbol koriste četiri čaše koje jednu za drugom u određenim intervalima piju oni koji slave ovaj čin iskupljenja iz egipatskog ropstva.)

Nakon ovih obećanja, po prvi put u 2. Mojsijevoj, Gospod objavljuje da ćete „vi“, znači Izrailjci, „znati da sam ja Gospod Bog vaš“ (2. Mojsijeva 6,7). Ranije je uvek Gospod bio taj koji je poznavao ugnjetavanje, patnju i nevolju svog naroda, ali sada će Njegov narod „poznati“ svog Boga.

Gospod dodaje još dva obećanja: (1) „Pak ću vas odvesti u svoju zemlju, za koju podigoh ruku svoju zaklinjući se da ću je dati Avramu, Isaku i Jakovu“ (2. Mojsijeva 6,8); i (2) „Daću vam je u našljedstvo, ja Gospod“ (2. Mojsijeva 6,8). Ponavljanje božanskog „Ja“ je jasna garancija da će se Božja Reč ispuniti. Četiri puta u tekstovima 2. Mojsijeva 6,2-8 pojavljuje se formula za prepoznavanje „Ja sam GOSPOD“. Ova fraza se javlja na samom početku i na samom kraju ovog odlomka kao inklusio, ili krovna struktura (2. Mojsijeva 6,2.8), kao i na dva dodatna mesta u tekstovima 2. Mojsijeva 6,6.7.

Reakcija Izrailjaca, prema 9. stihu 6. poglavlja, je veoma tužna. Mojsije govori Izrailjcima, ali oni su toliko obeshrabreni da ne slušaju Gospodnje umirujuće reči. Međutim, Božja otkupiteljska dela uskoro će se otkriti u svoj svojoj veličanstvenoj stvarnosti.

### TREĆI DEO: PRIMENA U ŽIVOTU

1. Koje pouke možete izvući iz Mojsijevog veoma otvorenog, gotovo sukobljavajućeg dijaloga sa Gospodom? Kako ovo utiče na vaš hod sa Bogom? Kako možemo na iskren način da Mu prenesemo svoje misli, osećanja i unutrašnje želje? Kako možemo razgovarati s Njim o svojim negativnim emocijama, kao što su razočaranje, gorčina, frustracija, mržnja, zavist i bes?

2. Mi ne verujemo u sudbinu ili predodređenost. Takođe ne verujemo u slučajnost, niti u sreću. Mi verujemo u Božje vođstvo, kada Ga iskreno molimo za to. Kako možemo naučiti da više verujemo Bogu i da se u potpunosti oslanjamo na Njegovo vođstvo? 

3. Bog nas ne poziva da budemo uspešni; On nas poziva da budemo verni. Moramo da budemo verni Njegovom pozivu da činimo ono što je potrebno kako bismo postali Njegovi dobri svedoci u kojoj god fazi rasta da se nalazimo. Naš uspeh i napredak zavise od Njega. Kako možete, bez sukoba, pomoći i dovesti druge da vide Božju ruku i Njegovu intervenciju u njihovim životima?

4. Egipat igra ključnu ulogu u biblijskim proročanstvima. Na koje nas realnosti u našem postmodernom, megamodernom dobu upućuje simbol Egipta i sa kojim realnostima nas suočava?

5. Zašto se naša očekivanja kada su u pitanju Božje intervencije i postupci obično ne ispunjavaju? Zašto On tako često deluje samo kada su sve nade razbijene?