---
title:  Kao Bog faraonu
date:  17/07/2025
---

`Pročitajte tekst 2. Mojsijeva 6,28-7,7. Kako Bog rešava Mojsijev prigovor?`

Bog se predstavlja faraonu kao Jahve, što znači da je On lični i blizak Bog, Bog svoga naroda, i Bog koji je ušao u zavetni odnos s njima. 

Taj imanentni Bog ponovo zapoveda Mojsiju da ide i razgovara sa faraonom. Zbog nedostatka samopouzdanja, Mojsije ponovo prigovara: „Kako će me poslušati Faraon?“ Tu ponovo možemo da vidimo Mojsijevu poniznost, ali i njegovu želju da se izvuče iz tog zadatka koji mu dosad baš i nije polazio za rukom. 

„Kada mu je Bog naredio da se vrati kod faraona, Mojsije je pokazao nepoverenje u sebe. Izraz *‘aral sepatayim* – doslovno: ’neobrezane usne’, koji se tu koristi da izrazi Mojsijev nedostatak govorničke veštine (2. Mojsijeva 6,12.30), sličan je izrazu ’sporih usana’ iz stiha 2. Mojsijeva 4,10.“ – *Andrews Bible Commentary: Old Testament*, „Exodus“ (Berrien Springs, MI: Andrews University Press, 2020), str. 205. 

Bog je u svojoj milosti zadužio Arona da pomogne Mojsiju. Mojsije će govoriti Aronu, koji će se onda javno obratiti faraonu. Tako bi Mojsije igrao ulogu Boga pred egipatskim vladarom, a Aron bi bio njegov prorok. 

Taj izveštaj pruža odličnu definiciju uloge proroka. Prorok je Božji glasnogovornik. On ili ona je Njegov govornik koji prenosi i tumači Božje reči narodu. Kao što je Mojsije govorio Aronu, a onda je Aron to objavljivao faraonu, tako Bog komunicira sa prorokom, koji onda objavljuje Božje učenje narodu. To se može dešavati verbalno, lično. Ili, kako se najčešće radilo, prorok je primao poruku od Boga, a onda je to zapisivao. 

Bog takođe objašnjava Mojsiju šta može da očekuje od susreta sa faraonom. Upozorava ga da će sukob biti napet i dug. Po drugi put Bog naglašava Mojsiju da će faraon biti veoma tvrdoglav i da će mu On otvrdnuti srce (2. Mojsijeva 4,21; 2. Mojsijeva 7,3). Na kraju će rezultat ipak biti dobar, jer „poznaće Misirci da sam ja Gospod“ (2. Mojsijeva 7,5). Odnosno, čak i usred haosa koji će uslediti, Bog će se proslaviti.

`Tako je Mojsiju ponestalo izgovora da ne posluša ono na šta ga je Bog pozvao. Koje izgovore možda mi koristimo da bismo pokušali da se izvučemo iz onoga što znamo da Bog želi da uradimo?`