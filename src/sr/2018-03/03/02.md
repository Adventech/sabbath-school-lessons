---
title:  Poučavanje i zajednica
date:   15/07/2018
---

Posle izveštaja o danu Pedesetnice, Luka prelazi na opšti opis unutrašnjeg života Crkve u Jerusalimu. »I ostaše jednako u nauci apostolskoj, i u zajednici, i u lomljenju hljeba, i u molitvama.« (Dela 2,42) Četiri spomenuta pojma u osnovi su predstavljala poučavanje i zajedništvo. Prema 46. stihu, poučavanja su se održavala u Hramu, a zajedništvo je negovano u domovima.

Dvorište Hrama bilo je okruženo pokrivenim tremovima koji su često korišćeni za rabinska poučavanja. Da su se vernici posvetili apostolskom učenju pokazuje to što ih dar Duha nije poveo misaonoj religiji, već snažnom procesu učenja pod vođstvom apostola, čija su autoritativna učenja bila potvrđena čudesima i znacima (Dela 2,43).

Duhovna zajednica bila je još jedan naročit znak pobožnosti prvih hrišćana. Vernici su neprekidno bili zajedno, ne samo u Hramu, već i u svojim domovima, gde su delili obroke,  proslavljali Večeru Gospodnju i molili se (Dela 2,42.46). Održavajući svakodnevna okupljanja, rani hrišćani izražavali su svoju nadu u Isusov skori povratak, kada će Njegova zajednica sa njima biti obnovljena u mesijanskom carstvu (Matej 26,29).

Privatni domovi imali su ključnu ulogu u životu Rane crkve. Vernici su i dalje prisustvovali svakodnevnim ceremonijama u Hramu (Dela 3,1), a Subotom su po svoj prilici bili u sinagogama sa svojim sunarodnicima Jevrejima (Jakov 2,2), ali su naročiti činioci hrišćanske vere bili obavljani u domovima.

`Pročitajte sledeće tekstove: Dela 2,44.45; Dela 4,34.35. Šta je bila važna odlika zajednice prvih hrišćana?`

Verujući da je kraj blizu, smatrali su da materijalna dobra, »lična svojina« (da upotrebimo savremeniji izraz), više nisu važni. Prema tome, zajednička upotreba materijalnih sredstava činila se svrsishodnom. Nije bilo razloga da budu zabrinuti za budućnost, pošto će Mesija lično ispuniti njihove potrebe u mesijanskom carstvu (Luka 22,29.30). Ovo deljenje, pored toga što je bilo izuzetan primer hrišćanske velikodušnosti, omogućilo im je da iskuse dublje osećanje jedinstva.

`Koliko ste velikodušni kada je u pitanju ono što ste primili od Gospoda?`
