---
title:  Izlečenje hromog čoveka
date:   16/07/2018
---

U tekstu Dela 3,1. zabeleženo je da su Petar i Jovan išli u Hram na molitvu koja se održavala u tri sata. Ovo ukazuje na suštinski jevrejski karakter crkvene vere u ovom ranom razdoblju. Odnosno, apostoli nisu išli u Hram samo da bi poučavali ili doveli nove obraćenike, već zato što su Petar i Jovan i dalje bili Jevreji i kao takvi i dalje su bili posvećeni jevrejskim verskim običajima (Dela 20,16; Dela 21,17-26), bar do ovog trenutka. Tamo su učinili zapanjujuće čudo (Dela 3,1-10), što je Petru pružilo priliku da održi još jednu propoved.

`Pročitajte tekst iz Dela 3,12-26. Šta je Petar posebno naglasio u svojoj propovedi?` 

Pet glavnih tačaka određivalo je propovedanje prvih hrišćana: Isus je bio Mesija koji je stradao (Dela 3,18); Bog Ga je vaskrsao (Dela 3,15); Isus je bio proslavljen na Nebu (Dela 3,13); On će doći ponovo (Dela 3,20); pokajanje je neophodno za oproštenje greha (Dela 3,19).

Na mnogo načina ovo je ista poruka koju mi nosimo svetu, iako je okvir promenjen. Apostoli su se još uvek nalazili u jevrejskom okruženju, kada je narod u osnovi samo morao da »pređe« iz starog u novi zavet umesto da menja veru. Kao deo Božjeg naroda, morali su da prihvate Mesiju i dožive novorođenje koje sledi posle iskrenog prihvatanja Isusa.

Sada, iako su prilike drugačije, poruka je u osnovi ista: Hristos je umro za naše grehe, vaskrsao je i ponovo će doći. Ovo znači da u Njemu možemo naći spasenje. Čak i u okviru Trostruke anđeoske vesti iz 14. poglavlja Otkrivenja, Isus Hristos razapeti, Isus Hristos vaskrsli i Isus Hristos koji će ponovo doći mora biti u središtu objavljivanja ovih poruka.

»Od svih koji sebe smatraju hrišćanima, adventisti sedmog dana treba da budu među prvima koji će uzdizati Hrista pred svetom. Objavljivanje Treće anđeoske poruke poziva na predstavljanje istine o Suboti. Ova istina, s drugima koje su obuhvaćene u poruci, mora da se objavljuje; ali veliko privlačno središte poruke, Isus Hristos, ne sme se izostaviti. Upravo su se pored Hristovog krsta srele milost i istina, a pravednost i mir poljubili. Grešnik se mora navesti da pogleda na Golgotu; jednostavnom verom malog deteta on mora da se osloni na Spasiteljeve zasluge, prihvatajući Njegovu pravednost, verujući u Njegovu milost.« (Еlen Vajt, Еvanđeoski radnici, str. 156.157. original)
