---
title:  Ananija i Sapfira
date:   18/07/2018
---

Zajedničko deljenje ličnih materijalnih dobara nije bilo obavezno u Ranoj crkvi; odnosno, to nije bio zvaničan uslov da bi neko postao vernik Crkve. Ipak, sigurno je bilo nekoliko primera dobrovoljne velikodušnosti koji su nadahnuli celu zajednicu. Jedan takav primer predstavljao je Varnava (Dela 4,36.37), koji će kasnije u knjizi imati važnu ulogu.

Međutim, bilo je i negativnih primera koji su iznutra ugrozili jedinstvo Crkve, upravo u vreme kada su počeli napadi spolja.

`Pročitajte tekst iz Dela 5,1-11. Kakve pouke pronalazimo u ovom izveštaju?`

Iako nam Luka nije otkrio sve pojedinosti, nema sumnje da osnovni problem Ananije i Sapfire nije bio pokušaj da zadrže novac, već to što su učinili prevaru u zajednici. Njihov greh nije bio razultat nagle odluke već pažljivo smišljenog plana, namernog pokušaja »da iskušate Duha Gospodnjega«. (Dela 5,9) Oni nisu imali obavezu da prodaju svoju imovinu i daruju novac Crkvi. Dakle, kada su se obavezali da će to učiniti, možda su postupali samo u skladu sa svojim interesima ili su pokušali da steknu uticaj među braćom velikodušnim činom vrednim hvale.

Ova mogućnost može nam pomoći da objasnimo zašto ih je Bog tako oštro kaznio. Čak i ako je crkveni zajednički život bio posledica uverenja da će Isus uskoro doći, ovaj postupak Ananije i Sapfire na samom početku mogao je umanjiti važnost vernosti Bogu i izvršiti rđav uticaj među vernicima. Razlog zašto se ne spominje da je Ananiji data prilika da se pokaje, kao u Sapfirinom slučaju (Dela 5,8), može se pripisati samo sažetosti izveštaja.

Krajnji rezultat je da su oni od početka do kraja grešno postupali, a greh je ozbiljno pitanje u Božjim očima (Jezekilj 18,20; Rimljanima 6,23), iako ga On ne kažnjava uvek u istom trenutku. U stvari, to što se kazna često odlaže treba stalno da nas podseća koliko je Bog milostiv (2. Petrova 3,9).

`Zašto moramo biti pažljivi sa pomeranjem granica blagodati, kao što su to činila ova dva vernika iz Rane crkve?`
