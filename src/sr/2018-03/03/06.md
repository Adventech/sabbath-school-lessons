---
title:  Drugo hapšenje
date:   19/07/2018
---

Ako su apostoli mogli biti upotrebljeni da se Božji sud izlije za greh, kao u slučaju Ananije i Sapfire, oni su, takođe, mogli biti upotrebljeni da se Božja blagodat izlije na grešnike. Njihova snažna isceljujuća služba (Dela 5,12-16) bila je vidljivi dokaz da je Božji Duh delovao preko njih. Upečatljivo je verovanje da je čak i Petrova senka mogla da leči ljude. Najbližu sličnost u Jevanđeljima nalazimo u primeru žene koja je bila izlečena tako što je dodirnula Isusovu haljinu (Luka 8,43.44). Međutim, Luka ne kaže da Petrova senka zaista ima isceljujuću silu, već da je narod mislio da je tako. Ipak, čak i kada je sveopšte sujeverje bilo uključeno, Bog je i dalje izlivao svoju blagodat.

Međutim, što su apostoli sve više bili ispunjavani Duhom, i što su se znaci i čuda umnožavali, verske vođe su u sve većoj meri postajali zavidni. To ih je navelo da po drugi put uhapse apostole (Dela 5,17.18). Tek posle čudesnog izbavljenja (Dela 5,19-24) i drugog hrabrog Petrovog govora, naglašavajući da se »većma treba Bogu pokoravati negoli ljudima« (Dela 5,29), neki od pripadnika vlasti počeli su da razmatraju mogućnost da je natprirodni uticaj na delu.

`Pročitajte tekst iz Dela 5,34-39. Kako je Gamalilo odvratio Sinedrion od smrtne presude apostolima?`

Sinedrionom su upravljali sadukeji, koji su sa farisejima činili uticajnu manjinu. Gamalilo je bio farisej i doktor prava. Toliko je bio cenjen među Jevrejima da je postao poznat kao Rabban (»naš učitelj«), a ne samo Rabbi (»moj učitelj«). Pavle je bio jedan od njegovih učenika (Dela 22,3).

Gamalilo se setio dva druga pobunjenička pokreta u skoroj izrailjskoj istoriji koji su takođe privukli sledbenike i izazvali nemire. Međutim, vođe su bile ubijene, a sledbenici su se potpuno rasuli. Pouka koju je izvukao jeste da ako je hrišćanski pokret ljudsko delo, uskoro će nestati. Sa druge strane, ako je to bio božanski pokret, kako su tvrdili apostoli, da li su se mogli nadati da će mu se suprotstaviti? Gamalilov savet je bio prihvaćen. Apostoli su bili išibani i još jednom im je naređeno da ne govore u Isusovo ime.

`Šta ovaj izveštaj govori koliko dobar savet često može biti potreban i koristan? Kako možemo postati spremniji da primimo savet koji se sastoji iz onoga što ne želimo nužno da čujemo?`
