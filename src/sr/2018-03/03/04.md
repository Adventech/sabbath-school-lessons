---
title:  Prva protivljenja
date:   17/07/2018
---

Uspeh Crkve je posle kratkog vremena izazvao protivljenje određenih jerusalimskih vođa. Hramom u Jerusalimu upravljao je poglavar sveštenički i njegovi pomoćnici, uglavnom sadukeji. Poglavar sveštenički bio je, takođe, predsednik sinedrionskog saveta, koga su u to vreme uglavnom činili sadukeji i fariseji. Pošto sadukeji nisu verovali u vaskrsenje, bili su veoma uznemireni kada su Petar i Jovan poučavali da je Isus ustao iz mrtvih. Uhapšeni od strane stražara u Hramu, apostoli su do sutradan proveli u pritvoru, kada su izvedeni pred Savet (Dela 4,1-7).

`Pročitajte tekst iz Dela 4,1-18. Šta je Petar odgovorio kada su ih upitali kakvom silom su to učinili? Šta je bila osnovna poruka Petrovog odgovora koju su vođe smatrale pretnjom?`

Izazov u vezi sa pitanjem sile koji su uputile jevrejske vođe ukazuje na njihovu zabrinutost za vlast. Petar je, međutim, izjavio ne samo da je čudo učinjeno u Isusovo ime, već i da spasenje dolazi samo od Njega. Apostoli su se nalazili pred najvišim jevrejskim telom vlasti; pa ipak, služili su Onome ko ima mnogo veću vlast. Ovi ljudi bili su jednostavni, neobrazovani galilejski ribari; prema tome, njihova hrabrost i rečitost iznenadila je sve prisutne. Iako to vođe nisu shvatile, suština je da su apostoli bili ispunjeni Svetim Duhom, upravo onako kako je Isus prorekao (Matej 10,16-20).

Pošto nisu mogli da poreknu čudo – izlečeni čovek bio je prisutan i svi su ga mogli videti – Sinedrion je naredio apostolima da prestanu da propovedaju. Plašili su se njihove poruke kao i sve veće rasprostranjenosti pokreta. Propustivši da dobro prouče dokaze, dozvolili su da predrasude i želja za samozaštitom upravljaju njihovim postupcima.

Petrove poslednje reči spadaju među najdragocenije bisere Dela apostolskih: »Sudite je li pravo pred Bogom da vas većma slušamo negoli Boga? Jer mi ne možemo ne govoriti što vidjesmo i čusmo.« (Dela 4,19.20)

`Razmišljajte o želji za vlašću i koliko opasna može biti, na bilo kom nivou i u bilo kom okviru. Zašto kao hrišćani, pozvani da budemo sluge, moramo biti pažljivi kad je u pitanju privlačnost vlasti? `
