---
title:  Pouka za učitelje
date:   20/07/2018
---

### SAŽETI PREGLED POUKE

**Ključni tekst:** Dela 2,41-47; Dela 4,32-37; Dela 5,1-11.

**Učenici će:**

**Saznati:** Prepoznaće važnost pravog odgovora na evanđeoski poziv.

**Osetiti:** Negovaće novi odnos sa Bogom i zajednicom vernih.

**Činiti:** Odlučiće da žive u skladu sa svojom verom i da je šire.

### SMERNICE ZA PROUČAVANJE

**Saznati:** Osnovni odgovori

A. Kakve negativne i pozitivne odgovore očekujemo od novih vernika?

B. Kako neko odlučuje da odbaci negativne odgovore, i da odgovori pozitivno?

**Osetiti:** Negovanje novih odnosa

A. Kako je Rana crkva negovala nove odnose?

B. Koji činioci su ojačali/oslabili odnose u zajednici?


**Činiti:** Napredovanje dela dok se suočavamo sa nevoljama

A. Kako se Rana crkva suočavala sa nevoljama čak i kada je napredovala u svom rastu?

B. Kakav stav imamo prema različitim ličnostima u Ranoj crkvi: Varnavi, Pavlu, Ananiji i Sapfiri?

**Zaključak:** Crkva nije samo uključena u unapređenje evanđeoskog naloga, već i u savladavanje sotoninih pokušaja da osujeti crkvenu misiju.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 2,41-47.

**Ključno načelo duhovnog rasta:**

Zahvaljujući izlivanju Svetog Duha na dan Pedesetnice dogodila su se dva velika čuda među učenicima (Dela 2,40-47). Prvo, uvideli su sveopšti karakter Jevanđelja: Isus je Spasitelj ne samo „vaš i vaše dece“ (odnosno, samo Jevreja), već i „svih daljnih koje će god dozvati Gospod Bog naš“ (Dela 2,39). Drugo, učenici su shvatili da rast Crkve ne zavisi samo od onoga što čovek može da postigne, već i od onoga što Duh može da ostvari kroz proučavanje Reči, negovanje duhovnog zajedništva, život vere i svedočenje.

**Samo za učitelje:**

 Krstiti se u Isusovo ime i primiti Svetog Duha samo su prvi koraci koje članovi Božje porodice čine. Posle ovih početnih koraka, vernici treba da dožive nekoliko iskustava: postojanost u doktrini; rast u zajedništvu, „lomljenje hleba“, lični i zajednički molitveni život, kućne posete, jednostavnost života i crkveni rast (vidi: Dela 2,42-47). Razgovarajte o važnosti takvog sveobuhvatnog crkvenog života.


**Za razgovor:**

„Hristos je za vreme obučavanja naveo učenike da osete svoju potrebu za Svetim Duhom. Pouke koje im je davao Sveti Duh konačno su ih osposobile i oni su počeli da obavljaju svoje životno delo.“ (Elen Vajt, Apostolska crkva – Hristovim tragom, str. 45. original) Zapazite u ovom navodu dva izraza: „Hristos je naveo“ i „koje im je davao Sveti Duh“. Šta oni znače?

##### 2. KORAK – ISTRAŽITE

**Samo za učitelje:**

Šta je Crkva? Da li je to impozantna građevina? Da li je to klub istomišljenika koji se okupljaju da bi promovisali zajedničke interese i dobra? Da li je centar za prevenciju nasilja prema ljudima? Da li je mesto sastanka na kome se ljudi svake Subote sastaju radi bogosluženja, proučavanja i molitve? Da li je dobrotvorno društvo koje brine o nevoljnima, bolesnima i gladnima? Iako u svim ovim izjavama ima istine, razmislite o sledećem: „Oslabljena i nesavršena kao što možda izgleda, Crkva je jedini objekt kome Bog u posebnom smislu posvećuje svoju najveću pažnju. Ona je pozornica Njegove blagodati; na kojoj On sa zadovoljstvom otkriva svoju moć kojom preobražava srce.“ (Elen Vajt, Apostolska crkva – Hristovim tragom, str. 12. original)

Pouka za ovu sedmicu ukazuje na tri činioca vezana za Crkvu: zajednicu spasenih; živo telo vernika usredsređenih na krst; crkveno telo u kome vladaju čuda, jedinstvo i nevolje.

##### BIBLIJSKI KOMENTAR

*I Crkva: Zajednica spasenih*

(Podsetite se u razredu sledećih tekstova: Dela 2,42-45; Dela 4,34.35)

„Spasite se.“ (Dela 2,40) Bio je to Petrov poslednji poziv upućen u propovedi koju je održao na dan Pedesetnice. Šta je Petar ovim mislio? On lično je dao odgovor: „Spasite se od ovoga pokvarenoga roda.“ Biti spasen je dvostruko iskustvo. Kao prvo, predstavlja odbacivanje i izbegavanje izopačenosti života. Znači pokajati se i odbaciti sve privlačnosti greha. Drugo, biti spasen znači u potpunosti i bezrezervno pripadati Onome koji spasava – Isusu. Spasenje postaje stvarnost kada savesno i stalno odbacujemo greh i potpuno prihvatamo Isusov poziv. Oni koji su na ovaj način spaseni čine Crkvu, Hristovo telo. Prema tome, spasenje prethodi članstvu Crkvi.

U Novom zavetu grčka reč ekklesia, koja doslovno znači „pozvan iz“, prevedena je kao „crkva“. Reč „crkva“ najčešće se koristi da opiše one koji su pozvani iz greha u pravednost, iz sebičnosti na usredsređenost na Hrista, iz prolaznih stvari ovoga sveta u nepokolebljivu stvarnost nebeskog doma. „Pozvani“ veruju u Isusa kao Božjeg Sina, prihvataju Ga kao svog Spasitelja i Gospoda, okupljaju se da zajedno proučavaju Njegovu reč, da Ga slave kao svog Gospoda, i da šire Njegovu poruku onima koji Ga ne poznaju. Vera, zajednica, proučavanje, služba i svedočenje neka su od osnovnih obeležja Crkve. Imajući to na umu, Isus je dao obećanje: „Sazidaću Crkvu svoju i vrata paklena neće je nadvladati.“ (Matej 16,18)

**Razmislite o ovome:**

„Oni koji su na dan Pedesetnice bili nadahnuti silom sa visine, time nisu bili oslobođeni novih iskušenja i novih nevolja.“ (Elen Vajt, Apostolska crkva – Hristovim tragom, str. 49. original) Biti deo Crkve nije garancija da će pojedinac ostati u Hristu ili da u životu neće doživeti patnju i tugu. Šta, onda, treba da učinimo da bismo ostali postojani članovi Hristovog tela, uprkos nevoljama i iskušenjima?


*II Crkva: Živo telo usredsređeno na krst*

(Podsetite se u razredu sledećeg teksta: Dela 3; Dela 4,1-31)

Živa Crkva je Crkva koja raste. Na dan Pedesetnice, 3000 ljudi iz otprilike 15 različitih govornih područja (Dela 2,9-11.41) prihvatilo je Isusa kao svog Gospoda i Spasitelja, i bilo ispunjeno Duhom. Tako je nastala Crkva, i „Gospod svaki dan umnožavaše društvo onijeh koji se spasavahu“ (Dela 2,47). Od tada, novi činilac stupio je u ljudsku istoriju, stavljajući izazov pred verske i filozofske sisteme sveta, objavljujući svetu „da je i Gospodom i Hristom Bog učinio ovoga Isusa“ (Dela 2,36). Zbog Raspetoga, celo čovečanstvo biće pozvano da položi račun prema tome kako se ophodilo prema Njemu: ukoliko Ga prihvatite kao svog Spasitelja, ući ćete u večni život; ukoliko Ga odbacite i zanemarite smatrajući da nije važan, suočićete se sa posledicom večne smrti. Krst prema tome deli večni život od večne smrti. Oni koji izaberu da se poistovete sa Gospodom koji je umro na krstu postaju telo živoga Hrista.

**Razmislite o ovome:**

„Svaki hrišćanin je u svom bratu gledao otkrivenje božanske ljubavi i dobročinstva... Vernici su čeznuli da po karakteru postanu slični Hristu i da rade na širenju Njegovog carstva.“ (Elen Vajt, Apostolska crkva – Hristovim tragom, str. 48. original) Mi kao hrišćani moramo se ugledati na ovo iskustvo prvih vernika. Kako to možemo učiniti?

*III Crkva: Telo u kome vladaju čuda, zajednica i poteškoće*

(Podsetite se u razredu sledećih tekstova: Dela 3; Dela 4; Dela 5,1-11)

Zbog božanskog delovanja i čovekovog učešća u strukturi Crkve, ona predstavlja telo koga obeležavaju čuda, zajednica i nevolje.

Prvo, zapazite čudo rasta: „Gospod svaki dan umnožavaše društvo...“ (Dela 2,47) Brojke koje pokazuju rast Rane crkve su zapanjujuće: 12, 120, 3000, zatim 5000 (Dela 4,4), i pre završetka prvog veka, čitav svet postao je cilj evanđeoskog rada. Čudo se nastavilo propovedanjem Jevanđelja u celom svetu, što je donelo ličnu slobodu čoveku koji je bio hrom od rođenja. Bio je to slučaj potpune bede. Ovaj čovek bio je opterećen fizičkim nedostatkom, društveno prezren i osuđen da od posetilaca Hrama moli za novčić ili parče hleba. Međutim, iznenada pronalazi zračak nade u Petrovim rečima: „Srebra i zlata nema u mene, nego što imam ovo ti dajem... ime Isusa Hrista Nazarećanina.“ (Dela 3.6) U to ime apostol je zapovedio hromom čoveku da „ustane i hodi“ (Dela 3,6), i odmah je neviđena sila vaskrslog Isusa učinila da život u svoj svojoj punini poteče mrtvim nervima i tkivima hromog čoveka, i on „ustade, i hođaše... skačući i hvaleći Boga“ (Dela 3,8). Isus je i dalje izvor otkupljenja, obnovljenja i preporođenja.

Drugo, zapazite zajedništvo i jedinstvo u Ranoj crkvi, kao i nevolje koje su ih pogodile. Crkva je doživela jedinstvo ne samo „u nauci apostolskoj, i u zajednici, i u lomljenju hljeba, i u molitvama“ (Dela 2,42), već  i zahvaljujući zajedničkoj svojini (Dela 4,34.35). Ljubav prema Bogu i zajednička vera i sredstva vernika postali su jasan simbol radosnog zajedništva: „A svi koji vjerovaše bijahu zajedno, i imahu sve zajedno.“ (Dela 2,44) Tako je Varnava, koji „imadijaše njivu, i prodavši je donese novce i metnu apostolima pred noge“ (Dela 4,36.37), dao primer šta znači živeti u hrišćanskoj zajednici. Varnava (Dela 4,36) u potpunosti je stekao iskustvo sa Isusom. Njegova zahvalnost bila je potpuna i bezrezervna, njegov karakter čist, njegov život preobražen i častan. Poznavao je Isusa, i Isus je poznavao njega. Postao je snažan oslonac u silnoj antiohijskoj crkvi i u velikoj meri je pomogao Pavlu (Dela 9,27; Dela 11,25.26). Međutim, u Crkvi je počivalo i seme tragedije: iako je Crkva mesto boravka vernih, u njoj je bilo i onih koji su gajili duh sebičnosti. Iako putovanje hrišćanina obuhvata Varnavinu blagodat i dobrotu, takođe sadrži i pohlepu i pretvaranje Ananije i Sapfire (Dela 5,1-11). Iskrenost hrišćanske zajednice neprestano je u opasnosti zbog lakoće sa kojom se lažne tvrdnje i navodna iskustva bore za svoje mesto.

**Razmislite o ovome:**

Nama su upućene priče o pšenici i kukolju, kozama i ovcama (Matej 13,24-30; Matej 25,31-46), u vezi sa vernima i nevernima u Crkvi. Kako pravimo razliku između ove dve grupe?

#### 3. KORAK – PRIMENITE

**Samo za učitelje:** „Idite za svetlošću koju već imate. Odlučite u srcu da poslušate ono što znate iz Božje reči. Njegova sila i Njegov život nalaze se u Njegovoj reči... Vi zidate na Božjoj reči, i vaš karakter biće izgrađen po uzoru na Hristov karakter.“ (Elen Vajt, Misli sa Gore blagoslova, str. 150. original)

**Za razmišljanje/primenu:**

1. Šta znači biti hrišćanin? Kako to utiče na nas da postanemo i budemo verni članovi Crkve?

2. Kako naš odnos prema Božjoj reči utiče na naš život u Crkvi?

#### 4. KORAK – BUDITE KREATIVNI

**Samo za učitelje:**

Razmotrite razliku u karakteru Varnave i Ananije i Sapfire. Razgovarajte o sledećem:

1. Pošto pretpostavljamo da su sve tri ličnosti bile izložene istini u istoj meri, zašto su doneli različite rodove u svom životu?

2. Kako se najbolje namere mogu pretvoriti u duhovnu nesreću?
