---
title:  Troada
date:   04/09/2018
---

Pavle je posle pobune (Dela 19,23-41) odlučio da napusti Еfes. Međutim, umesto da pođe pravo u Jerusalim (Dela 20,1-3), krenuo je u produženi obilazak Makedonije i Ahaje. Predstavnici obraćenika iz neznaboštva iz pojedinih crkava bili su sa njim (Dela 20,4).

`Pročitajte tekst iz Dela 20,7-12. Šta je pogrešno u uobičajenoj tvrdnji da ovi stihovi dokazuju da je Subota promenjena u nedelju?`

Pavle se zaustavio u Troadi gde je prisustvovao crkvenom sastanku »u prvi dan nedjelje«. (Dela 20,7) Okupili su se »da lome hljeb«, što se verovatno odnosi na Večeru Gospodnju, sa ili bez zajedničkog obroka, koji se još od ranih dana crkve u Jerusalimu (Dela 2,42.46) često održavao uz taj obred. To što nije spomenuta čaša niti molitve ne isključuje ovu mogućnost. Međutim, ovaj događaj se često spominje kao dokaz da su u Pavlovo vreme vernici, makar u crkvama u kojima su bili obraćenici iz neznaboštva, već zamenili Subotu za nedelju kao dan bogosluženja.

Ipak, pre iznošenja ovakve tvrdnje, neophodno je utvrditi tačan dan kada je sastanak održan, kao i karakter sastanka. Napomena da su koristili sveće (Dela 20,8), zajedno sa činjenicom da je Pavle propovedao do ponoći (Dela 20,7), a zatim do jutra (Dela 20,11), da ne spominjemo dubok Еvtihov san (Dela 20,9), jasno kazuje da je u pitanju bio sastanak održan u toku noći.

Mada, postavlja se pitanje da li je to bila noć koja je prethodila nedelji ili noć koja je usledila posle nedelje. Odgovor zavisi od vremenskog sistema koji Luka koristi, da li jevrejski sistem, od zalaska do zalaska Sunca, ili rimski, od ponoći do ponoći. Ako je primenio prvi sistem, onda je bilo subotno veče; u slučaju da je koristio drugi, bila je nedelja uveče.

U svakom slučaju, okvir teksta iz Dela 20,7-12. ukazuje da sastanak, čak i da je bio održan u nedelju uveče, nije bio redovan, već poseban crkveni sastanak, jer je Pavle otputovao sledećeg jutra. Dakle, teško je zaključiti kako ovaj izdvojen i vanredan događaj podržava svetkovanje nedelje. Činjenica je da ne podržava.

`Razmišljajte više o svim razlozima koji idu u prilog ispravnosti svetkovanja sedmog dana Subote. Kako snažna biblijska podrška svetkovanju Subote pomaže da se utvrdimo kao adventistički hrišćani i u svom pozivu da objavljujemo Trostruku anđeosku vest? `
