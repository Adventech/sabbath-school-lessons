---
title:  "Еfes: prvi deo"
date:   02/09/2018
---

U tekstu Dela 18,24-28. zabeleženo je da je vernik iz jevrejstva po imenu Apolos došao u Еfes, dok je Pavle još bio na putu u taj grad. Apolos je bio rečit čovek i dobar poznavalac Pisma. Da je bio Isusov sledbenik jasno je iz načina na koji ga Luka opisuje: »Ovaj bješe upućen na put Gospodnji, i goreći duhom, govoraše i učaše pravo o Gospodu.« (Dela 18,25) Ipak, znao je samo za Jovanovo krštenje. Nakon što ga je Jovan Krstitelj krstio, Apolos je upoznao Isusa u toku Njegovog ovozemaljskog života, ali verovatno je otišao iz te oblasti – moguće natrag u Aleksandriju – pre Hristovog stradanja i dana Pedesetnice.

Ove činjenice objašnjavaju zašto su ga Akila i Priskila dalje poučavali. Iako je mogao na osnovu Pisma da dokaže da je Isus izrailjski Mesija (Dela 18,28), Apolos je trebalo da se upozna sa razvojem hrišćanstva posle Isusove službe. Međutim, Akila i Priskila učinili su još nešto za Apolosa: zajedno sa drugim vernicima iz Еfesa dali su mu pismo preporuke upućeno crkvama u Ahaji (Dela 18,27), što mu je omogućilo da ima uspešnu službu u Korintu (1. Korinćanima 3,4-6; 1. Korinćanima 4,6; 1. Korinćanima 16,12).

`Pročitajte tekst iz Dela 19,1-7. Šta se dogodilo Pavlu kada je stigao u Еfes?`

Izveštaj o Apolosu povezan je sa izveštajem o dvanestorici ljudi koje je Pavle sreo u Еfesu odmah po dolasku u taj grad, zato što su njihove prilike bile veoma slične. To što su predstavljeni kao »učenici« (Dela 19,1) i Pavlovo pitanje upućeno njima (Dela 19,2), jasno ukazuje da su već verovali u Isusa. U isto vreme, njihov odgovor Pavlu pokazuje da su, slično Apolosu, takođe, bili bivši učenici Jovana Krstitelja koji su kasnije postali Isusovi sledbenici, ali nisu prisustvovali danu Pedesetnice. Trebalo je da steknu priliku da dožive dublje iskustvo sa Gospodom.

»Pavle je, došavši u Еfes, zatekao dvanaestoricu braće, koji su, slično Apolosu, bili učenici Jovana Krstitelja, i kao i on imali malo znanja o Hristovoj misiji. Nisu imali Apolosove sposobnosti, ali su se u istoj iskrenosti i veri trudili da rasprostrane znanje koje su stekli.« (Еlen Vajt, Apostolska crkva – Hristovim tragom, str. 282. original)

Njihovo krštenje treba da posmatramo u svetlu tih jedinstvenih prilika. Oni nisu dolazili iz druge hrišćanske verske zajednice, niti su tog trenutka doživeli obraćenje. Oni su samo bili uključeni u glavnu struju hrišćanstva. To što su primili Duha i govorili jezicima verovatno znači da su bili hrišćanski misionari, poput Apolosa, koji su sada potpuno bili osposobljeni da svedoče o Isusu Hristu kuda god pođu.
