---
title:  Pouka za učitelje
date:   07/09/2018
---

**Ključni tekst:** Dela 20,24.

**Učenici će:**

**Saznati:** Razmišljaće o činjenici da je Pavle bio spreman da žrtvuje svoj život radi širenja Jevanđelja o Božjem carstvu.

**Osetiti:** Shvatiće da je Pavle pronašao smisao života u službi Bogu. Čeznuće da im Duh pokaže to isto.

**Činiti:** Svom snagom slediće Božji poziv u svom životu i setiće se Pavla ukoliko žrtve koje treba da podnesu budu velike.

### SMERNICE ZA PROUČAVANJE

**Saznati:** Pavle nikada nije odustao

A. Možemo li biti isto toliko sigurni u poziv na službu kao i Pavle iako je on imao viđenja, a mi nismo?

B. Ako većinu službe obavljamo na radnom mestu, kako ipak možemo primeniti Pavlovu strategiju rada širom sveta na svoje prilike?

**Osetiti:** Poseban cilj

A. Zašto je realno smatrati da se sreća može pronaći ukoliko težimo životu poput Pavlovog?

B. Kako biste objasnili porodici koja ne veruje u Boga da je služba vredna podnete žrtve?

**Činiti:** Bez kajanja

A. Imajući na umu sve koji te poznaju, kakve korake morate preduzeti da biste mogli posvedočiti kao što je Pavle svedočio Efescima: „Čist sam od krvi sviju; jer ne izostavih da pokažem volju Božiju“ (Dela 20,26.27)?

**Zaključak:**

Pavlovo treće misionarsko putovanje bilo je ispunjeno preprekama i slutnjama o budućim nevoljama, ali Pavle je nepokolebljivo izvršio svoju misiju, izjavljujući da ga čak ni smrt ne može zastrašiti.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:**

Dela 19,11-16.23-28.

**Ključno načelo duhovnog rasta:**

Neprijatelji Božjeg carstva su na Pavlovom poslednjem misionarskom putovanju u potpunosti pokazali svoj karakter. Uprkos svetovnim i duhovnim silama koje su se suprotstavile Pavlu u Efesu, „reč Gospodnja“ proširila se Azijom (Dela 19,10). Novac, magija, paganstvo i politika ne mogu zaustaviti širenje Jevanđelja ili poniziti evanđeoskog glasnika, koji je spreman da položi svoj život „za ime Gospoda Isusa“ (Dela 21,13).

**Samo za učitelje:**

Sledeći opširan izveštaj o misionarskom radu pokazuje da čak i danas Bog može da čini čuda i čini čuda, naročito kada božanska čuda služe da potkopaju čovekovo oslanjanje na magiju ili neznabožački sistem službe.

**Uvodni razgovor:**

Pokojni Bil Liversidž pričao je o svojim iskustvima u misionskom radu među pripadnicima udaljenog i opasnog plemena u blizini Papua Nove Gvineje. Mladić Ruben, jedini obraćenik u hrišćanstvo iz tog plemena, pratio je Bila do njihovog ostrva u toku noći, ali su ih pripadnici plemena brzo uhvatili. Proveli su noć očekujući da će sledećeg jutra biti proterani sa ostrva. Nakon što su malo odspavali, čuli su da ih neko doziva iz džungle. Bil je poslao Rubena da sazna šta se događa. Kada se Ruben vratio, preneo je da su se skoro svi stanovnici ostrva okupili u selu zato što se osamnaestomesečno dete jedne mlade majke razbolelo od malarije. Bil je pomislio: „To nije ništa neobično.“ S obzirom da je stopa smrtnosti dece iznosila 70 posto, deca su sve vreme umirala od malarije. Međutim, Ruben je uzbuđeno nastavio: „Obično bi vrač bio prisutan u takvim prilikama, koristeći svoju magiju i napitke, ali ova majka je pozvala dva hrišćanina koji su stigli usred noći da dođu i pomole se njihovom Bogu.“ Puni entuzijazma krenuli su prema selu, shvatajući da im je Bog otvorio vrata. Međutim, njihove nade u moguće izlečenje uskoro su se ugasile, jer su, približavajući se mnoštvu seljana, čuli plač i naricanje. Zakasnili su. Mladi „doktor“, koji je radio u improvizovanoj klinici, obavestio ih je da je dete umrlo pre 20 minuta. Razočaran Bil, postavljajući pitanja Bogu, uputio se prema majci da joj izrazi saučešće. Pomislio je da je možda Bog želeo da obavi hrišćansku sahranu. Iznenada, Ruben se nagnuo napred, nežno uzeo beživotno telo deteta iz majčinog naručja i podigao njegovo malo telo. Bil je nemo stajao. Celo selo se utišalo jer su sve oči bile uprte u Rubena. Tada je učinio nešto neočekivano. Pomolio se: „Oče, Ti si Davalac života. Da bi se Tvoje ime proslavilo, vrati život ovom detetu.“ Detetove noge koje su do tada nepomično visile, počele su živo da se pomeraju. Majka je pritrčala svom uplakanom detetu i zadivljeno gledala u njega. Kao razultat toga, svi na ostrvu postali su adventistički hrišćani.      

**Za razgovor:**

Šta mislite zašto Bog u nekim slučajevima čudesno deluje, a u nekim ne?

##### 2. KORAK – ISTRAŽITE

**Samo za učitelje:**

Spoj tri elementa, paganizma, magije i novca, i danas je često prisutan kao i pre 2000 godina. Istražite ovu činjenicu da pokažete koliko je Biblija relevantna dok budete proučavali sledeće.

##### BIBLIJSKI KOMENTAR

*I Čuda nasuprot magiji*

(Podsetite se u razredu sledećeg teksta: Dela 19,11-20)

Nažalost, danas nije neuobičajeno da mnoge religije u svetu nastoje da uvere čitaoce da se čuda izvedena od strane, i preko, Petra i Pavla nimalo ne razlikuju od drugih šamanskih/paganskih tradicija, i da bi ih ispravno trebalo nazivati magijom. Određene sličnosti postoje: i božanska čuda i magijska sila potiču iz nevidljivog sveta; često se koriste dodir ili reči da bi se upravljalo duhovnim silama; postižu se izvanredni rezultati kao što su isceljenje ili sticanje posebnog znanja, itd. Razumevanje razlika između autentičnih božanskih čuda i magije koristiće hrišćanima koji imaju dodira sa kulturama koje su pod uticajem spiritizma i okultnih praksi.

Natprirodna isceljujuća sila prisutna u Pavlovoj službi u oštroj je suprotnosti sa pokušajem Jevreja da isteraju zle duhove. Ova suprotnost nije mogla biti neprimećena. Pavlov dar isceljenja je bio toliko snažan da su čak „pojasevi i ubruščići“ (Dela 19,12) sa njegovog tela mogli lečiti bolesne koji su ih primali. Ovi izuzetni poduhvati motivisali su jevrejske suparnike da imitiraju Pavla. Njihov potpun neuspeh i kasniji pretrpljen napad od strane zlog duha pružili su neplaniranu potvrdu Pavlu i njegovoj misiji i „veličaše se ime Gospoda Isusa“ (Dela 19,17). Takođe, činjenica da su „vernici“ lično zapalili svoje knjige o magiji pokazala je da su sinkretistički običaji u Efesu mogli zatrovati i sinove poglavara svešteničkog.

Ovaj izveštaj o isterivanju zlih duhova ukazuje na osnovno načelo hrišćanske natprirodne sile po kome se ona razlikuje od svih ostalih oblika natprirodnog. To načelo navedeno u jednoj reči glasi namera. Kada su Jevreji u želji da isteraju zle duhove spomenuli Isusa „koga Pavle propovijeda“ (Dela 19,13), osoba u kojoj se nalazio zli duh mogla je biti oslobođena, ali samo po cenu da sami isterivači zlih duhova budu potčinjeni demonima. Zli duhovi su zadržali kontrolu i Isusovo ime se pokazalo slabim u tom događaju. Zašto? Zato što ovi jevrejski iscelitelji nisu uskladili svoj život sa Božjim jevanđeljem pokazujući veru u Gospoda Isusa; prema tome, njihove namere nisu bile usklađene sa učenjem o mesijanskom carstvu koje je Pavle objavljivao. Oni su mogli da govore o Isusu samo „iz druge ruke“, odnosno, kao o Onome „koga Pavle propovijeda“ (Dela 19,13). Ime „Isus“ nema značaja kao talisman ili bajanje.

Petrove reči upućene Simonu značajne su za ovaj događaj. Simon, (bivši) vračar, iako kršten, ponudio je novac da bi mogao da utiče na Svetog Duha i mudro je bio ukoren: „Nema tebi dijela ni iseta u ovoj riječi; jer srce tvoje nije pravo pred Bogom.“ (Dela 8,21) Srce, namere, pobude, sve utiče na to da li Bog „činjaše ne mala čudesa rukama Pavlovijem“ ili nečijim drugim rukama (Dela 19,11).

Treba zapaziti da nijedna od pomenutih tačaka do sada ne negira stvarnost da ljudi mogu biti posrednici natprirodnog zla. Mogu. Međutim, vernik svoju sigurnost temelji na Božjem neospornom autoritetu i sili. Iako su faraonovi vračevi mogli da pretvore štapove u zmije, nisu mogli da spreče da ih Božje zmije pojedu (2. Mojsijeva 7,12). Božja „zmija“ uvek pobeđuje.

Ovakvi događaji pokazuju vidnu razliku između magijske prakse koja umiruje ili manipuliše duhovnim silama i čudesnim delima novozavetne Crkve kao tela Hristovog, koja vrši Njegovu zdravstvenu/proročku/carsku službu.

**Razmislite o ovome:**

 Učenje Nju ejdža još uvek je popularno na Zapadu, gde se Isus smatra još jednim mudrim čovekom, rame uz rame sa ostalim verskim ličnostima. Kako biste prijatelju koji zastupa Nju ejdž objasnili jedinstvenost Hrista i Njegovog cartsva?   

*II Pitanje novca*

(Podsetite se u razredu sledećeg teksta: Dela 19,23-27)

Zanimljivo je da novac često ima određenu ulogu u paganizmu, a i Petar i Pavle su bili upoznati sa tom nesvetom vezom. (Do današnjih dana, novac i okultizam su povezani. Kada ste poslednji put čuli da je vidovnjak besplatno ponudio svoje usluge? A da li ste ikada čuli da je hrišćanin ponudio molitvu za novac?) Izveštaj o isterivanju zlih duhova završava se tako što su Efesci izabrali Boga umesto magije i novca. Posmatrali su kako izuzetno skupa zbirka knjiga o magiji nestaje u dimu (Dela 19,19.20). Ovaj događaj najavljuje sledeći izveštaj u kome se paganski i ekonomski interesi ponovo suprotstavljaju Jevanđelju koje predstavlja pretnju za njih. Usledila je buna, ali je doživela neuspeh, i Pavle odlazi u Makedoniju. Iako ovaj izveštaj, kako se često ispravno ističe, govori o sebičnom neznabošcu koji strahuje da će njegov posao pravljenja idola propasti, i druge pouke se mogu izvući. Važno je da shvatimo da oni koji se obrate Hristu u određenim okolnostima moraju da žrtvuju svoje izvore prihoda i ponekad zbog svoje vere potpuno promene svoje zanimanje. Naročito kao adventisti koji svetkuju Subotu i kao Crkva treba da budemo osetljivi na ove ekonomske izazove dok usmeravamo i pomažemo onima koji prolaze kroz ovakvu promenu.

**Razmislite o ovome:**

Šta mislite šta bi Pavle rekao mnoštvu koje je dva sata uzvikivalo: „Velika je Dijana Efeska“ (Dela 19,28), da je imao prilike da im se obrati?

#### 3. KORAK – PRIMENITE

**Samo za učitelje:**

U zavisnosti od toga gde živite, magija i paganizam vršiće različite kulturološke uticaje. Prilagodite pitanja prilikama u kojima se nalazi vaš razred.

**Za primenu:**

1. Kako možete pomoći verniku koji je učestvovao u sinkretističkoj „hrišćanskoj“ magiji?

2. Kakvu sigurnost možete pružiti nekome ko strahuje da će doživeti ekonomski krah nakon obraćenja?

#### 4. KORAK – BUDITE KREATIVNI

**Samo za učitelje:**

Sledeća svedočanstva mogu biti na blagoslov ili na štetu ukoliko neko oduzme sve vreme pouke. Pažljivo vodite razgovor, neka bude primeren i vremenski ograničen.

**Aktivnost:**

Mnogi od nas mogu da svedoče o natprirodnim iskustvima sa Bogom ili sotonom. Podelite kratku, poučnu priču o Božjoj sili nad zlom.
