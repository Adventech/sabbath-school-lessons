---
title:  "Еfes: drugi deo"
date:   03/09/2018
---

Pavle je i u Еfesu sledio svoj običaj da prvo propoveda u sinagogi. Kada je naišao na protivljenje, on i novi vernici premestili su se u školu izvesnog Tirana, u kojoj je Pavle svakodnevno propovedao dve godine (Dela 19,8-10). Prema Lukinom sažetom pregledu Pavlove službe u Еfesu, Jevanđelje je snažno objavljeno u čitavoj provinciji.

Luka u Delima apostolskim (Dela 19,11-20) dodaje nekoliko izveštaja o čudima, opisujući pobedu Božje sile u gradu u kome su magija i drugi sujeverni običaji bili široko prihvaćeni. Nema sumnje da je Bog mogao da leči preko Pavla, ali da su čak i ubrusi i pojasevi koje je apostol dodirnuo imali isceliteljsku moć (Dela 19,12) može zvučati neobično, iako to liči na Isusovo izlečenje žene koja je bolovala od tečenja krvi (Luka 8,44). Sujeverna verovanja koja su vladala u Еfesu možda su navela Boga da učini »ne mala« čuda, kako Luka kaže (Dela 19,11). Ovo je, možda, primer kako Bog ispunjava potrebe ljudi na njihovom nivou razumevanja.

Zadovoljan rezultatima misije u Еfesu, Pavle je odlučio da pođe u Jerusalim (Dela 19,21). Luka ne spominje razlog te odluke, ali iz Pavlovih spisa saznajemo da je želeo da preda sakupljeni novac da bi pomogao siromašnima u crkvi u Jerusalimu (Rimljanima 15,25-27; 1. Korinćanima 16,1-3). Deljenje dobara u prvim godinama, i velika glad u danima cara Klaudija, osiromašili su judejske vernike, te je Pavle u njihovoj molbi za pomoć (Galatima 2,10) video priliku da, uprkos opasnostima kojima će se izložiti (Dela 20,22.23; Rimljanima 15,31), ojača njihovo poverenje u njegovu apostolsku službu i jedinstvo Crkve u kojoj su se susrele različite kulture.

`Pročitajte tekst iz Dela 19,23-41. Šta je bio pravi razlog protivljenja Pavlu u Еfesu na kraju njegovog boravka u tom mestu?`

Protivljenje je bilo povezano sa neznabožačkom službom, koja je u velikoj meri bila ugrožena Pavlovim radom. Jasno je da je Dimitrijev pravi razlog bio finansijske prirode, ali je bio vešt da ga pretvori u versko pitanje, jer se hram posvećen boginji Artemidi (Dijani), jedan od sedam čuda drevnog sveta, nalazio u Еfesu.

`Pročitajte tekst iz Dela 19,27. Zapazite kako je Dimitrije bio vešt u tome da versku »pobožnost« istakne u prvi plan u svom pokušaju da zadrži dotok novca. Zašto mi kao hrišćani moramo biti pažljivi da ne koristimo svoju veru ili navodnu pobožnost na isti način?`
