---
title:  Tir i Ćesarija
date:   06/09/2018
---

Luka posle Pavlovog boravka u Militu detaljno beleži njegovo dalje putovanje. Još uvek na putu u Jerusalim, apostol je proveo jednu sedmicu u Tiru, na feničanskoj obali, gde je brod trebalo da se istovari (Dela 21,1-6). Međutim, dok je boravio u tom mestu, vernici su ga nagovarali da ne ide u Jerusalim. To što su vernici vođeni Duhom upozorili Pavla da ne ide u Jerusalim nije nužno u suprotnosti sa činjenicom da je apostol prethodno bio vođen Duhom. Grčki izraz etheto en tō pneumati (Dela 19,21) pre bi trebalo shvatiti kao »naumiti/nameravati u Duhu« (Čarnić), nego da je Pavle sam doneo tu odluku. Suština je da je Duh možda ukazao hrišćanima iz Tira na opasnosti koje su očekivale Pavla; i tako, zabrinuti za njega, preporučili su mu da odustane od svoje namere. Pavle nije bio siguran šta će mu se dogoditi u Jerusalimu (Dela 20,22.23). Božansko vođstvo ne čini uvek sve jasnim, čak ni nekom kao što je bio Pavle.

`Pročitajte tekst iz Dela 21,10-14. Kakav poseban događaj se odigrao u Ćesariji u vezi sa Pavlovim putovanjem u Jerusalim?`

Agav je bio prorok iz Jerusalima koji je već bio predstavljen u Delima apostolskim (Dela 11,27-30) u vreme gladi. Slično određenim starozavetnim proročanstvima (na primer: Isaija 20,1-6; Jeremija 13,1-10), njegova poruka bila je slikovito prikazana; delovala je kao živa ilustracija onoga što će se dogoditi Pavlu kada stigne u Jerusalim i kako će ga neprijatelji predati neznabošcima (Rimljanima).

Oni koji su bili s Pavlom očigledno su shvatili Agavovu poruku kao upozorenje, ne kao proročanstvo, pa su se svim silama trudili da ubede apostola da ne ide u Jerusalim. Iako duboko dirnut njihovom reakcijom, Pavle je bio odlučan da izvrši svoju misiju, čak i po cenu života. Za njega je ispravnost Jevanđelja i jedinstvo Crkve bilo mnogo važnije od lične sigurnosti ili ličnih interesa.

»Apostol se nikada, do tada, nije približavao Jerusalimu tako žalosna srca. Znao je da će naići na malo prijatelja i mnogo neprijatelja. Približavao se gradu koji je odbacio i ubio Božjeg Sina i nad kojim se sada nadnosila pretnja Božjega gneva.« (Еlen Vajt, Apostolska crkva – Hristovim tragom, str. 397.398. original)

`Neshvaćen, klevetan i često ružen, Pavle se ipak čvrsto držao vere. Kako i mi možemo učiniti isto u obeshrabrujućim okolnostima?  `
