---
title:  Milit
date:   05/09/2018
---

Pavle je na svom putu u Jerusalim zastao na još jednom mestu, ovog puta u Militu, gde je imao priliku da uputi svoj oproštajni pozdrav crkvenim starešinama iz Еfesa.

`Pročitajte tekst iz Dela 20,15-27. Šta je Pavle naglasio u uvodnom delu svog govora?`

Budući da je već isplanirao novo putovanje, koje je obuhvatalo Rim i Španiju (Rimljanima 15,22-29), Pavle je verovao da se više nikada neće vratiti u Aziju. Dakle, on je započeo svoj govor dajući neku vrstu izveštaja o godinama provedenim u Еfesu. Međutim, ovaj izveštaj nije se samo odnosio na prošlost, odnosno, na to kako je živeo među Efescima, već i na budućnost, jer je strahovao šta mu se može dogoditi u Jerusalimu.

Pavlov strah nije bio neopravdan. Crkva u Jerusalimu posmatrala ga je sa izvesnom sumnjom, ako ne i neprijateljstvom, zbog njegove prošlosti kao progonitelja i zbog Jevanđelja koje je propovedao, u kome nije bilo mesta za obrezanje (Dela 21,20-26). Za jevrejske vlasti on nije bio ništa drugo do izdajnik i otpadnik od njihove verske tradicije (Dela 23,1.2). Do polovine prvog veka, naročito zbog rimske rđave vladavine, Judeja je, takođe, bila zahvaćena revolucionarnim i nacionalističkim idealima. Ovakva atmosfera uticala je na sve slojeve jevrejskog društva, uključujući i Crkvu. U takvom okviru, aktivnosti ovog bivšeg fariseja među neznabošcima učinile su da bude na lošem glasu (Dela 21,27-36).

Pavla su mučile i druge brige. U tekstu Dela 20,28-31. Pavle se usredsredio na to kako bi crkvene starešine iz Еfesa trebalo da se suoče sa pitanjem lažnih učitelja, koje je uporedio sa grabljivim vucima koji će pokušati da zavedu i iskvare stado. Tako je čak i u samoj Crkvi, čak i u najranijim danima Crkve, opasnost od lažnih učitelja postala stvarna. Kao što je Solomun rekao u drugo vreme i u drugom okviru: »Nema ništa novo pod suncem.« (Propovednik 1,9). Istorija Hrišćanske crkve otkriva neverovatnu štetu koju su lažni učitelji naneli Crkvi. Ovaj problem vladaće sve do kraja (2. Timotiju 4,3).

Pavle je nesumnjivo imao mnogo pitanja na umu, mnogo briga; pa ipak, njegova vernost i revnost nikada se nisu pokolebale.

`Pročitajte tekst iz 2. Korinćanima 4,8-14. Šta Pavle ovde govori o tome što treba da primenimo na sebe, naročito kada se suočimo sa iskušenjima? Na šta Pavle polaže svoju konačnu nadu? `
