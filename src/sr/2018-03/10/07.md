---
title:  Za dalje proučavanje
date:   07/09/2018
---

»Uspeh koji je pratio propovedanje Jevanđelja ponovo je raspalio gnev Jevreja. Sa svih strana su im dolazili glasovi o širenju nove nauke koja je Jevreje oslobađala držanja obreda iz ceremonijalnog zakona, a neznabošcima davala ista prava kao i Jevrejima, Avramovim potomcima. Pavle je propovedajući u Korintu, iznosio iste dokaze koje je tako snažno objavljivao u svojim poslanicama. Njegovu odlučnu izjavu: ’Nema Grka ni Jevrejina, obrezanja ni neobrezanja’ (Kološanima 3,11), njegovi neprijatelji proglasili su drskim bogohuljenjem i odlučili da njegov glas mora biti ućutkan.« (Еlen Vajt, Apostolska crkva – Hristovim tragom, str. 390. original)

»Nije mogao da se osloni na saučešće i podršku čak ni svoje braće u veri. Neobraćeni Jevreji koji su ga u stopu pratili, nisu bili spori u širenju najnepovoljnijih glasina u Jerusalimu, i lično i putem pisama, o njemu i njegovom radu;  neki, čak i među apostolima i starešinama, primali su te glasine kao istinite, nisu ulagali nikakav napor da im se usprotive, nisu osećali nikakvu želju da ga podrže.« (Isto, str. 398.original)

**Za razgovor:**

`1. Dvanaest učenika koje je Pavle sreo u Еfesu, bivši sledbenici Jovana Krstitelja, već su postali Isusovi učenici (Dela 19,1-7). Zašto mislite da je ispravno koristiti ovaj tekst kada se zahteva ponovno krštenje hrišćana – već krštenih uronjavanjem – iz drugih verskih zajednica koji su se pridružili adventističkoj veri? Ima li ikakvog značaja činjenica što Apolos nije bio ponovo kršten?`

`2. Razmislite o prilikama u kojima se Pavle našao. Bio je odbačen od strane svojih sunarodnika koji nisu verovali u Isusa. Čak i mnogi Jevreji koji su verovali u Isusa posmatrali su Pavla sa podozrenjem, čak i nepoverenjem, zato što su mislili da izvrće »stubove vere«. Mnogi neznabošci prezirali su Jevanđelje koje je objavljivao. Pa ipak – šta se dogodilo? Zašto se Pavle držao vere uprkos svim protivljenjima? Iako nismo na Pavlovom mestu, šta možemo naučiti iz ovog izveštaja? `

`3. Razmislite o još nekim argumentima koje ljudi koriste kada pokušavaju da dokažu da je Subota promenjena u nedelju ili da svetkovanje Subote više nije obavezno. Kako odgovaramo na takve tvrdnje i pokazujemo da poslušnost zapovesti o Suboti nije legalizam u većoj meri od poslušnosti bilo kojoj od drugih devet zapovesti; odnosno, ako smo poslušni verom i ako shvatamo gde leži naša jedina nada spasenja? `
