---
title:  Pavle konačno u Rimu
date:   26/09/2018
---

Posle tri meseca provedenih na Malti, Pavle i njegovi saputnici konačno su mogli da nastave putovanje (Dela 28,11). Stigli su u Potiole (Dela 28,13) – današnji Pocuoli, u Napuljskom zalivu – odakle su kopnom putovali do Rima (vidi: Dela 28,11-16).

Vest o Pavlovom dolasku brzo se pročula u Rimu, odakle je grupa vernika krenula na putovanje dugo oko 11 kilometara da ga dočeka. Iako nikada nije bio u Rimu, apostol je imao mnogobrojne prijatelje u gradu: saradnike, obraćenike, rođake i mnoge druge koji su mu bili veoma dragi (Rimljanima 16,3-16). Susret na Apijevom trgu sigurno je bio naročito dirljiv, posebno imajući na umu brodolom i činjenicu što je Pavle sada bio zatvorenik. Zbog jedinstvenog iskazivanja ljubavi i brige od strane njegovih voljenih prijatelja, apostol je zahvalio Bogu i bio duboko osnažen pošto mu je sledilo suđenje pred imperatorom.

Fist je u zvaničnom izveštaju sigurno napisao da Pavle prema rimskom zakonu nije bio kriv ni za kakav zločin (Dela 25,26.27; Dela 26,31.32). Ovo verovatno objašnjava zašto mu je bio dozvoljeno da iznajmi stan (Dela 28,30), umesto da bude poslat u tamnicu ili vojni kamp, mada je prema rimskom običaju bio vezan za vojnika sve vreme. To što je Pavle živeo o svom trošku ukazuje da je mogao da se bavi svojim zanatom (Dela 18,3).

`Pročitajte tekst iz Dela 28,17-22. Šta je Pavle učinio čim se smestio?`

Iako Pavle nije mogao da ide u sinagogu, vernici su mogli doći k njemu. Uskoro nakon dolaska, držeći se svog običaja da prvo poseti Jevreje (Rimljanima 1,16), sazvao je tamošnje jevrejske starešine da potvrdi svoju nevinost i objasni, kao što je činio ranije, da nije bio uhapšen ni iz kakvog drugog razloga osim zbog nade Izrailja (Dela 23,6; Dela 24,15; Dela 26,6-8). Njegova namera nije bila da brani sebe nego da stvori atmosferu poverenja koja će mu omogućiti da propoveda Jevanđelje, pokazujući kako Isusovo vaskrsenje predstavlja ispunjenje izrailjske otačke nade. Iznenađeni što nisu primili nikakvu vest o Pavlu iz Jerusalima, Jevreji su odlučili da ga saslušaju.

`Pročitajte tekst iz Dela 28,22. Šta ovaj tekst govori o neprijateljstvu koje je još uvek bilo gajeno prema vernicima u to vreme? Kako možemo ostati verni čak i kada drugi govore protiv naše vere? `
