---
title:  Pouka za učitelje
date:   28/09/2018
---

### SAŽETI PREGLED POUKE

**Ključni tekst:** Dela 27,24.

**Učenici će:**

**Saznati:** Shvatiće da okolnosti, opasnosti i iskušenja ne mogu zaustaviti širenje Jevanđelja. Samo zatvoreno srce to može učiniti.

**Osetiti:** Smoći će hrabrosti da prihvate poziv upućen svakom verniku da šire Jevanđelje.

**Činiti:** Otvoriće svoje srce za Jevanđelje i prepoznati mesta na kojima mogu da ga objavljuju.

**SMERNICE ZA PROUČAVANJE**

**Saznati:** Okolnosti ne mogu zaustaviti širenje Jevanđelja

A. Kroz kakve različite okolnosti je Pavle prošao, koje su mogle da ga odvrate od širenja Jevanđelja?

B. Šta može da spreči širenje Jevanđelja u životu pojedinca?

**Osetiti:** Smoći hrabrosti za objavljivanje Jevanđelja

A. Kada ste bili previše opterećeni životnim prilikama da biste širili svoju veru u Boga? Pričajte malo o tom iskustvu.

B. Kako ova osećanja ograničavaju Jevanđelje?

C. Kako možete steći hrabrost iz Pavlovog iskustva?

**Činiti:** Biti otvoren prema Jevanđelju u svom životu i životu drugih

A. Zašto je za vernike važno da budu otvoreni za Jevanđelje da bi ono napredovalo?

B. Kako vernik može da uoči da je nečiji život otvoren za objavljivanje Jevanđelja?

**Zaključak:**

Dela apostolska završavaju se izveštajem o Pavlovom putovanju u Rim. Na tom putu susreće se sa mnogim poteškoćama: stavljen je u okove, doživeo je brodolom, jevrejske vođe su ga odbacile u Jerusalimu. Pavle u svim ovim nevoljama ne odustaje od širenja Jevanđelja. Poruka je jedino zaustavljena u životu pojedinaca koji su je odbacili.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 27,24.

**Ključno načelo duhovnog rasta:**

Nikada nemojte prestati da širite svoju veru, čak i kad vas okolnosti i odbacivanje obeshrabre. Postarajte se da uvek budete otvoreni za Jevanđelje u svom životu i da pronalazite načina da ga objavljujete drugima.

**Samo za učitelje:**

U toku proučavanja ove lekcije, članovi vašeg razreda imaće priliku da ispitaju moguće prepreke u širenju Jevanđelja u svom životu. Važno je uvideti da jedinu prepreku predstavlja pitanje koliko smo spremni da objavljujemo Jevanđelje i koliko su drugi ljudi spremni da ga čuju. Ako smo spremni da širimo Jevanđelje, uvek će biti ljudi koji će slušati, a životne okolnosti ne mogu zaustaviti njegovo širenje.

**Uvodni razgovor:**

Ono što danas u najvećoj meri ograničava Jevanđelje jeste pitanje koliko su ljudi otvoreni prema evanđeoskoj poruci. Ovaj ograničavajući činilac važi i za vernika koji bi mogao da objavljuje poruku i za slušaoca koji bi mogao da je primi. Jedna od prepreka sa kojom se Kori kao pastor suočavao prilikom propovedanja Jevanđelja bila je njegova nedostojnost. Ponekad bi, dok se u svojoj kancelariji priprema za propoved, zatekao sebe kako razmišlja: Kakvo pravo imam da objavljujem Radosnu vest? Moj život je daleko od savršenog. Međutim, Kori je ovu svoju brigu predavao Bogu u molitvi i stalno iznova pronalazio isti odgovor: Tvoja nedostojnost ne čini Jevanđelje nedostojnim slušanja. Zamislite da je Pavle podlegao obeshrabrenju zbog optužbi Jevreja koji nisu verovali ili zbog nevolja sa kojima se suočavao. Njegovo svedočenje moglo je biti ućutkano, ali on je istrajao u objavljivanju Jevanđelja. Iako je Jevanđelje bilo zaustavljeno na vratima srca onih koji su ga odbacili, Pavle je nastavio da širi Jevađelje onima koji su bili spremni da ga prime.

**Za razgovor:**

1. Šta vas je zaustavilo u širenju vaše vere u prošlosti?

2. Da li ste se ikada osećali nedostojnima da objavljujete Jevanđelje? Zašto da ili zašto ne?

##### 2. KORAK – ISTRAŽITE

**Samo za učitelje:** Dok vodite proučavanje o Pavlovom putovanju u Rim, pomozite razredu da razmotri različite prepreke sa kojima se i oni mogu susresti prilikom širenja Jevanđelja.

##### BIBLIJSKI KOMENTAR

U ovoj poslednjoj lekciji osvrnućemo se na Pavlovo teško putovanje u Rim i reakciju jevrejskih starešina u tom gradu. Lekcija će se baviti različitim preprekama sa kojima se Pavle suočio i načinima kako je istrajao.

*I Poteškoće na Pavlovom putovanju*

(Podsetite se u razredu sledećeg teksta: Dela 27,1-28,16)

Pavle je dve godine bio zatočen u Ćesariji. I Filiks i Fist smatrali su da Pavle nije kriv ni za kakav civilni prestup, ali da bi izbegao krvničke namere verskih vođa u Jerusalimu, Pavle želi da se obrati cezaru. Konačno je došlo vreme da Pavle započne putovanje, teško putovanje morem dugo nekoliko stotina kilometara. Njega su još više otežavali surovi vremenski uslovi i sve bliža zima. Putovanje od Aleksandrije do Rima moglo je trajati najmanje deset dana, a uz nepovoljne uslove, moglo se produžiti na 45 dana. Budući da su mornari znali da treba da izbegavaju plovidbu od novembra do sredine marta, spori napredak Pavla i njegovih 275 saputnika značio je da će morati da prekinu putovanje preko zime. (Vidi: Darel L. Bok, Acts: Baker Exegetical Commentary on the New Testament, str. 733)

Luka u koju su pristali nije predstavljala najbolje rešenje. Najverovatnije je delimično bila otvorena prema moru tako da brod nije bio bezbedan u luci. (Vidi: Darel L. Bok, Acts: Baker Exegetical Commentary on the New Testament, str. 733) Uprkos Pavlovim upozorenjima, kapetan i rimski centurion odlučuju da pođu do sledeće luke. Ovaj plan ne uspeva jer brod nošen vetrom skreće sa svog pravca, a posada da bi preživela primorana je da izbaci tovar i brodsku opremu. Zbog neuspelog pokušaja da se domognu sledeće luke, doživljavaju brodolom kod ostrva Malta. Nakon provedene zime sa ljubaznim meštanima ostrva, posada uspeva da dođe do luke drugim brodom. Do Rima ostalo im je još oko 800 kilometara. (Vidi: Darel L. Bok, Acts: Baker Exegetical Commentary on the New Testament, str. 745)

**Za razgovor:**

1. Sa kakvim opasnostima na putovanjima ste se suočavali u svom životu?

2. Zašto je razlog širenja Jevanđelja dovoljno značajan da biste istrajali u tome?

3. Da li ste ikada pošli na teško putovanje radi Jevanđelja?

*II Pavlovi napori da osvoji srca ljudi na putovanju*

(Podsetite se u razredu sledećih tekstova: Dela 27,9-11.21-26.33-36; Dela 28,3-6.7-10)

Prilike u toku putovanja bile su veoma teške. Međutim, Pavle se usred oluje i brodoloma suočio sa drugim poteškoćama. On je radi Jevanđelja morao da stekne poverenje svojih saputnika. Kada je trebalo doneti odluku da li da brod preko zime ostane u ne tako sigurnoj luci ili da nastavi dalje, Pavle savetuje kapetanu da ne nastavljaju putovanje jer to neće izaći na dobro. Međutim, kapetan nije voljan da ga posluša. Kada se gube usred oluje, cela posada je spremnija da sasluša Pavla jer ih podseća da ih je opomenuo da uopšte ne kreću na dalji put.

Pavle tada preuzima ulogu duhovnog savetnika na brodu, govoreći im da mu se anđeo javio i rekao da će brod biti izgubljen, ali da nijedna duša neće poginuti. (Vidi: Darel L. Bok, Acts: Baker Exegetical Commentary on the New Testament, str. 738) Pavle osvaja kapetanovo poverenje u toj meri da kapetan zaustavlja zaveru vojnika da ubiju sve zatvorenike da ne bi pobegli. Posle brodoloma, tamošnji stanovnici pomažu im da zapale vatru. Pavle baca drva u vatru i zadobija ujed zmije. Meštani su uvereni da je Pavle ubica i da će uskoro umreti. Međutim, pošto se to ne događa, oni zaključuju da je Pavle sigurno bog. Pavle zatim leči oca poglavara ostrva i mnoge druge u selu. Meštani su toliko zahvalni da im daju sve što je potrebno da bi mogli da nastave put u Rim.

**Razmislite o ovome:**

1. Šta nas sprečava da verujemo jedno drugom?

2. Pretpostavimo da neko nema poverenja u osobu koja propoveda Jevanđelje. Kakav uticaj to nepoverenje vrši na osobu dok sluša Jevanđelje i na prihvatanje Radosne vesti?

3. Šta je lakše prebroditi kada je reč o širenju Jevanđelja: fizičke okolnosti ili pitanje poverenja? Objasnite.

*III Pavle se sreće sa jevrejskim starešinama u Rimu*

(Podsetite se u razredu sledećeg teksta: Dela 28,17-31)

Kada konačno stiže u Rim, Pavle je i dalje u okovima. Najverovatnije je okovima bio vezan za rimskog čuvara, ali očigledno u kućnom zatvoru. (Vidi: Darel L. Bok, Acts: Baker Exegetical Commentary on the New Testament, str. 757) Narodu je dozvoljeno da dođe i poseti Pavla, pa i jevrejske vođe prihvataju poziv. Pavle im govori o Jevanđelju. Objašnjavajući im da nije prekršio njihove običaje, već da se drži iste nade kao i Izrailj (vaskrsenja mrtvih), Pavle predstavlja Isusa Hrista kao dugo očekivanog Mesiju. Pojedine starešine su uverene u to, druge nisu. Odlaze od Pavla, raspravljajući se među sobom, a Pavle navodi reči iz Knjige proroka Isaije 6,9.10, upozoravajući ih na okorelost njihovog srca. (Vidi: Darel L. Bok, Acts: Baker Exegetical Commentary on the New Testament, str. 754.755) On tada izjavljuje da se Jevanđelje Isusa Hrista ne može zaustaviti. Čak i ako ga Jevreji odbace, poruka će biti odneta neznabošcima. Pavle je stigao u Rim i svedočiće najvišim zvaničnicima u zemlji.

**Razmislite o ovome:**

1. Zašto se Jevanđelje zaista ne može zaustaviti? Da li odbacivanje Jevanđelja zaustavlja njegov napredak? Objasnite.

2. Da je Pavle ubijen posle svedočenja u Rimu, da li bi to značilo da je njegovo svedočanstvo zaustavljeno? Zašto da ili zašto ne?

3. Kakve uspehe je prema Delima apostolskim postigla Rana crkva u objavljivanju Jevanđelja?

#### 3. KORAK – PRIMENITE

**Samo za učitelje:**
Jedina prepreka koja zapravo može da zaustavi Jevanđelje jeste odbijanje pojedinca da ga prihvati. Važno je da razmotrimo prepreke koje se nalaze u srcu i onoga koji objavljuje Jevanđelje i onoga ko ga prima.

**Za primenu:**

1. Sa kakvim preprekama se Jevanđelje suočilo u vašem srcu i umu?

2. Kako nam razumevanje ovih „problema u srcu“ pomaže u širenju Jevanđelja drugima?

3. Kakve prepreke ste, kada je reč o okolnostima, videli da Jevanđelje može da prebrodi?

#### 4. KORAK – BUDITE KREATIVNI

**Samo za učitelje:**
Izvršite što veći broj navedenih aktivnosti koliko vam vreme, prostor i sredstva dozvoljavaju.

**Aktivnosti:**

1. Neka vaš razred prikaže izveštaj o Pavlovom putovanju u Rim u okviru priče za decu u vašoj crkvi.

2. Postavite različite prepreke koje predstavljaju Pavlove borbe.

3. Naslikajte na čaršavu veliku sliku brodoloma.

4. Šta su vam ove aktivnosti pomogle da još uočite u Pavlovom putovanju? Kako vas ove aktivnosti ohrabruju da nikad ne dozvolite da vas bilo kakva prepreka odvrati od širenja vere?
