---
title:  Plovidba u Rim
date:   23/09/2018
---

Posle otprilike dve godine zatočeništva u Ćesariji (Dela 24,27),Pavle je poslat u Rim. Sudeći prema prvom licu množine u kome je izveštaj napisan i bogatstvu detalja u opisu dugačkog i bur­nog morskog putovanja morem u Italiju (Dela 27,1-28), Luka je pratio Pavla, kao i još jedan hrišćanin po imenu Aristarh (Dela 27,2). Još jedna važna ličnost u izveštaju bio je rimski kapetan, Julije, koji je, takođe, bio zadužen za još neke zatvorenike (Dela 27,1).

Bilo je kasno leto kada su krenuli na put. Spomenut post (Dela 27,9) odnosi se na Dan pomirenja, koji se obeležavao u drugoj polovini oktobra. Zbog zimskih uslova, putovanje Sredozemnim morem obično se izbegavalo između novembra i marta. Međutim, ovog puta, suočili su se sa poteškoćama od samog početka, i tek posle velikog kašnjenja došli su do malog zaliva Dobro Pristanište, na ostrvu Krit (Dela 27,8).

`Pročitajte tekst iz Dela 27,9-12. Kako se Pavle umešao, dok su se nalazili u Dobrom Pristaništu i kako je njegov savet prihvaćen?`

Oglušili su se o Pavlova upozorenja i odlučili da otplove oko 65 kilometara zapadno prema jednoj luci (Feniks), gde su mogli prezimiti na sigurnom. Nažalost, zbog iznenadne promene vremena, za­hvatio ih je veoma snažan vetar da posada nije imala drugu mogućnost osim da dozvoli brodu da bude nošen vetrom jugozapadno, daleko od kopna. Uskoro su počeli da izbacuju tovar preko palube, čak i brodski alat u očajničkom pokušaju da smanje težinu broda, pošto je voda već počela da nadolazi. Okolnosti su bile neizvesne. Posle nekoliko dana nedovoljnog dnevnog svetla, slabe vidljivosti, obilne kiše i snažnih vetrova, ne znajući gde se nalaze i potpuno iscrpljeni, »bijaše propao sav nad da ćemo se izbaviti«. (Dela 27,20)

`Pročitajte tekst iz Dela 27,21-26. Kako se Pavle drugi put umešao?`

Pavle je posadi proročkim rečima objavio poruku koju je upravo primio od Boga. Nije bilo razloga da očajavaju ili gube nadu. Naći će se u opasnosti, doživeće gubitke, ali svi će preživeti.

`Zašto je tako veran i posvećen sluga Gospodnji poput Pavla morao da doživi tolike patnje? Kakve pouke možemo naučiti iz njegovog iskustva?`
