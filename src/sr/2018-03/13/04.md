---
title:  Na Malti
date:   25/09/2018
---

Tek kada su dospeli do obale, shvatili su da se nalaze na Malti, malom ostrvu u središtu Sredozemnog mora, južno od Sicilije. U roku od dve sedmice, otkako su krenuli iz Dobrog Pristaništa na Kritu, prešli su oko 760 kilometara, nošeni nasumično snagom vetra po moru. Sada je trebalo da čekaju oko tri meseca, dok traje zima, pre nego što nastave putovanje (Dela 28,11).

`Pročitajte tekst iz Dela 28,1-10. Šta se dogodilo Pavlu na Malti, i kako ga je Bog upotrebio?`

Narod na Malti bio je veoma prijateljski raspoložen i go­stoljubiv, i prvo što su učinili da bi pomogli Pavlu i njegovim saputnicima, koji su bili mokri i promrzli, jeste da su zapalili vatru da ih ugreju; temperature na Malti u to doba godine nije bila viša od 10 stepeni.

Događaj sa zmijom usmerio je pažnju ljudi na Pavla. U prvi mah, tamošnji neznabošci smatrali su da ujed zmije predstavlja čin božanske odmazde. Mislili su da je Pavle ubica koji je uspeo da izbegne smrt davljenjem, ali su ga bogovi ipak uhvatili, možda grčka boginja Dikē, personifikacija pravde i osvete. Pošto apostol nije umro, slavili su ga kao boga, kao što se pre nekoliko godina dogodilo u Listri (Dela 14,8-18). Iako Luka to ne spominje, verovatno nećemo pogrešiti ako pretpostavimo da je Pavle iskoristio ovu priliku da svedoči o Bogu kome je služio.

Poplije je bio ili rimski upravitelj Malte ili mesni velikodostojnik, ali primio je Pavla i njegove saputnike na tri dana, dok nisu pronašli trajno mesto za boravak. U svakom slučaju, isceljenje oca ovog čoveka pružilo je Pavlu priliku da započne službu izlečenja među stanovnicima Malte.

U Lukinom izveštaju se ne spominje nijedan obraćenik ili zajednica koju je Pavle ostavio za sobom kada je napustio Maltu. Izostavljanje takvih detalja može biti potpuno slučajno, ali prikazuje činjenicu da se naša misija u svetu ne odnosi samo na osnivanje crkava; ona, takođe, obuhvata brigu o ljudima i njihovim potrebama. To je praktični vid Jevanđelja (Dela 20,35; uporedite: Titu 3,14).

`Zanimljivo je što su ovi neuki ostrvljani osećali božansku pravdu. Odakle potiče takvo shvatanje? Vidi: Rimljanima 1,18-20. `
