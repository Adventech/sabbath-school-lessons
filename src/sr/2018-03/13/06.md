---
title:  Pobeda Jevanđelja
date:   27/09/2018
---

Jevreji su određenog dana u velikom broju došli da čuju Pavlovo predstavljanje Jevanđelja (Dela 28,23).

`Pročitajte tekst iz Dela 28,24-31. Kakav cilj je Pavle želeo da postigne navodeći Isaijine reči u ovom okviru?`

Navod iz Knjige proroka Isaije (Isaija 6,9.10) opisuje šta se događa kada ljudi odbiju da prihvate božansku poruku. Mada su neki Jevreji poverovali, drugi nisu, i tako, zbog ovog velikog razdora, apostol nije imao drugog izbora osim da se ponovo okrene neznabošcima (Dela 13,46.47; Dela 18,6).

Pavle je morao da čeka dve godine na suđenje pred imperatorom. U međuvremenu, iako ograničenog kretanja u kućnom pritvoru, ipak je bez prepreka mogao da objavljuje Jevanđelje onima koji su dolazili k njemu. Poslednja slika u Delima apostolskim naglašava pobedu Jevanđelja, pošto nijedna sila, ni jevrejska ni rimska, nije mogla da zaustavi njegov napredak.

Nije jasno zašto Luka završava knjigu u ovom trenutku, s obzirom na činjenicu da je zbog slabih dokaza Pavle bio oslobođen iz zatočeništva, a potom otišao na još jedno misionarsko putovanje, posle koga je ponovo odveden u Rim i pogubljen (2. Timotiju 4,6-8). Možda je, sa stanovišta Lukinog literarnog cilja, time što je propovedano čak u dalekom Rimu, Jevanđelje već došlo do »kraja Zemlje«. (Dela 1,8)

»Pavlovo strpljenje i njegova vedrina u toku dugog i nepravednog tamnovanja, njegova hrabrost i njegova vera, sve to predstavljalo je stalnu propoved. Njegov duh, tako različit od duha sveta, svedočio je da sila mnogo veća od zemaljske stanuje u njemu. Pavle je svojim primerom ulivao veću snagu hrišćanima da zastupaju delo, nego što je to činio svojim javnim radom iz koga je sada bio povučen. Apostolovi okovi na taj način uticali su da upravo u vreme, kada je izgledalo da njegova snaga i korisnost pripadaju prošlosti i kada po svemu sudeći nije mogao ništa da čini, počeo je da skuplja snopove sa polja sa kojih je naizgled bio uklonjen.« (Еlen Vajt, Apostolska crkva – Hristovim tragom, str. 464. original)

Sa stanovišta crkvene misije, međutim, moglo bi se reći da Dela apostolska – ili istorija širenja Jevanđelja –nisu još završena, i upravo tu svako od nas stupa na scenu. Mnogo uzbudljivija i dramatičnija poglavlja zapisana su u toku vekova, ponekad krvlju Božjih vernih svedoka. Sada je naš red da dodamo još jedno poglavlje, poslednje (nadamo se!) i da misiju koju je Isus poverio učenicima u potpunosti ispunimo – »i tada će doći posljedak«. (Matej 24,14)
