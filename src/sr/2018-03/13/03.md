---
title:  Brodolom
date:   24/09/2018
---

Kada se Pavle drugi put umešao u ovom izveštaju, uverio je sve prisutne na brodu, ukupno 276 ljudi (Dela 27,37) – da, iako neće sve izaći na dobro, neće biti stradalih, samo će brod potonuti (Dela 27,22). Apostolove reči su se obistinile četrnaest dana kasnije. Još uvek usred strašne oluje, u brodu nošenom tamo amo, mornari su shvatili da su u blizini kopna, verovatno zato što su čuli zvuk talasa koji su se razbijali o obalu (Dela 27,27). Posle niza merenja dubine, plašeći se da će brod udariti o stene duž obale, bacili su za stražnjeg dela broda četiri sidra da bi smanjili brzinu kretanja; u međuvremenu, očajnički su molili svoje bogove da svane (Dela 27,28.29).

`Pročitajte tekst iz Dela 27,30-44. Kakve pouke možemo izvući iz ovog izveštaja?`

Kapetan se na početku putovanja dobro ophodio prema Pavlu, ali nije imao razloga da veruje apostolovom sudu vezanom za plovidbu. Međutim, posle dve sedmice prilike su se promenile. Pavle je zadobio kapetanovo poštovanje proročanstvom o brodolomu (Dela 27,21-26), koje se sada bližilo ispunjenju.

Pavle je pozvao ljude na brodu da jedu, jer u protivnom neće imati snage da plivaju i domognu se obale. Božansko proviđenje nužno nas ne izuzima od činjenja onoga što je naša dužnost. »U ovom izveštaju održana je dobra ravnoteža između Božjeg uveravanja u njihovu sigurnost i napora ljudi da je obezbede.« (Dejvid Vilijams, Acts [Grand Rapids: Baker, 1990], str. 438.original)

Kada je osvanulo jutro, mornari su ugledali kopno, zaliv sa pe­skom, gde su odlučili da izvuku lađu. Ona, međutim, nikada nije dospela na obalu. Udarila je o peščani sprud i raspala se od udara talasa. Namera vojnika da ubiju zatvorenike da ne bi pobegli bila je osujećena od strane kapetana, uglavnom zbog Pavla. Na kraju, kako je Bog i obećao, nijedan život nije bio izgubljen.

`Šta o sili Pavlovog svedočanstva i njegovom karakteru govori to što je vojnicima, u želji da Pavle ostane u životu, bilo zabranjeno da ubiju bilo kog od zatvorenika?`
