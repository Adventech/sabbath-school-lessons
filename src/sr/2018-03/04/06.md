---
title:  Širenje Jevanđelja
date:   26/07/2018
---

Pobeda nad Stefanom izazvala je masovno progonstvo vernika u Jerusalimu, nesumnjivo podstaknuto od strane iste grupe protivnika. Vođa te grupe bio je Savle, koji je naneo veliku štetu Crkvi (Dela 8,3; Dela 26,10). Međutim, progonstvo je imalo dobar ishod.

Rasuti po Judeji i Samariji, vernici su išli propovedajući Jevanđelje. Nalog da svedoče u tim oblastima (Dela 1,8) bio je ispunjen.

`Pročitajte tekst iz Dela 8,4-25. Kakve pouke su iznete u ovom izveštaju?`

Samarjani su bili poluizrailjci, čak i sa verskog stanovišta. Bili su monoteisti koji su prihvatali pet Mojsijevih knjiga (Pentateuh), vršili obrezanje i očekivali Mesiju. Međutim, Jevreji su veru Samarjana smatrali iskvarenom, što znači da Samarjani nisu imali udela u zavetnim blagoslovima Izrailja.

Pošto je neočekivano obraćenje Samarjana zaprepastilo Crkvu u Jerusalimu, apostoli su poslali Petra i Jovana da utvrde prilike. Božje zadržavanje Duha, dok Petar i Jovan nisu stigli (Dela 8,14-17), verovatno je trebalo da uveri apostole da Samarjani treba da budu prihvaćeni kao punopravni članovi zajednice vernih (vidi: Dela 11,1-18).

Međutim, tu se nije sve završilo. U tekstu Dela 8,26-39. nalazi se izveštaj o Filipu i Еtiopljaninu, evnuhu, koji je posle proučavanja Biblije zatražio da se krsti. »I siđoše oba na vodu, i Filip i uškopljenik, i krsti ga.« (Dela 8,38)

Prvo Samarjani, zatim Еtiopljanin, stranac koji je došao u Jerusalim da učestvuje u službi, a sada je bio na putu svome domu. Jevanđelje je prelazilo granice Izrailja i počelo da se širi svetom kako je i prorečeno. Sve ovo bio je samo početak, pošto će prvi jevrejski vernici uskoro putovati širom poznatog sveta i propovedati uzvišenu vest o smrti Isusa koji je platio kaznu za čovekove grehe i koji svima i svuda nudi nadu spasenja.

`Petar je rekao Simonu da je »u grkoj žuči i u svezi nepravde«. (Dela 8,23) Šta je bilo rešenje za njegov problem i problem svakog ko se možda nađe u sličnim okolnostima?`
