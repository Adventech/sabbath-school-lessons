---
title:  Prve crkvene vođe
date:   21/07/2018
---

### Tekstovi za proučavanje u toku sedmice
Dela 6; Dela 7,48; Jevrejima 5,11-14; Mihej 6,1-16; Dela 7; Dela 8,4-25.

> <p>Tekst za pamćenje</p>
> »I riječ Božija rastijaše, i množaše se vrlo broj učenika u Jerusalimu. I sveštenici mnogi pokoravahu se vjeri.« (Dela 6,7)

Mnogi obraćenici na dan Pedesetnice bili su helenistički Jevreji, odnosno, Jevreji iz grčko-rimskog sveta koji su sada živeli u Jerusalimu (Dela 2,5.9-11). Uprkos tome što su bili Jevreji, razlikovali su se od judejskih Jevreja – spomenutih u Delima 6,1. – po mnogo čemu. Najvidljivija razlika ogledala se u tome što uglavnom nisu poznavali aramejski jezik kojim se govorilo u Judeji.

Bilo je još nekoliko drugih razlika, i kulturoloških i verskih. Pošto su rođeni u stranim zemljama, nisu imali korene u judejsko-jevrejskim običajima, ili njihovi koreni nisu bili toliko duboki kao koreni judejskih Jevreja. Po svoj prilici nisu bili toliko vezani za ceremonije u Hramu i one vidove Mojsijevog zakona koji su bili primenjivani samo u izrailjskoj zemlji.

Takođe, pošto su proveli većinu svog života u grčko-rimskom okruženju i u bliskom dodiru sa neznabošcima, bili su samim tim spremniji da shvate sveobuhvatan karakter hrišćanske vere. U stvari, bilo je mnogo helenističkih vernika koje je Bog upotrebio da ispune nalog i odnesu svedočanstvo celom svetu.
