---
title:  Stefanova služba
date:   23/07/2018
---

Posle imenovanja, sedmorica ne samo da su se uključili u crkvenu službu, već i u aktivno svedočenje. Kao rezultat takvog rada Jevanđelje je nastavilo da se širi, a broj vernika sve više je rastao (Dela 6,7). Ovaj rast je, naravno, izazvao protivljenje usmereno Ranoj crkvi. Izveštaj se zatim usredsređuje na Stefana, čoveka retkog duhovnog rasta.

`Pročitajte tekst iz Dela 6,8-15. Šta ovi stihovi govore o Stefanu, njegovoj veri i karakteru? Šta je Stefan propovedao i čime je toliko razgnevio svoje protivnike?`

Kao helenistički Jevrejin, Stefan je objavljivao Jevanđelje u helenističkim sinagogama u Jerusalimu. Bilo je nekoliko takvih sinagoga u gradu; tekst iz Dela 6,9. najverovatnije ukazuje na dve od njih, jednu u koju su odlazili doseljenici sa juga (Jevreji iz Kirine i Aleksandrije) i jednu koju su posećivali doseljenici sa severa (iz Kilikije i Azije).

Isus je nesumnjivo bio središnje pitanje u raspravama koje su vođene, a optužbe podignute protiv Stefana ticale su se njegovog shvatanja Jevanđelja i značenja Jevanđelja koje je možda prevazilazilo shvatanje judejskih vernika. Stefan je bio optužen da huli na Mojsija i Boga; odnosno, Zakon i Hram. Čak i ako je bio pogrešno shvaćen u određenim pojedinostima – ili su njegove reči namerno bile izvrtane – i ako su lažni svedoci navedeni da govore protiv njega, optužbe nisu mogle biti potpuno netačne, kao u Isusovom slučaju (Marko 14,58; Jovan 2,19). Stefanova jasna osuda idolopokloničkog obožavanja Hrama (Dela 7,48) koju je izneo pred Sinedrionom otkriva da je on razumeo dublje značenje Isusove smrti i kuda je ona vodila, kada je već reč o Hramu i njegovim obrednim službama.

Drugim rečima, dok su mnogi vernici iz jevrejstva judejskog porekla i dalje bili vezani za Hram i druge ceremonijalne običaje (Dela 3,1; Dela 15,1.5; Dela 21,17-24) i bilo im je teško da ih napuste (Galatima 5,2-4; Jevrejima 5,11-14), Stefan, a možda i drugi helenistički vernici, brzo su shvatili da je Isusova smrt označila kraj svim običajima u Hramu.

`Zašto moramo biti pažljivi da ne odbacimo novu svetlost držeći se čvrsto određenih stanovišta?`
