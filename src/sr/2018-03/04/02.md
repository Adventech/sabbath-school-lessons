---
title:  Izbor sedmorice
date:   22/07/2018
---

`Pročitajte tekst iz Dela 6,1. Kakav prigovor su uputili helenistički vernici?`

»Povod za prigovor bilo je navodno zanemarivanje grčkih udovica prilikom svakodnevnog deljenja pomoći. Svaka neravnopravnost bila bi u suprotnosti s duhom Jevanđelja, ali sotona je, ipak, uspeo da probudi sumnju. Hitne mere odmah su bile preduzete s ciljem da se ukloni svaka prilika za nezadovoljstvo, i da neprijatelj ne bi pobedio u svojim naporima da unese razdor među vernike.« (Еlen Vajt, Apostolska crkva – Hristovim tragom, str. 88. original)

Rešenje predloženo od strane apostola sastojalo se u tome da Jevreji izaberu sedmoricu ljudi između sebe da »služe (diakoneō) oko trpeza« (Dela 6,2), dok će oni provoditi vreme u molitvi i ostati u »službi (diakonia) riječi«. (Dela 6,4) S obzirom da diakoneō i diakonia pripadaju istoj grupi reči, jedinu stvarnu razliku zapažamo između reči »trpeza« (Dela 6,2) i »riječi« (Dela 6,4). Ova pojedinost, zajedno sa izrazom »svaki dan« (Dela 6,1), ukazuje na dva glavna činioca iz svakodnevnog života Rane crkve: poučavanje (»reč«) i zajednicu (»trpeza«). Drugi se sastojao od zajedničkih obroka, Večere Gospodnje i molitava (Dela 2,42.46; Dela 5,42).

To znači da su se apostoli, kao opunomoćeni poverenici Isusovih učenja, uglavnom bavili poučavanjem vernika biblijskim istinama i molitvom, dok su sedmorica bila zadužena za aktivnosti zajednice koje su održavane u nekoliko crkava u domovima. Međutim, njihove dužnosti nisu bile ograničene na dužnosti đakona kako ih mi danas shvatamo. Oni su zapravo bili prve crkvene vođe.

`Pročitajte tekst iz Dela 6,2-6. Kako su sedmorica izabrana i uvedena u službu?`

Kandidati su trebalo da se izdvoje moralnim, duhovnim i praktičnim osobinama: trebalo je da uživaju častan ugled i budu ispunjeni Duhom i mudrošću. Uz odobrenje zajednice, sedmorica su izabrana, a zatim pripremljena za službu uz molitvu i polaganje ruku. Ovaj običaj ukazuje na javno priznanje i dodeljivanje autoriteta njihovoj đakonskoj službi.

`Veoma je lako sejati razdor u redovima, zar ne? Kako možemo učiniti sve u Bogom danoj sili da održimo mir među sobom i usredsredimo se na misiju?`
