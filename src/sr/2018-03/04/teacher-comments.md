---
title:  Pouka za učitelje
date:   27/07/2018
---

### SAŽETI PREGLED POUKE

**Ključni tekst:** Dela 6,7.

**Učenici će:**

**Saznati:** Uvideće da Bog vodi svoju misiju sigurnim putem.

**Osetiti:** Shvatiće kako Bog podiže vođe i vodi misiju otkupljenja kroz istoriju.

**Činiti:** Težiće da postanu aktivni učesnici u Božjem planu otkupljenja.

### SMERNICE ZA PROUČAVANJE

**Saznati:** Božja sigurna misija

A. Šta predstavlja Božju sigurnu misiju, i kako ona utiče na vaš život?

B. Navedite neke od osnovnih primera kako Bog ispunjava svoju misiju.

**Osetiti:** Istorijski pokazatelji kako je Bog vodio svoju misiju

A. Kako je postavljanje đakona ukazalo na različite odlike vođstva u Crkvi?

B. Ko su vodeće ličnosti u Stefanovom izveštaju, u kome pratimo kako Bog ostvaruje svoje planove kroz istoriju? Kakve pouke možete naučiti od ovih vođa?

**Činiti:** Biti deo Božje misije

A. Preispitajte svoju posvećenost Božjoj misiji. Šta biste mogli učiniti da poboljšate uticaj i razvoj misije?

**Zaključak:**

Bog se od početka do kraja ljudske istorije stara da ciljevi vezani za Njegov narod budu objavljeni i ispunjeni. Kako vidite svoju ulogu u tom božanskom planu?

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 6,1-7.

**Ključno načelo duhovnog rasta:**

Pojedini proučavaoci procenili su da je broj vernika u Crkvi u Jerusalimu, do događaja zabeleženih u 6. poglavlju Dela apostolskih, narastao otprilike do 20 000. Ovaj izuzetan rast dogodio se uglavnom zahvaljujući dvema grupama: Jevrejima koji su govorili jevrejski i koji su živeli u okolini Jerusalima, i Jevrejima iz jevrejske dijaspore koji su govorili grčkim jezikom, ili obraćenicima u judaizam. Kada su Grci optužili jevrejske hrišćane da su pristrasni prilikom podele dobara, apostoli su shvatili da je ova žalba predstavljala opasnost iz nekoliko razloga: pretila je crkvenom jedinstvu; odvraćala je apostole od njihove glavne misije proučavanja, molitve i evanđeoskog rada; i unosila je razdor unutar Crkve koja se razvijala. Šta su učenici učinili da bi rešili ovaj sukob? Kakve osobine su apostoli tražili u članovima koji su trebalo da se pobrinu za ovaj problem? (Vidi: Dela 6,3-7)

**Samo za učitelje:**

Rast u svakoj oblasti života donosi određene poteškoće. Bilo da je reč o populaciji, nauci, komunikaciji, obrazovanju, politici, ekonomiji, porodici, rast treba pažljivo nadgledati i upravljati njime da bi se izbegli problemi koji prete da nanesu štetu pozitivnoj strani razvoja. Dakle, tako se dogodilo i u Ranoj crkvi: „Kad se umnožiše učenici, podigoše... viku.“ (Dela 6,1) Rasprava između Jevreja i helenističkih hrišćana postala je toliko snažna i razdorna da su apostoli morali da pronađu način da reše svađu i osiguraju jedinstvo i rast Crkve. Započnite pouku za ovu sedmicu sledećom mišlju: Ne treba dozvoliti da ikakav problem spreči misiju i rast Crkve.

**Za razgovor:**

Svaka kriza predstavlja priliku. Nove okolnosti zahtevaju nove pristupe i nove ličnosti koje mogu da ponude nova rešenja. Kako znamo da je rešenje do koga su apostoli došli bilo ispravno? Šta znači „metnuše ruke“ (Dela 6,6)? Kako je izbor sedmorice uticao na Crkvu? (Dela 6,7)

##### 2. KORAK – ISTRAŽITE

**Samo za učitelje:**

 Od sedmočlane grupe koja je bila izabrana od strane Crkve iz Jerusalima, Luka beleži značajan doprinos prve dvojice, Stefana i Filipa, istorijskom razvoju Crkve. Stefan je bio prvi mučenik. On je prvi, od miliona drugih od tog trenutka do danas, ostavio trajan izazov i večnu pouku da hrišćanski život ima smisla samo unutar konteksta Spasitelja koji strada. Krst mora da definiše hrišćanina, jer samo tada će hrišćani moći da vide „nebesa otvorena i Sina Čovječijega gdje stoji s desne strane Bogu“ (Dela 7,56). Stefan je bio izuzetan hrišćanin. Poznavao je Isusa. Poznavao je biblijski izveštaj i istoriju. Shvatao je šta je Isus učinio. Znao je šta znači živeti hrišćanskim životom. Nije čudo što je Luka, pisac Dela apostolskih, govorio o Stefanu u superlativu (Dela 6,3-15; Dela 7). Stefan je bio pun Duha Svetoga, vere, mudrosti, blagodati i sile; bio je čovek molitve, čuda, istine, svetlosti i opraštanja.

Filip je bio poznat po svom evanđeoskom žaru u Samariji, gde su ga pozdravljali kao čoveka sa „velikom silom Božijom“ (Dela 8,10). Na vrhuncu svog uspeha u Samariji, anđeo mu je naložio da ide na jug i sledi put u pustinji koji vodi od Jerusalima do Gaze, gde ga je Sveti Duh upotrebio u razgovoru sa etiopskim zvaničnikom, a zatim i u njegovom obraćenju i krštenju – bio je to možda prvi obraćenik koji je odneo Jevanđelje u svoju rodnu zemlju (Dela 8,26-38). Kada je misija završena, Duh je poveo Filipa da propoveda u svakom gradu od Azota na jugu do Ćesarije na severu Mediteranske rute.

Od ova dva heroja vere, Stefana i Filipa, možemo naučiti velike pouke: koliko je važno da poznajemo istoriju svoje vere i da je objavljujemo.

##### BIBLIJSKI KOMENTAR

*I Poznavanje istorije svoje vere*

(Podsetite se u razredu sledećeg teksta: Dela 7)

Dela apostolska su istorijska knjiga: istorija o počecima crkve, njenoj nepokolebljivoj posvećenosti Isusu, njenoj borbi i patnji, govornicima i evanđeoskim radnicima, prorocima i pastorima. Dela nas obaveštavaju da rast Rane crkve treba posmatrati kao ispunjenje starozavetne proročke nade u Isusu jer „kamen koji... odbaciste, postade glava od ugla“ (Dela 4,11). Glavne propovedi zabeležene u Delima – Petrova, Stefanova, Pavlova – uvek su naglašavale da se Bog otkrio u starozavetnoj istoriji kroz ljude kao što su Avram, Jakov, Josif, Mojsije, David i drugi. Upravo u ovom prikazu biblijske istorije pokazano je da je Hrišćanska crkva nasledila odgovornost da predstavi svetu vrhunac Božjeg plana spasenja u Isusu.

Stefan je u odbrani Isusovog Jevanđelja predstavio panoramski prikaz istorije otkupljenja i povukao vremensku liniju od Božjeg pozivanja Avrama (Dela 7,2) do Isusa, koji je sa desne Očeve strane (Dela 7,55). Ova istorijska linija prati uspone i padove, uspehe i neuspehe, vernost i izdaju izabranog naroda kao snažne putokaze u istoriji otkupljenja ljudskog roda. Na toj vremenskoj liniji, Stefan je podigao putokaze u vidu muškaraca, žena, i događaja – poziv Avrama; davanje zaveta; Josifova vernost; Mojsije izbavitelj i kao onaj koji je najavio „proroka... kao mene“; Šator od sastanka u pustinji; David; Solomun i Hram; a zatim, iz skorije istorije, izdaja i ubistvo „Pravednika“. Upravo su ovi izveštaji o ispunjenju određenih pojedinosti i izdaji činili glavni deo Stefanovog svedočanstva zbog koga se slušaoci „rasrdiše vrlo u srcima svojima“ (Dela 7,54). Kada je Stefan u svojoj veri pošao na to burno istorijsko putovanje, „pun Duha Svetoga pogleda na nebo i vidje slavu Božju i Isusa“ (Dela 7,55). Crkva je tada razumela da je Isus neizbežno uporište istorije i Onaj koji verne podstiče da idu napred dok se zajednica vernih ne spoji sa zajednicom na Nebu.

**Razmislite o ovome:**
 Pročitajte tekst iz Dela 7,51. Šta znače sledeći izrazi: „tvrdovrati“; „neobrezanijeh srca i ušiju“? Kako gledano spolja i kad su verski obredi u pitanju možemo izgledati verno, dok se zapravo odričemo sile prave vere?

*II Objavljivanje vere*

(Podsetite se u razredu sledećeg teksta: Dela 8)

„Bog na tajanstveni način čini čuda.“ Ovo su reči pesme, ali u iskustvu Rane crkve, Božje delovanje bilo je moćna i vidljiva stvarnost. Zapazite dve činjenice. Prvo, Savle, jedan od odgovornih ljudi za kamenovanje Stefana i kasnije masovno progonstvo hrišćana (Dela 8,1-3; Dela 26,9-11), veoma snažno je objavljivao vest o Isusu. Drugo, zbog progonstva koje je usledilo posle Stefanove smrti, hrišćani „se rasijaše po krajevima judejskijem i samarijskijem“ (Dela 8,1).

Jedan od tih rasejanih hrišćana bio je đakon Filip. On se uputio u Samariju, gde je Isus jednom prilikom posvedočio jednoj ženi na lošem glasu (Jovan 4). Filipov rad doprineo je napretku Jevanđelja, u tolikoj meri  da su Petar i Jovan doputovali čak iz Jerusalima da se lično uvere da je Jevanđelje zaista pronašlo plodno tlo u Samariji. Prisustvo apostola pružilo je  vernicima iz Samarije sigurnost i silu Svetoga Duha. Kada je Crkva u Samariji osnovana i kada je započela svoj rast, pionir te misije pozvan je da pođe dalje. Evanđeoski radnik je stalno u pokretu u potrazi za novom oblašću za propovedanje Jevanđelja, i tako se Filip uskoro našao u kočiji sa zvaničnikom iz Etiopije koji se iz Jerusalima vraćao u svoj dom. Tu zapažamo čudesno delovanje Svetog Duha. Filipovo proučavanje sa Etiopljaninom  dovelo je do njegovog krštenja na putu za Gazu i do toga da Etiopija postane otvorena za Jevanđelje. Tada je evanđelista Filip primio nove naloge od strane Svetog Duha, pa je mediteranskom rutom pošao prema Ćesariji, propovedajući u svakom gradu od Azota do tog poslednjeg odredišta, rimsko-grčkog grada Ćesarije. Evanđelista je propovednik Jevanđelja koji nikada ne skida obuću, i uvek korača po nalogu Svetoga Duha. Ta istina se od početka nalazi u pozadini izveštaja o hrišćanskoj misiji.

**Razmislite o ovome:**

Između Filipa i zvaničnika iz Etiopije nalazili su se mnogi zidovi razdvajanja: rasa i nacionalnost, religija, društveni položaj, ekonomska situacija, boja kože, itd. Filip je mogao izbeći Etiopljanina iz nebrojeno razloga, ali on je prvenstveno bio evanđeoski radnik. On je nosilac Radosne vesti. On nema drugu mogućnost osim da pođe i započne razgovor.

#### 3. KORAK – PRIMENITE

**Samo za učitelje:**

Sedmorica učenika izabranih da se staraju o potrebama udovica i siromašnih bili su pozvani da „služe“ (Dela 6,2). Grčka reč za „služiti“ je diakonein, od koje potiče reč diakoneō, iz koje su izvedene reči „đakon“ i „đakonica“. „Postavljanje sedmorice da obavljaju nadzor nad posebnim granama dela pokazalo se kao veliki blagoslov za Crkvu. Ovi službenici obraćali su posebnu pažnju pojedinačnim potrebama vernika kao i opštim materijalnim ineteresima Crkve, svojim mudrim rukovođenjem i svojim pobožnim primerom pružali su značajnu pomoć drugim službenicima u povezivanju različitih interesa Crkve u jedinstvenu celinu.“ (Elen Vajt, Apostolska crkva – Hristovim tragom, str. 89. original)

**Za razmišljanje/primenu:**

Na koji način vaša mesna crkva posmatra đakonsku službu? Na koji način se đakoni i đakonice smatraju jednakim saradnicima u službi? Kako se može poboljšati njihov doprinos životu i službi vaše crkve?

#### 4. KORAK – BUDITE KREATIVNI

**Samo za učitelje:**

Zamolite članove razreda da navedu kakve osobine i odgovornosti prema njihovom mišljenju treba da imaju đakoni/đakonice . Zatim razgovarajte o tome kako još više možete ceniti njihovu službu. Ako je moguće, pozovite đakona/đakonicu ili starešinu crkve u razred da razgovarate o ovoj temi.
