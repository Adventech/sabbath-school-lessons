---
title:  Pred Sinedrionom
date:   24/07/2018
---

`Pročitajte tekst iz Dela 7,1-53. Šta je Stefan rekao svojim tužiteljima?`

Optužbe podignute protiv Stefana pokrenule su njegovo hapšenje i suđenje od strane Sinedriona. Prema jevrejskoj tradiciji, Zakon i služba u Hramu bili su dva od tri stuba na kome počiva svet – poslednji predstavljaju dobra dela. Sam nagoveštaj da su Mojsijevi obredi zastareli zaista je smatran uvredom onoga što je bilo najsvetije u judaizmu; otuda optužba za huljenje (Dela 6,11).

Stefanov odgovor je najduži govor u Delima apostolskim, što ukazuje na njegov značaj. Iako se na prvi pogled čini da govor nije ništa drugo do opširno pripovedanje istorije Izrailja, treba da ga shvatimo u odnosu na starozavetni i način na koji su proroci koristili njegovu strukturu kada su ustajali kao verski reformatori i pozivali Izrailj da se vrati njegovim zahtevima. U tom slučaju ponekad su koristili jevrejsku reč rîb, čiji najbolji prevod verovatno glasi »zavetna parnica«, da izraze ideju da Bog preduzima zakonske mere protiv svog naroda zato što nije uspeo da održi zavet.

U tekstu Mihej 6,1.2, na primer, reč rîb javlja se tri puta. Zatim, prateći obrazac sinajskog zaveta (2. Mojsijeva 20-23), Mihej podseća narod na Božja moćna dela učinjena u njegovu korist (Mihej 6,3-5), odredbe i kršenje zaveta (Mihej 6,6-12), i konačno prokletstva zbog kršenja (Mihej 6,13-16).

Ova slika najverovatnije predstavlja pozadinu Stefanovog govora. Kada su zatražili da objasni svoje postupke, nimalo se nije potrudio da odbaci optužbe ili odbrani svoju veru. Umesto toga, podigao je svoj glas na isti način kako su to stari proroci činili kada su iznosili Božju rîb protiv Izrailja. Njegov dugi osvrt na Božji odnos sa Izrailjem u prošlosti imao je cilj da opiše njihovu neza­hvalnost i neposlušnost.

Prema tekstu iz Dela 7,51-53. Stefan više nije optuženik, već Božji prorok i zastupnik koji izlaže Božju zavetnu parnicu protiv ovih vođa. Ako su njihovi očevi bili krivi za ubijanje proroka, oni su u još većoj meri. Promena iz »oci naši« (Dela 7,11.19.38.44.45) u »vaši oci« (Dela 7,51) je značajna: Stefan je prekinuo vezu sa svojim narodom i zauzeo odlučan stav za Isusa. Cena je bila visoka; ipak, njegove reči nisu otkrivale strah ili žaljenje.

`Kada je poslednji put trebalo da zauzmete čvrst i nepokolebljiv stav za Isusa? Da li ste to učinili ili ste se povukli? Ako ste učinili ovo drugo, šta treba da promenite? `
