---
title:  Isus u nebeskom dvoru
date:   25/07/2018
---

Pošto je prorok (na jevrejskom nābî) prema definiciji neko ko govori u ime Božje, Stefan je postao prorok istog trenutka kada je izneo Božju rîb protiv Izrailja. Međutim, njegova proročka služba bila je prilično kratka.

`Pročitajte tekst iz Dela 7,55.56. Šta je značilo Stefanovo viđenje?`

»U trenutku kada je Stefan stigao do ove tačke, nastupio je nered u narodu. Međutim, kada je povezao Hrista sa proročanstvima i o Hramu rekao ono što je rekao, sveštenik, praveći se užasnut, ra­zderao je svoju odeću. Stefanu je taj postupak bio znak da će njegov glas uskoro biti zauvek ućutkan. Video je otpor koji su izazvale njegove reči i shvatio da objavljuje svoje poslednje svedočanstvo. Iako je tek stigao do sredine svoje propovedi, naglo ju je završio.« (Еlen Vajt, Apostolska crkva – Hristovim tragom, str. 100. original)

Dok je Stefan stajao pred jevrejskim vođama iznoseći Božju parnicu protiv njih, Isus je stajao u nebeskom dvoru – odnosno, u nebeskom Svetilištu, pored Oca, što je ukazivalo da je sud na Zemlji bio izraz stvarnog suda koji će se dogoditi na Nebu. Bog će suditi lažnim učiteljima i vođama u Izrailju.

Ovo objašnjava zašto ovde nedostaje poziv na pokajanje, zajednička odlika prethodnih govora u Delima apostolskim (Dela 2,38; Dela 3,19; Dela 5,31). Izrailjska teokratija se bližila kraju, što je značilo da izrailjski narod više neće biti posrednik u spasenju sveta kao što je obećano Avramu (1. Mojsijeva 12,3; 1. Mojsijeva 18,18; 1. Mojsijeva 22,18), već Isusovi sledbenici, Jevreji i neznabošci, od kojih se sada očekivalo da napuste Jerusalim i svedoče celom svetu (Dela 1,8).

`Pročitajte tekst iz Dela 7,57-8,2. Kako Luka izveštava o Stefanovoj smrti?`

Kamenovanje je predstavljalo kaznu za huljenje (3. Mojsijeva 24,14), mada nije bilo jasno da li je Stefan osuđen na smrt ili je bio linčovan od strane gomile fanatika. U svakom slučaju, on je prvi zabeleženi Isusov sledbenik ubijen zbog svoje vere. To što su svedoci ostavljali svoju odeću kraj Savlovih nogu ukazuje da je on bio vođa Stefanovih protivnika; ipak, kada se Stefan pomolio za svoje krvnike, on se pomolio i za Savla. Samo osoba uzvišenog karaktera i nepokolebljive vere mogla je to učiniti, što je bio snažan pokazatelj njegove vere i Hristove prisutnosti u njegovom životu. 
