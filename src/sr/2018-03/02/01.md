---
title:  Pedesetnica
date:   07/07/2018
---

### Tekstovi za proučavanje u toku sedmice
Dela 2,1-4; Jovan 14,16; Dela 2,5-13, Joilo 2,28-32; Dela 2,22-39; Psalmi 110,1-3.

> <p>Tekst za pamćenje</p>
>»Ovoga Isusa vaskrse Bog, čemu smo mi svi svjedoci. Desnicom, dakle, Božijom podiže se, i obećanje Svetoga Duha primivši od Oca, izli ovo što vi sad vidite i čujete.« (Dela 2,32.33)

Reč »Pedesetnica« potiče od reči pentēkostē, grčkog imena za jevrejski Praznik sedmica (2. Mojsijeva 34,22); takođe poznat i kao Dan prvina (4. Mojsijeva 28,26). Izraz znači »pedeseti« i duguje svoju upotrebu činjenici da je praznik slavljen pedeseti dan posle prinošenja snopa ječma prvog dana posle Pashe. Bio je to dan radosti i zahvalnosti, kada je izrailjski narod donosio pred Gospoda »prvine žetve pšenične«. (2. Mojsijeva 34,22)

Praznik je postao odgovarajući simbol duhovne žetve Hrišćanske crkve, kada je Sveti Duh bio izliven obilnije nego ikada ranije, kada se u jednom danu krstilo oko tri hiljade ljudi (Dela 2,41). Posle Isusovog vaznesenja i Njegovog proslavljanja na Nebu, ovo izlivanje Duha bilo je neočekivan, natprirodan događaj koji je preobrazio apostole od jednostavnih i nepoznatih Galilejaca u uverene i hrabre ljude koji će promeniti svet.

Pedesetnica se često naziva rođendanom Crkve, vremenom u kome su Hristovi sledbenici, Jevreji i (kasnije) neznabošci, priznati kao Božja nova zajednica na Zemlji.
