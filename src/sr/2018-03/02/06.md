---
title:  Prvine
date:   12/07/2018
---

Petrovi slušaoci bili su pogođeni njegovim rečima. Pojedinci su možda bili među onima koji su se pre nekoliko sedmica zalagali za Isusovo raspeće (Luka 23,13-25).

Ali sada, uvereni da je Isus iz Nazareta zaista Mesija koga je Bog postavio, zavapili su žalosnog srca: »Šta ćemo činiti?« (Dela 2,37)

`Pročitajte tekst iz Dela 2,38. Koja dva osnovna elementa su neophodna za oproštenje?`

Pokajanje znači korenitu promenu životnog toka, okretanje od greha (Dela 3,19; Dela 26,20), a ne samo osećanje žalosti i kajanja. Zajedno sa verom, pravo pokajanje je Božji dar, ali poput ostalih darova, može se odbaciti (Dela 5,31-33; Dela 26,19-21; Rimljanima 2,4).

Od vremena Jovana Krstitelja, pokajanje je povezivano sa krštenjem (Marko 1,4). Odnosno, krštenje je postalo izraz pokajanja, obred koji predstavlja pranje greha i moralnu obnovu pod uticajem Svetog Duha (Dela 2,38; Dela 22,16; uporedite: Titu 3,5-7).

`Pročitajte tekst iz Dela 2,38.39. Koje posebno obećanje je dato onima koji se kaju i koji učine zavet krštenjem?`

Narodu prisutnom na danu Pedesetnice nije bilo ponuđeno samo oproštenje greha već i punina Duha za lični rast, za službu u Crkvi, i naročito za misiju. Bio je to možda najuzvišeniji od svih blagoslova, jer glavni razlog postojanja Crkve jeste da širi Radosnu vest, Jevanđelje (1. Petrova 2,9). Dakle, od tog trenutka pa nadalje, oni su imali sigurnost spasenja i silu Svetoga Duha, koji ih je osposobio za misiju na koju je Crkva pozvana.

`Zašto je shvatanje da možemo biti »oslobođeni od greha« toliko važno za svakoga ko želi da objavljuje Jevanđelje? Uostalom, kakvu nadu u Isusa možete ponuditi drugima ukoliko je sami nemate? `
