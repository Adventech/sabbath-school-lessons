---
title:  Petrova propoved
date:   10/07/2018
---

Optužba da su pijani pružila je Petru priliku da objasni šta se događa. U svom govoru apostol je prvo ukazao na Pismo (Dela 2,16-21), opisujući izlivanje Duh kao ispunjenje proročanstva.

`Uporedite sledeće tekstove: Dela 2,17. i Joilo 2,28. Kako je Petar shvatio vreme ispunjenja Joilovog proročanstva?`

Joilovo proročanstvo govorilo je o budućem spasenju (Joilo 2,32), koje će biti karakteristično po znakovima u prirodi i obilnom izlivanju Duha (Joilo 2,28-31).

Tumačeći događaj na dan Pedesetnice u svetlu ovog proročanstva, Petar je nameravao da naglasi istorijski značaj tog trenutka. Međutim, postoji važna razlika u načinu na koji navodi Joilove reči. Umesto Joilove uvodne reči »poslije« (Joilo 2,28), koja je u opštem smislu ukazivala na budućnost, Petar je rekao »u posljednje dane« (Dela 2,17), nagoveštavajući da je završni čin u velikoj drami spasenja upravo počeo. To, naravno, nije potpun opis događaja poslednjih dana, već pokazatelj velikog osećanja hitnosti koje je odlikovalo Ranu crkvu. Oni nisu znali kada će doći kraj, ali su bili uvereni da neće dugo čekati.

`Pročitajte tekst iz Dela 2,22-32. Šta je bila glavna misao u Petrovom predstavljanju Jevanđelja?`

Posle naglašavanja proročkog značaja dana Pedesetnice, Petar se okrenuo nedavnim događajima vezanim za Isusov život, smrt i vaskrsenje. Međutim, u najvećoj meri naglasio je vaskrsenje, budući da predstavlja odlučujući činilac u izveštaju o Jevanđelju. Smatrajući da je vaskrsenje konačna Isusova odbrana (Dela 2,22.27), Petar je naveo tekst iz Pisma da bi objasnio njegovo značenje.

Pošto je Isus bio Mesija, smrt Ga nije mogla zadržati. Tako je za Petra i ostale pisce Novog zaveta Isusovo vaskrsenje bilo snažan dokaz, ne samo da je Isus Mesija, već celokupne hrišćanske poruke o spasenju.

`S obzirom da je smrt svuda oko nas, da uvek preti nama ili našim voljenima, zašto je Isusovo vaskrsenje tako važna istina?`
