---
title:  Dar jezika
date:   09/07/2018
---

U Dela 2,4. dar Duha se pokazao kroz govorenje jezika. Ipak, ovaj dar bio je samo jedan od mnogih različitih ispoljavanja Duha (Dela 10,45.46; Dela 19,6). Druga obuhvataju proricanje budućnosti (Dela 11,28), primanje viđenja (Dela 7,55), nadahnut govor (Dela 2,8; Dela 28,25), isceljenje (Dela 3,6.12; Dela 5,12.16), i sposobnost za službu (Dela 6,3.5).

Dar jezika nije bio darovan na dan Pedesetnice zato što je to uobičajen ili najvažniji dokaz izlivanja Duha. Bio je ispoljen da bi misija Crkve u svetu bila pokrenuta. Odnosno, poziv upućen u tekstu Dela 1,8. zahtevao je dar jezika. Da bi apostoli prevazišli kulturološke prepreke i Jevanđeljem dosegli sve krajeve Zemlje, bilo im je potrebno da znaju da govore jezicima onih ljudi koji su trebalo da čuju njihove propovedi.

`Pročitajte tekst iz Dela 2,5-12. Šta predstavlja dokaz da su na dan Pedesetnice učenici govorili na tadašnjim stranim jezicima?`

Procenjuje se da je u svetu u prvom veku bilo osam do deset miliona Jevreja i da je oko 60 procenata živelo izvan Judeje. Mnogi prisutni u Jerusalimu za vreme praznika bili su iz stranih zemalja i nisu govorili aramejski, jezik judejskih Jevreja u to vreme.

Nema sumnje da su većina obraćenika u vreme Pedesetnice bili Jevreji iz različitih zemalja, koji su sada bili u prilici da čuju Jevanđelje na svom jeziku. Da su apostoli govorili na postojećim stranim jezicima, a ne na nepoznatim jezicima u zanosu, možemo dokazati izrazom dialektos (Dela 2,6.8), što označava jezik naroda ili oblasti (uporedite: Dela 21,40; Dela 22,2; Dela 26,14). Po tome je jasno da su govorili na tadašnjim različitim jezicima. Čudo je bilo što su neuki Galilejci sada govorili jezikom koji, samo nekoliko časova ranije, nisu znali. Za tamošnje Jevreje koji su bili svedoci ovog događaja, a nisu poznavali ove jezike, jedino moguće objašnjenje bilo je da su se apostoli opili, izgovarajući neobične besmislene glasove. »A drugi potsmijevajući se govorahu: napili su se slatkoga vina.« (Dela 2,13)

`Iako se pred njihovim očima dogodilo snažno ispoljavanje Božje sile, ovi ljudi su pomislili da je u pitanju pijanstvo. Kako možemo biti pažljivi da i sami ne budemo u toj meri duhovno slepi? `
