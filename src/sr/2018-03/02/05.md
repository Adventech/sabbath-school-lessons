---
title:  Isusovo proslavljanje
date:   11/07/2018
---

»Desnicom, dakle, Božijom podiže se, i obećanje Svetoga Duha primivši od Oca, izli ovo što vi sad vidite i čujete.« (Dela 2,33)

U trećem delu govora, Petar se vratio na pitanje jezika, koji su najpre privukli narod. Vernici nisu bili pijani, što bi bilo neobično u devet sati ujutru (Dela 2,15), već su govorili jezicima jer se sveti Duh upravo izlio sa Neba.

`Pročitajte tekst iz Dela 2,33-36. Kako je izlivanje Duha povezano sa tim da je Božja desnica podigla Isusa?`

Božja desnica predstavlja položaj i vlast (Psalmi 110,1-3). Petrova tvrdnja, koju je utemeljio na Pismu, glasi da je Isus izlio Duha na svoje sledbenike zahvaljujući tome što je uzdignut na takav položaj na Nebu. Proslavljanje nije pružilo Isusu status koji nije imao ranije (Jovan 1,1-3; Jovan 17,5). Umesto toga, ono je predstavljalo Očevo vrhovno priznavanje Njegovog prava kao Gospoda i Spasitelja (Dela 2,36).

Ovaj događaj nas zapravo približava jednoj od najvažnijih tema u Svetom pismu: kosmičkoj borbi između dobra i zla. Suština je da Duh ne bi mogao doći u svoj punini da Isus nije bio proslavljen (Jovan 7,39), a Isus ne bi bio proslavljen da nije izvojevao pobedu na krstu (Jovan 17,4.5). Drugim rečima, Isusovo proslavljanje bilo je uslov za izlivanje Duha zato što je označavalo Božje odobravanje Isu­sovog dela na krstu, uključujući i poraz onoga koji je preuzeo vlast nad ovim svetom (Jovan 12,31).

Pojavljivanje greha u svetu bacilo je senku na Boga. Isusova smrt bila je neophodna, ne samo radi otkupljenja ljudskog roda, već i da bi Bog bio opravdan, a sotona razotkriven kao varalica. U Isusovoj službi, vreme spasenja već je počelo (Luka 4,18-21). Kada je isterivao demone ili opraštao grehe, Isus je oslobađao sotonine zatočenike. Ipak, krst Mu je dao potpunu vlast da to čini. Dakle, kada je Hristova dobrovoljno prineta žrtva bila potvrđena na Nebu, sotona je zadobio odlučujući udarac, a Duh se izlio da pripremi narod za Hristov dolazak.
