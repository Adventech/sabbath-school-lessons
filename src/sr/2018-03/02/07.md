---
title:  Za dalje proučavanje
date:   13/07/2018
---

Izlivanje Svetog Duha na dan Pedesetnice otkrilo je važnu istinu o tome šta se dogodilo na Nebu i kako je Bog Otac prihvatio Hristovu žrtvu za grehe sveta. Izlivanje Duha takođe je pokazalo da je Hristovo delo na Nebu u našu korist, zasnovano na Njegovoj žrtvi prinetoj na Zemlji, sada bilo svečano započeto. Ovi zadivljujući događaji su prikazi divne istine da su Nebo i Zemlja povezani na način u koji mi sada jednostavno ne možemo da proniknemo.

»Hristovo vaznesenje na Nebo bilo je znak da će Njegovi sledbenici dobiti obećani blagoslov... Kada je prošao kroz nebeska vreta, Hristos je seo na presto okružen obožavanjem anđela. Čim je ova ceremonija bila obavljena, Sveti Duh se spustio na učenike u obilnoj meri i Hristos je zaista bio proslavljen slavom koju je od cele večnosti imao u Oca. Izlivanje Duha na dan Pedesetnice bilo je nebesko obaveštenje da je svečano uvođenje Otkupitelja u zvanje bilo obavljeno. On je u skladu sa svojim obećanjem, poslao svoga Svetoga Duha sa Neba svojim sledbenicima kao dokaz da je On, kao Sveštenik i Car, primio svu vlast i na Nebu i na Zemlji, i da je postao Pomazanik nad svojim narodom.« (Еlen Vajt, Apostolska crkva – Hristovim tragom, str. 38.39. original)

**Za razgovor:**

`1. Šta od svega što se dogodilo na dan Pedesetnice, Crkva može danas očekivati da će doživeti u svom postojanju? Šta može da se ponovi, a šta ne?`

`2. Razmišljajte više o činjenici da je Petar Isusovo vaskrsenje učinio toliko važnim delom poruke koju je uputio na dan Pedesetnice. Ono što je vaskrsenje u još većoj meri činilo zapanjujućim je to što niko nije očekivao da će Mesija vaskrsnuti, bez obzira na očekivanja koja su Jevreji u to vreme imali u vezi sa Mesijom. Ta ideja se nije nalazila ni na čijem duhovnom radaru; oni koji su čekali dolazak Mesije to nisu očekivali. Kakve pouke na osnovu ovoga možemo naučiti o tome da treba da znamo šta Biblija uči, nasuprot najnovijim široko prihvaćenim učenjima?`

`3. Tekst iz Dela 2,38. govori o potrebi krštenja. Da li to znači da će biti izgubljen svako ko je poverovao u Isusa, ali je preminuo pre nego što se krstio? Obrazložite svoj odgovor.`
