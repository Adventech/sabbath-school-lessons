---
title:  Izlivanje Duha
date:   08/07/2018
---

Poslušni Isusovom nalogu, vernici su u Jerusalimu čekali na obećanje Duha. Čekali su usrdno se moleći, iskreno se kajući i hvaleći Boga. Kada je došao taj dan, »bijahu zajedno svi apostoli« (Dela 2,1), verovatno u istoj velikoj gornjoj sobi, koja se spominje u 1. poglavlju Dela apostolskih. Međutim, uskoro će se naći među većim skupom ljudi (Dela 2,6-13).

`Pročitajte tekst iz Dela 2,1-3. Kakvi natprirodni elementi su pratili izlivanje Duha?`

Ovaj događaj ostavio je snažan utisak. Prvo se čula iznenadna huka s Neba poput duvanja silnog vetra koja je ispunila čitavu prostoriju, a onda se pojavilo nešto nalik ognju i spustilo se na sve prisutne.

U Svetom pismu vetar i oganj često se povezuju sa »teofanijom« ili božanskim javljanjem (na primer, 2. Mojsijeva 3,2; 2. Mojsijeva 19,18; 5. Mojsijeva 4,15). Vetar i oganj takođe mogu predstavljati Duh Božji (Jovan 3,8; Matej 3,11). U slučaju Pedesetnice, šta god da je tačno značenje tih pojava, bili su to znaci koji su predstavili jedinstveni trenutak u istoriji spasenja, obećano izlivanje Duha.

Duh je uvek delovao. Njegov uticaj na Božji narod u starozavetnim vremenima često se otkrivao na primetan način, ali nikad u svoj svojoj punini. »U vremenima patrijaraha uticaj Svetoga Duha često se pokazivao na očigledan način, ali nikada u svoj svojoj veličini. Sada, slušajući Spasiteljeve reči, učenici su se molili za taj dar, dok je Hristos na Nebu dodao svoje posredovanje. Zatražio je dar Duha da bi ga mogao izliti na svoje učenike.« (Еlen Vajt, Apostolska crkva – Hristovim tragom, str. 37. original)

Jovan Krstitelj prorekao je krštenje Duhom od strane Mesije koji će doći (Luka 3,16; uporedite: Dela 11,16), a Isus ga je lično spomenuo nekoliko puta (Luka 24,49; Dela 1,8). Ovo izlivanje biće Njegovo prvo posredničko delo pred Bogom (Jovan 14,16.26; Jovan 15,26). Na dan Pedesetnice, obećanje je bilo ispunjeno.

Iako je krštenje Duhom na Pedesetnicu bilo jedinstven događaj povezan sa Isusovom pobedom na krstu i proslavljanjem na Nebu, biti ispunjen Duhom je iskustvo koje neprestano treba da se ponavlja u ver­nikovom životu (Dela 4,8.31; Dela 11,24; Dela 13,9.52; Efescima 5,18).

`Kakav dokaz imate da Duh deluje u vašem životu?`
