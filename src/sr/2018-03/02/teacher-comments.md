---
title:  Pouka za učitelje
date:   13/07/2018
---

### SAŽETI PREGLED POUKE

**Ključni tekst:** Dela 2,1-13.22-39; Joilo 2,28-32.

**Učenici će:**

**Saznati:** Uvideće osnovni značaj Pedesetnice.

**Osetiti:** Doživeće uticaj Svetog Duha kao pojedinci u svom hrišćanskom životu i kao zajednica u crkvi.

**Činiti:** Podeliće sa drugima stvarne događaje o tome kako je Sveti Duh obogatio njihov lični i crkveni život.

### SMERNICE ZA PROUČAVANJE

**Saznati:** Obećanje i Pedesetnica

A. Kakva obećanja je Isus dao u vezi sa Svetim Duhom (pročitajte: Jovan 14,15-18; Jovan 16,8-14; Dela 1,8)?

B. Kako su se ova obećanja ispunila na dan Pedesetnice (pročitajte: Dela 2,1-12.16-21.38.39)?

**Osetiti:** Priprema i objavljivanje

A. Kako su se učenici pripremali da prime Duha na dan Pedesetnice (pročitajte: Dela 2,1.2)?

B. Da li je moguće razdvojiti primanje Duha i objavljivanje poruke koju On daje? Objasnite.

C. Kako je Duh osposobio učenike na dan Pedesetnice da objave poruku koja im je poverena?


**Činiti:** Sila Duha i žetva duša

A. Kada se zahvaljujući sili Svetoga Duha propoveda o Božjem planu otkupljenja, kakve rezultate možemo očekivati (pročitajte: Dela 2,36-41)?

**Zaključak:**

Na dan Pedesetnice, kada su se učenici jednodušno okupili u proučavanju i molitvi, Bog je na njih izlio Svetog Duha. Kako mi danas možemo doživeti ovakvo izlivanje Duha?

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 2,38.

**Ključno načelo duhovnog rasta:**

Iako na dan Pedesetnice Sveti Duh nije prvi put darovan Božjem narodu, ne treba nikada da zaboravimo da izlivanje Svetog Duha na dan Pedesetnice predstavlja izuzetan događaj u istoriji otkupljenja. Vaskrsli Isus proveo je 40 dana sa svojim učenicima, poučavajući ih, nesumnjivo, o značenju krsta i prazne grobnice, o ispunjenju obećanja da neće ostaviti svoje učenike bespomoćnima posle svog vaznesenja (Jovan 14,16.17), i o izlivanju Duha da bi uzvišeni evanđeoski nalog bio izvršen (Matej 28,19.20; Dela 1,8). Duh prisutan prilikom stvaranja i iskustva novorođenja (Jovan 3,5) takođe je Duh koji će privesti kraju evanđeoski nalog.

**Samo za učitelje:**

Iako je Pedesetnica značajan događaj u crkvenoj istoriji, ne smemo pogrešno doneti zaključak da je Duh tek toga dana počeo da deluje. Bog Otac, Bog Sin i Bog Sveti Duh postoje od večnosti. Podjednako su večni, koegzistentni i jednaki. Kada je Bog rekao: „Da načinimo čovjeka po svojemu obličju“ (1. Mojsijeva 1,26), ukazao je na tri Ličnosti oblikom množine, i na jedan cilj. Kada Pavle kaže: „Sve je Pismo od Boga dano“ (2. Timotiju 3,16), upućuje na aktivnu ulogu Svetog Duha u pisanoj Božjoj reči. Od stvaranja do novog neba i nove Zemlje, sve tri ličnosti Božanstva su aktivni učesnici. Pouka za ovu sedmicu, čija je tema Sveti Duh, naglašava kako Duh deluje i na pojedinca i na zajednicu vernih. Luka 55 puta spominje Svetog Duha u Delima apostolskim, navodeći proučavaoce Pisma da opišu knjigu kao Jevanđelje Svetog Duha. Rana crkva je zaista bila Crkva ispunjena Duhom. Takva mora biti i današnja Crkva.

**Za razgovor:**

Sveti Duh je od vremena Pedesetnice postao istaknuta stvarnost u crkvenom životu i službi. Zamolite pojedine članove razreda da izaberu jedan od sledećih tekstova i pokažu kako je Sveti Duh vodio delo u Crkvi:

Dela 2,14-21; Dela 4,31; Dela 8,29; Dela 10,19; 11,12.

##### 2. KORAK – ISTRAŽITE

**Samo za učitelje:**

Luka je, iako neznabožac, u velikoj meri poznavao jevrejsku istoriju, običaje i zakone. Prema tome, u svom izveštaju o počecima Hrišćanske crkve, Luka se oslanja na praznike iz Starog zaveta, Pashu i Pedesetnicu. Pasha podseća na Božje izbavljenje Izrailja iz egipatskog ropstva (2. Mojsijeva 12,1-28; 3. Mojsijeva 23,5-8), a Pedesetnica predstavlja praznik zahvalnosti Bogu za prve rodove (2. Mojsijeva 34,22; 4. Mojsijeva 28,26) i žetvu (2. Mojsijeva 23,16). Prema Novom zavetu Pasha je ispunjena na krstu: „Jer i Pasha naša zakla se za nas, Hristos.“ (1. Korinćanima 5,7) Takođe, prema Novom zavetu, Pedesetnica, koja je nastupila 50 dana posle Pashe/raspeća, ispunila se u događajima u 2. poglavlju Dela apostolskih kada je silazak Svetog Duha doneo prvu veliku žetvu od 3000 duša (Dela 2,31). Pouka za ovu sedmicu ističe tri aspekta Svetog Duha: 1) pripremu za primanje Duha; 2) propovedanje nadahnuto Duhom; 3) rezultate propovedanja nadahnutog Duhom.

##### BIBLIJSKI KOMENTAR

*I Pripremanje za primanje Duha*

(Podsetite se u razredu sledećeg teksta: Dela 2,1-13)   

Isus je proveo 40 dana sa svojim učenicima posle vaskrsenja, „i govori o carstvu Božijemu“ (Dela 1,3). Vreme provedeno sa Isusom bilo je, možemo reći, razdoblje najveće pripreme za učenike – i za bolje upoznavanje Jevanđelja i za zadatak da odnesu Jevanđelje do kraja Zemlje. Isus „zapovjedi im da ne idu iz Jerusalima, nego da čekaju obećanje Očevo“ (Dela 1,4). Evangelizam, bez delovanja Duha, prazan je i uzaludan. Otuda priprema: „Ovi dani pripreme bili su i dani dubokog ispitivanja srca. Učenici su osetili svoju duhovnu potrebu i žarko se molili Gospodu za sveto pomazanje koje će ih pripremiti za delo spasavanja duša... Bili su zauzeti odgovornošću da spasavaju duše. Shvatali su da Jevanđelje mora biti objavljeno svetu i zato su tražili snagu koju im je Hristos obećao.“ (Elen Vajt, Apostolska crkva – Hristovim tragom, str. 37. original)

Učenici su čekali. Molili se. Proučavali. Onda, iznenada, na dan Pedesetnice, kada su svi zajedno bili na jednom mestu, jednodušni u molitvi i ostvarenju cilja (Dela 2,1), nešto se dogodilo. Božji Duh, poput „duvanja silnoga vjetra“ ispunio je kuću „i napuniše se svi Duha Svetoga“ (Dela 2,2.4). Dolaskom Duha, svi dani koje su učenici proveli sa Isusom – sva njihova pitanja, krst, i otvorena grobnica – bili su prožeti dubljim značenjem i značajem.

**Razmislite o ovome:**

Mnoštvo koje se okupilo u Jerusalimu iz različitih krajeva sveta „divljaše se i čuđaše“ kada su različite grupe ljudi čule učenike kako propovedaju na njihovom jeziku (Dela 2,7.8). Najmanje 16 takvih jezičkih grupa je prepoznato u Delima apostolskim (Dela 2,9-11). Šta mislite šta se podrazumeva pod „darom jezika“? (Uporedite: 1. Korinćanima 14)

*II Propovedanje nadahnuto Duhom*

(Podsetite se u razredu sledećeg teksta: Dela 2,14-19)

Prva propoved Hrišćanske crkve, zabeležena u Delima apostolskim (Dela 2,14-39), otkriva tri osnovna elementa propovedanja – nadahnuće, temelj i sadržaj.

Nadahnuće propovedanja danas ostaje isto kakvo je bilo na dan Pedesetnice: „I napuniše se svi Duha Svetoga, i stadoše govoriti“ (Dela 2,4). Bez osposobljavanja od strane Duha, bez potpune posvećenosti Reči koju je Duh nadahnuo, ne može doći do pravog propovedanja. Sila Duha Svetoga osposobila je Petra da izgovori svoju prvu propoved. Osoba počinje da propoveda, ne zbog učenosti, rečitosti, veštine ili bogatstva, vež zahvaljujući delovanju Duha. Propoved je čudo oblikovano Duhom, nastalo iz posvećenosti Pismu, i izraženo poniznim usnama od gline.

Temelj svake propovedi je Božja reč. Skoro polovina Petrove propovedi iz 2. poglavlja Dela apostolskih su navodi iz Starog zaveta. Propoved koja ne proizlazi iz Biblije ne može živu Reč prikazati živom pred zajednicom. Kako bez nadahnute Reči možemo govoriti o Utelovljenoj Reči? Propoved mora početi sa takvim shvatanjem i mora duboko biti ukorenjena u Božjem otkrivenju. Upravo je takva biblijska perspektiva, osvetljena Svetim Duhom, navela apostole da povežu događaje toga dana sa Joilovim proročanstvom. „Nego je ovo ono“, glasno je izgovorio Petar (Dela 2,16). Propovedanje mora da poveže sadašnjost sa prošlošću, a zatim da ukaže na budućnost.

Sadržaj, odnosno tema,  propovedi uvek mora biti Isus – utelovljeni, raspeti, vaskrsli, vazneti Isus, koji će se uskoro vratiti. Isusovi učenici nisu nimalo sumnjali u to: „Učenici treba da obavljaju svoje delo u Hristovo ime. Svaka njihova reč i svako njihovo delo treba da usmerava pažnju na Njegovo ime, koje raspolaže životodavnom moći kojom grešnici mogu da budu spaseni... Hristovo ime je njihova lozinka, njihova oznaka posebnosti, njihovo jedinstvo, autoritet za njihovo delovanje, izvor njihovog uspeha.“ (Elen Vajt, Apostolska crkva – Hristovim tragom, str. 28. original)

**Razmislite o ovome:**

Petrova propoved često ukazuje na „ovog Isusa“. Kako apostol koristi ovaj izraz da uveri svoje slušaoce?

*III Rezultati propovedanja nadahnutog Duhom*

(Podsetite se u razredu sledećeg teksta: Dela 2,38-42)

Uspešno, Duhom nadahnuto propovedanje mora povesti slušaoce jednom jedinom cilju: slušaocima mora da se „ražali u srcu“ i da upitaju: „Šta ćemo činiti?“ (Dela 2,37) Propovedanje u vreme Pedesetnice, sa očiglednim ispoljavanjem sile Svetoga Duha i sa Duhom nadahnutim apostolovim propovedanjem u čijem je središtu bila Biblija, potresla je Jerusalim, a mnoštvo se obratilo Petru i upitalo: „Šta ćemo činiti?“ Nijedna propoved ne treba da se završi, a da neko ne postavi to pitanje. Propovedanje nije zabava. Nije samo iznošenje činjenica. U propovedi se govori o „ovom Isusu“. Propovedanje treba da povede ljude ka krstu, pokazujući im Njegove rane, opisujući Njegovu pobedu, nudeći im nadu, pozivajući ih da Ga prihvate kao svog Gospoda i Spasitelja. Propoved koja ne poziva slušaoce da odgovore Isusu ili odražava plašljivost govornika ili nedostatak poverenja u silu Svetoga Duha da menja živote.

**Razmislite o ovome:**

Uspešna propoved treba da dovede grešnika do odluke da se krsti u Isusovo ime. Treba da utvrdi svete u primanju Svetog Duha. Kako savremeni Isusov učenik može takvu propoved da učini delom svog života?

#### 3. KORAK – PRIMENITE

**Samo za učitelje:**

Da li ste iznenađeni ishodom Pedesetnice? Krštenje 3000 ljudi u jednom danu u Jerusalimu! Tamo gde je Reč, tamo gde je Duh, tamo je sila, i Crkva raste. To je bila Petrova poruka. To je naš izazov.

**Za razmišljanje:**

Od početka svoje istorije, adventisti su poznati po evanđeoskom radu. Da li su naši evanđeoski metodi danas uspešni? Ako nisu, zašto nisu?

#### 4. KORAK – BUDITE KREATIVNI

**Samo za učitelje:**

Među nekim hrišćanskim grupama, govorenje jezicima smatra se osnovnim znakom primanja Svetog Duha. Dela 2,6. govore o različitim jezičkim grupama koje su se okupile u Jerusalimu, i koje su slušale poruku na svom jeziku. Neki su bili zadivljeni. Drugi su smatrali da su učenici pijani. Još od tada pitanje govorenja jezicima predstavlja problem u Crkvi. Apostol Pavle daje dobar savet kako da se odnosimo prema tom pitanju, a da negativno ne utičemo na jedinstvo među vernicima. Razgovarajte o Pavlovom savetu datom Crkvi u vezi sa temom jezika u 14. poglavlju 1. Korinćanima.
