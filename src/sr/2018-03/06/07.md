---
title:  Za dalje proučavanje
date:   10/08/2018
---

»U desetom poglavlju Dela apostolskih čitamo o još jednom primeru delovanja nebeskih anđela, povezanom sa obraćenjem Kornilija i njegove porodice. Ova poglavlja (8-10) treba čitati i posvetiti im posebnu pažnju. U njima vidimo da je Nebo mnogo bliže hrišćaninu koji je uključen u delo spasavanja duša nego što mnogi pretpostavljaju. Zahvaljujući njima treba, takođe, da naučimo da se Bog stara o svakom ljudskom biću, i da svako treba da se ophodi prema svom bližnjem kao prema Gospodnjem oruđu za izvršenje Njegovog dela na Zemlji.« (Komentari Еlen Vajt, The SDA Bible Commentary, 6. sveska, str. 1059)

»Kada se Crkva moli, Božje delo će napredovati, a Njegovi neprijatelji doživeće neuspeh, mada Crkva neće biti pošteđena stradanja i mučeništva. Lukino uverenje u pobedu Jevanđelja potpuno je realno i on prepoznaje činjenicu da iako Božja reč nije sputana, njene sluge moraju da pate i budu zatočene.« (I. Hauard Maršal, The Acts of the Apostles [Grand Rapids: Eerdmans, 1980], str. 206.207)

**Za razgovor:**

`1. Kornilije je opisan kao »pobožan i bogobojazan sa cijelijem domom svojijem, koji davaše milostinju mnogijem ljudima i moljaše se Bogu bez prestanka«. (Dela 10,2) Očigledno je da je Božji Duh već delovao na Kornilija pre susreta sa Petrom. Da li je moguće da je njegov pobožan život pružio Bogu priliku da ga dosegne evanđeoskom porukom? Kakva se pouka za nas nalazi u ovom izveštaju?`

`2. Osvrnite se na poslednje pitanje iz odeljka od ponedeljka i upitajte sebe: Šta predstavlja kulturološki, društveni i politički okvir vašeg života koji podstiče određenu vrstu etničke napetosti koju hrišćani ne treba da neguju? Drugim rečima, kada je to potrebno, kako mi kao hrišćani možemo da se uzdignemo iznad svoje kulture i porekla?`

`3. Uprkos nanetoj šteti, Pavlovi napori da progoni Hristove sledbenike imali su dobar ishod: rasejani vernici koji su došli u Antiohiju propovedali su i Jevrejima i helenistima. U razredu ispričajte lična iskustva kada je Bog bol i patnju pretvorio u blagoslov.`

`4. Jakov je bio jedan od Isusovih najbližih učenika (Marko 5,37; Marko 9,2; Marko 14,33); ipak, on je prvi od Dvanaestorice umro mučeničkom smrću. Kakve još primere pronalazimo u Bibliji – da su verni ljudi nepravedno stradali? Kakve pouke treba da izvučemo iz tih izveštaja o celokupnom pitanju stradanja? `
