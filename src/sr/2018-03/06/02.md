---
title:  U Lidi i Jopi
date:   05/08/2018
---

Petar je posećivao hrišćanske zajednice u priobalnom području Judeje. Njegova namera bila je da ih pouči biblijskim istinama (Dela 2,42), ali Bog ga je snažno upotrebio da čini čuda isto onako kako je Isus činio.

`Pročitajte tekst iz Dela 9,32-35. Kakve sličnosti uočavate između Isusovog čuda zabeleženog u tekstu Luka 5,17-26. i isceljenju Еneje?`

Uprkos sažetosti izveštaja, ovo čudo podseća na poznati događaj kada je Isus izlečio nepokretnog čoveka u Kapernaumu (Luka 5,17-26). Čak i pojedinost u vezi sa posteljom je ista. Međutim, još važniji je bio uticaj Еnejinog izlečenja, ne samo u Lidi, već u celoj Saronskoj priobalnoj ravnici. Kada su se sami uverili u čudo, mnogi ljudi okrenuli su se Gospodu.

`Pročitajte tekst iz Dela 9,36-43. Podsetite se izveštaja o Tavitinom vaskrsenju. Šta je bilo posebno u vezi sa njom?`

Tavita, čije ime na aramejskom znači »Srna«, bila je omiljena vernica u svom susedstvu zbog hrišćanske velikodušnosti koju je pokazivala svojim delima. Izveštaj o njenom vaskrsenju, takođe, se podudara sa Isusovim čudom, sa vaskrsenjem Jairove kćeri (Luka 8,41.42.49-56), kome je Petar bio svedok. Sledeći Isusov primer, Petar je zamolio da svi napuste prostoriju (vidi: Marko 5,40). Klekao je, pomolio se, a zatim pozvao umrlu ženu: »Tavita, ustani.« (Dela 9,40).

Apostoli su učinili mnoga čuda; ipak, bila su to zapravo Božja dela ostvarena rukama apostola (Dela 5,12). Sličnosti sa Isusovim čudima su postojale možda da bi podsetile Crkvu, kao i nas danas, da nije najvažnije ko je oruđe, već u kojoj meri se neko predao Bogu (vidi: Jovan 14,12). Kada u potpunosti dozvolimo Bogu da nas upotrebi u objavljivanju Jevanđelja, velika dela mogu da se ostvare. Petar ne samo da je vaskrsao Tavitu, već je ovo čudo podstaklo mnoga obraćenja u Jopi (Dela 9,42).

`Pojedini ljudi smatraju da bi poverovali samo kada bi mogli da vide pravo čudo, poput ovoga koje se dogodilo u Jopi. Iako ponekad čuda približe ljude veri, Biblija je puna izveštaja o onima koji su videli čuda, a ipak nisu verovali. Na čemu, onda, naša vera treba da se temelji?`
