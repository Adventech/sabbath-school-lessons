---
title:  U Kornilijevom domu
date:   06/08/2018
---

Petar je u Jopi odseo kod izvesnog Simona, kožara po zanimanju (Dela 9,43). U to vreme, u Ćesariji, oko 40 kilometara od Jope, živeo je rimski kapetan po imenu Kornilije. On i njegov dom bili su posvećeni Božji sledbenici, kako nisu zvanično pristupili judaizmu, što je značilo da je Kornilije još uvek bio neobrezani neznabožac. U viđenju koje mu je Bog dao, naloženo mu je da pošalje glasnike u Jopu i uputi Petru poziv da ga poseti (Dela 10,1-8).

`Pročitajte tekst iz Dela 10,9-16.28.34.35. Šta je Petar doživeo i kako je to protumačio?`

Važno je da znamo da se Petrovo viđenje nije odnosilo na hranu već na ljude. Da, bilo je oko podneva, Petar je bio gladan, a jedan glas mu je rekao da pokolje životinje i da ih pojede; ipak, Bog nije upotrebio ovo viđenje da ukloni razliku između čistih i nečistih životinja, već da Petru pruži pouke o sveobuhvatnom karakteru Jevanđelja.

Viđenje je izričito dato da slomi Petrov otpor prema neznaboš­cima. Petar je smatrao da će se ako uđe u Kornilijev dom i provede vreme sa njim oskvrniti i postati nedostojan da učestvuje u službi u Hramu ili da bude u Božjem prisustvu. Jevreji prvog veka iz Judeje i okolnih oblasti nisu se družili sa neobrezanim neznabošcima.

Problem je ležao u tadašnjim teološkim učenjima, jer su isključivala neznabošce iz zajedničkog dobra koje je poznavao Izrailj. Ovakvo gledište kvarilo je čitav smisao izrailjskog postojanja kao naroda, da dosegne svet znanjem o pravom Bogu.   

Pošto je obrezanje bilo znak Avramovog zaveta, neobrezani neznabošci bili su izolovani i prema njima se prezrivo ophodilo. Nisu mogli imati udela u blagoslovima zaveta osim ukoliko ne prihvate obrezanje i po tome postanu Jevreji. Ovakav stav, međutim, bio je nespojiv sa sveopštim karakterom Isusove smrti, što su prvi ver­nici vremenom počeli da shvataju.

`Pročitajte sledeće tekstove: Titu 2,11; Galatima 3,26-28; Efescima 2,11-19. Šta ovi tekstovi uče o sveopštosti evanđeoske poruke? Šta bi trebalo da nam kažu o tome koliko je pogrešno da hrišćani gaje predrasude prema bilo kojoj grupi ljudi na osnovu etničkog porekla?`
