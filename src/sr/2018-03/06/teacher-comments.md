---
title:  Pouka za učitelje
date:   10/08/2018
---

### SAŽETI PREGLED POUKE

**Ključni tekst:** Dela 9,32-43; Dela 10

**Učenici će:**

**Saznati:** Prepoznaće Petrove darove za pastoralnu i administrativnu službu.

**Osetiti:** Ceniće hrabrost i odvažnost kojima se odlikuje Petrova služba.

**Činiti:** Primenjivanjem pouka iz Petrovog života i službe osnažiće svoj lični i crkveni život.

**SMERNICE ZA PROUČAVANJE**

**Saznati:** Petrova snaga

A. Šta je kolebljivu osobu poput Petra učinilo hrabrim i odvažnim Isusovim svedokom?

B. Kako je molitva odigrala istaknutu ulogu u Petrovom životu i službi? Kako se Petar suočavao sa očekivanjima vernika u različitim mestima u kojima je radio?

**Osetiti:** Glavne Petrove osobine

A. Iako je Petar bio istaknuti crkveni vođa, na koji način je bio dostupan običnim ljudima u crkvi? Šta nam to govori o Petrovom karakteru kao pastora i vođe?

**Činiti:** Učiti od Petra

A. Šta možemo naučiti iz Petrovog pristupa i nastojanja da ispuni potrebe i pojedinaca i zajednice?

**Zaključak:**

Petar je kao član crkve, borac u molitvi, evanđeoski radnik i crkveni vođa ostavio primer koji hrišćani treba da slede.

##### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 9,32-43.

**Ključno načelo duhovnog rasta:** Isus je posle vaskrsenja posvetio vreme pripremi svojih učenika za predstojeću službu. Petar se tri puta odrekao Isusa pre Njegove smrti. Vaskrsli Isus tri puta je upitao može li se osloniti na Petra i poveriti mu odgovornosti učeništva. „Pitanje koje je Hristos postavio Petru bilo je značajno. Rekao je: ’Ljubiš li me’ i to spomenuo kao jedini uslov za učenje i službu. To je najosnovniji uslov.“ (Elen Vajt, Čežnja vekova, str. 815. original)

**Samo za učitelje:** Započnite lekciju pregledom Petrovih uspeha i padova pre Isusovog vaskrsenja.

Kada se večera završila, pred sam odlazak u Getsimaniju, Isus je pogledao u Petra i rekao: „Simone, Simone, evo vas ište sotona da bi vas činio kao pšenicu. A Ja se molih za tebe da tvoja vjera ne prestane.“ (Luka 22,31.32) Petar nije bio potpuno siguran kako da shvati ove reči, ali se zakleo na večnu odanost Isusu i spremnost da ga brani i, ako je potrebno, da pođe „u tamnicu i na smrt“ (Luka 22,33). Međutim, kolebljivost Petrove ličnosti sve vreme je dolazila do izražaja. U jednom trenutku priznao je da Isus jeste Hristos, Božji Sin; u drugom, rekao je da ne poznaje Isusa. Petar je hodao po vodi, ali kada je vera ustupila mesto sumnji, čudo se skoro pretvorilo u nesreću. Isus je podelio sa Petrom svoje iskustvo u Getsimaniji, što je retka prednost, ali Petar je zaspao. Petar je odsekao uvo vojniku, ali nije skupio hrabrost da se suoči sa pitanjem koje mu je žena postavila u vezi sa Isusom. Kada je petao zakukurikao, Petar je zaplakao. Zbog Petrovih greha i greha celog sveta Isus je razapet izvan Jerusalima. Trećeg dana Petar je video vaskrslog Isusa. Njegov život više nije bio isti. Gospod je promenio Petra. Postao je osoba koja nepokolebljivim srcem može da propoveda na dan Pedesetnice.  

**Za razgovor:**

Hrišćansko učeništvo predstavlja i prednost i odgovornost. Navedite neke prednosti i odgovornosti. Zašto često podbacimo u ispunjavanju odgovornosti?

##### 2. KORAK – ISTRAŽITE

**Samo za učitelje:** Isus je rekao Petru: „Ti kadgod obrativši se utvrdi braću svoju.“ (Luka 22,32) U Petru je vladao paradoks suprotnih elemenata – snage i slabosti, smelosti i straha, vernosti i izdaje. Međutim, molitva njegovog Učitelja uvek je bila sa njim, i Isus je uverio Petra da će Mu se vratiti. Petar se odrekao Hrista, ali to odricanje nije bilo krajnja tačka. Bio je to samo privremeni pad, jer mu je Gospod ulio sigurnost svojim molitvama. Nada koju je Gospod polagao u Petra nije bila uzaludna: Petar će utvrditi svoju braću. Dakle, vidimo snažnog Petra, posvećenog Pismu koga tumači nadahnut Duhom, čoveka preko koga Božji Duh pokreće mnoštvo da se pokaje i prihvati Isusa kao svog Spasitelja. Taj snažan, smeo i neustrašiv apostol utvrđivao je vernike – siromašne, koje je mučila sumnja, koji su bili na umoru, koje nije poznavao – da bi ispunio nadu koju je Isus polagao u njega, da „utvrdi braću svoju“.

Pouka za ovu sedmicu usredsređena je na Petra, koji je snažio vernike i srušio rasne barijere da bi Crkva mogla rasti.

##### BIBLIJSKI KOMENTAR

*I Petar se stara o vernicima*

(Podsetite se u razredu sledećeg teksta: Dela 9,32-35)

U istoriji misionstva i crkvenog rasta često zapažamo neobičnu pojavu. Glavni evanđeoski radnik zaslužan za napredak dela često je toliko zaokupljen rastom broja vernika, razvojem i prikupljanjem sredstava da zanemaruje potrebu za ličnim dodirom i posećivanjem vernika ili taj zadatak dodeljuje drugima. Iako je podela rada važna u službi, vođe ne treba da gube dodir sa ostalim vernicima. Petar, čije je propovedanje uzdrmalo Jerusalim i predstavljalo temelj velikog crkvenog rasta, dao je dobar primer u vidu pastoralnih poseta: „Petar obilažaše“ (Dela 9,32) sve delove zemlje da osnaži i ohrabri vernike. Otišao je u Lidu, gde je sreo Eneju, nepokretnog čoveka, prikovanog za krevet već osam godina. Njemu je Petar doneo isceljenje sledećim rečima: „Iscjeljuje te Isus Hristos.“ (Dela 9,34) Apostol-pastor-evanđelista nije želeo da vernicima u Lidi promakne suština: isceljenje je važno, ali je još važnije potvrditi da je Isus Hristos Iscelitelj. U Njemu počiva čudesna sila Stvoritelja.

Uskoro se dogodilo još jedno čudo. Oko 18 kilometara severozapadno od Lide, u Jopi, crkva je iznenada doživela bolnu prazninu u svojoj sredini: Tavita, žena „puna dobrijeh djela i milostinje“ je umrla (Dela 9,36) – žena koja je svoju veru i poziv ozbiljno shvatila, i koja je objavljivala Jevanđelje jezikom „košulja i haljina“ (Dela 9,39). Isus vraća Tavitu njenoj službi sa iglom i koncem, i vraća osmeh na lica žalosnih udovica iz Jope.

**Razmislite o ovome:**  

Zatim se dogodilo treće čudo: „I dogodi se da on (Petar) osta mnogo dana u Jopi u nekoga Simona kožara.“ (Dela 9,43) Kožar radi sa kožom, obrađuje kožu mrtvih životinja - zanimanje koje je Simona činilo „nečistim“ (4. Mojsijeva 19,11-13). Simon nije bio društvo u kom bi se savestan Jevrejin zadržao. Kako su zidovi razdvajanja počeli da se ruše prilikom ovog susreta?

*II Petar prelazi granice*

(Podsetite se u razredu sledećeg teksta: Dela 10)

„Bog na tajanstveni način čini čuda.“ (Vilijam Kuper) Na taj način je davno delovao u Petrovom i Kornilijevom životu. Izveštaj govori kako je Bog srušio zidove razdvajanja između Jevreja i neznabožaca da bi moglo nastati jedno ujedinjeno Hristovo telo. Činioci razdvajanja – da li ste Jevrejin ili neznabožac, muškarac ili žena, rob ili gospodar, beo ili crn, bogat ili siromašan – nemaju mesta u zajednici raspetog i vaskrslog Spasitelja. Petar još uvek nije u potpunosti objavljivao da je Hristos „mir naš, koji oboje sastavi ujedno, i razvali plot koji je rastavljao... da iz oboga načini sobom jednoga novog čovjeka“ (Efescima 2,14.15). Međutim, Petar je počeo da uči: odlučio je da ostane sa kožarom iz Jope.

Sveti Duh je želeo da Petar bolje shvati hrišćanske odnose, i podnevnim viđenjem na terasi kožara Simona, apostolu je pokazano da nema ni vlasti ni prava da bilo koju osobu naziva nečistom ili poganom. To je bio suštinski cilj, kako je Petar kasnije shvatio, viđenja o čistim i nečistim životinjama, kada je Petru bilo naloženo: „Ustani... pokolji i pojedi.“ (Dela 10,13) Bog je uputio Petra da siđe i suoči se sa novom stvarnošću koju je Jevanđelje donelo: Kornilijevi glasnici bili su na vratima. Petar je brzo shvatio poruku: „Bog meni pokaza da nijednoga čovjeka ne zovem pogana ili nečista.“ (Dela 10,28) Apostol je bio spreman da probije veliku barijeru između Jevreja i neznabožaca i uđe u Kornilijev dom - Bog je učinio ostalo.

Pre tog događaja, Kornilije, rimski centurion iz Ćesarije, bio je na molitvi. Kornilije, pobožan, bogobojazan, velikodušan čovek posvećen molitvi (Dela 10,2), bio je na kolenima oko 15 časova, obraćajući se Bogu. Kao odgovor na njegovu istrajnu potragu za istinom i iskrenu želju da više sazna o Bogu, anđeo je uputio Kornilija da dovede Petra iz Jope, koja se nalazila oko 40 kilometara južno od Ćesarije. Nijedna potraga za istinom Jevanđelja ne prođe neopaženo od strane Onoga koji je Istina i Život. Iskrena potraga za istinom odmah otvara put nebeskim silama da dođu i pomognu tragaocu.

Petrove prve reči izgovorene u Kornilijevom domu odnosile su se na jedinstvo koje donosi Jevanđelje: Bog ne pravi razliku između Jevrejina i neznabošca, a Isus Hristos je Gospod svih ljudi (Dela 10,34-36). Kada jednodušnost i jedinstvo postanu osnovna težnja Jevanđelja, to je najpouzdaniji znak da Sveti Duh deluje. Tako se i dogodilo, čak i pre nego što je Petar završio propovedanje, „siđe Duh Sveti na sve koji slušahu riječ“ (Dela 10,44). „Na sve“ odnosilo se i na obrezane i na neobrezane, Jevreje i neznabošce, muškarce i žene. Pored takvog neospornog odobravanja sa neba, ko su smrtnici da nastave da se drže zidova koji razdvajaju? Kapetanov dom postao je prvo mesto gde su takvi zidovi mržnje i podela srušeni delovanjem Svetog Duha.

**Razmislite o ovome:**

Prema izveštaju o stvaranju, ljudski rod, stvoren po Božjem obličju, nasledio je opšte jedinstvo (1. Mojsijeva 1,26). Krst je potvrdio da u Hristu nema „ni Jevrejina ni Grka... roba ni gospodara... muškoga roda ni ženskoga; jer ste vi svi jedno u Hristu Isusu“ (Galatima 3,28). Zašto, onda, još uvek postoje podele među hrišćanskim zajednicama? Kako izlazimo na kraj sa ovim problemom? Gde možemo pronaći rešenje?

#### 3. KORAK – PRIMENITE

**Samo za učitelje:** Petar je lično poznavao Isusa. On je mogao da priča o veštini ribolova, bilo da je u pitanju ulov ribe ili ljudi. Usredsređen na Hrista, Petar je mogao da priča o izlečenju svoje tašte, hranjenju 5000 ljudi, Gori preobraženja, čoveku u banji, 10 gubavaca, hodanju po moru, Lazaru, svom odricanju Isusa, Judinom poljupcu, krstu, vaskrsenju. Život za Petra nije bio samo niz događaja, već objavljivanje sigurnosti koju Bog pruža. Njegov život bio je svedočanstvo šta je Gospod učinio i šta može da učini!

**Za razmišljanje/primenu**:

Petrov život često se odlikovao nejasnoćom i protivrečnošću. Prelomni trenutak možemo zapaziti kada uporedimo Petra pre i posle Pedesetnice. Šta se stvarno dogodilo Petru što je promenu u njegovom životu učinilo autentičnom? Kako primanje Svetog Duha utiče na nečiji duhovni život?

#### 4. KORAK – BUDITE KREATIVNI

**Samo za učitelje:** Donesite u razred listove papira. Na svakom listu zapišite jedan događaj iz Petrovog života ili tekst iz Jevanđelja koji se odnosi na njega. Na kraju proučavanja lekcije, svim članovima razreda dajte list papira i zamolite ih da sa razredom podele svoje misli o određenom događaju ili tekstu.
