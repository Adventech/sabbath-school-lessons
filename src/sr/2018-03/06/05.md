---
title:  Crkva u Antiohiji
date:   08/08/2018
---

Nadahnut Kornilijevim obraćenjem, Luka nakratko prekida svoj izveštaj o Petrovoj službi da bi pokazao napredak Jevanđelja među neznabošcima.

`Pročitajte tekst iz Dela 11,19-26. Šta se dogodilo kada su pojedinci izbegli iz Jerusalima i došli u Antiohiju?`

Ovaj odeljak iz 11. poglavlja Dela apostolskih vraća nas na progonstvo iz 8. poglavlja koje je predvodio Pavle. Prema tome, dok su se prethodni događaji odvijali u Judeji i drugim mestima, pojedini helenistički vernici, primorani da napuste Jerusalim, širili su Jevanđelje daleko izvan granica Judeje.

Luka posvećuje posebnu pažnju velikom gradu Antiohiji, u Siriji, u kome su rasejani vernici počeli da propovedaju svojim sunarodnicima Jevrejima i helenistima, i mnogi od njih su prihvatili veru. Isusov nalog zapisan u Dela 1,8. tada se ostvario zahvaljujući naporima ovih helenističkih jevrejskih hrišćana. Oni su postali pravi pokretači misije među neznabošcima.

Uspeh Crkve u Antiohiji naveo je apostole iz Jerusalima da pošalju Varnavu da proceni prilike koje su tamo vladale. Uočavajući velike mogućnosti za napredak Jevanđelja, Varnava je poslao po Pavla u Tars, smatrajući da njegova pomoć može biti od suštinskog značaja.

Varnava je bio u pravu. U toku godine kada su on i Pavle radili zajedno, veliko mnoštvo, uglavnom neznabožaca, čulo je vest Jevanđelja. Oduševljenje sa kojim su govorili o Isusu Hristu učinilo je da vernici tamo po prvi put postanu poznati kao »hrišćani« (Dela 11,26). To što su bili »prozvani« hrišćanima ukazuje da je izraz smišljen od strane ljudi izvan Crkve, verovatno da bi ih ismejali, dok su vernici više voleli da sebe nazivaju »braćom« (Dela 1,16), »učenicima« (Dela 6,1) ili čak »svetima« (Dela 9,13). Do trenutka kada su Dela napisana, naziv »hrišćanin« postao je uobičajen naziv (Dela 26,28), i činilo se da ga Luka odobrava. »Hrišćanin« znači Hristov sledbenik ili učenik.

`Šta za vas znači to što ste »hrišćanin«? Šta je u vašem životu zaista hrišćansko? Odnosno, koliko se vaš život u bitnim pitanjima razlikuje od života nehrišćana?`
