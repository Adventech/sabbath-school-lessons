---
title:  Dar Duha
date:   07/08/2018
---

Tekst iz Dela 10,44-48. otkriva presudan trenutak u istoriji Rane crkve. Tada je jedan od apostola prvi put propovedao Jevanđelje neobrezanim neznabošcima. Za razliku od helenističkih vernika, apostoli i drugi judejski vernici nisu bili spremni da prime neznabošce u Crkvu. S obzirom da je Isus bio izrailjski Mesija, smatrali su da Jevanđelje treba objavljivati samo Jevrejima izbliza i daleka. Neznabošci su prvo morali da se obrate u judaizam, a tek onda da budu prihvaćeni u zajednicu vernih. Drugim rečima, pre nego što su neznabošci mogli da se nazovu hrišćanima, morali su prvo da postanu Jevreji. Takav način razmišljanja trebalo je promeniti među prvim vernicima iz jevrejstva.

Dar jezika dat Korniliju i njegovom domu bio je dodat kao jasan, primetan znak da je ovakva zamisao pogrešna, da Bog nema miljenike i da u smislu spasenja i Jevreji i neznabošci ravnopravno stoje pred Bogom.

`Pročitajte tekst iz Dela 11,1-18. Kako se Crkva iz Jerusalima ponela prema Petrovom iskustvu u Ćesariji?`

Odavno uspostavljene predrasude Jevreja u vezi sa neznabošcima navele su vernike u Jerusalimu da kritikuju Petra što je jeo sa neobrezanim ljudima. Čini se da su se više zanimali za jevrejske ceremonijalne nedoumice nego za spasenje Kornilija i njegove porodice. Možda su se plašili da će ukoliko Crkva prekine takvu praksu to predstavljati pobijanje izrailjske vere; da će izgubiti Božju naklonost i postati predmet istih optužbi, od strane svojih sunarodnika Jevreja, koje su postale uzrok Stefanove smrti.

»Došlo je vreme da Hristova Crkva uđe u jedno potpuno novo razdoblje svoga rada. Vrata koja su mnogi obraćenici iz jevrejstva zatvarali pred neznabošcima, sada je trebalo širom otvoriti. Neznabošci koji budu prihvatili Jevanđelje treba da budu prihvaćeni kao vernici ravnopravni s jevrejskim učenicima, ali bez obaveze da poštuju ceremonijal obrezanja.« (Еlen Vajt, Apostolska crkva – Hristovim tragom, str. 136. original)

I ovom prilikom su, takođe, kao i na dan Pedesetnice, prisutni govorili tamošnjim jezicima koje prethodno nisu znali, a ne nekim nebeskim jezicima ili u zanosu. Samo je svrha bila drugačija: dok je u slučaju apostola ovaj dar dat s ciljem da se ostvari crkvena misija u svetu, kad je Kornilije u pitanju, dar je bio potvrda da se Božja blagodat izliva i na neznabošce.
