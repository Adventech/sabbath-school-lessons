---
title:  "Obnavljanje Izrailja"
date:   01/07/2018
---

U Starom zavetu postoje dve vrste proročanstava o Mesiji, jedno koje predviđa da će doći Mesija car koji će zauvek vladati (Psalmi 89,3.4.35-37; Isaija 9,6.7; Jezekilj 37,25; Danilo 2,44; Danilo 7,13.14), i jedno koje predskazuje da će Mesija umreti za grehe ljudi (Isaija 52,13-53,12; Danilo 9,26). Ova proročanstva ne protivreče jedno drugom. Ona samo ukazuju na dva uzastopna dela Mesijine službe: prvo će stradati, a zatim postati Car (Luka 17,24.25; Luka 24,25.26).

Međutim, kad je očekivanje Mesije od strane Jevreja u prvom veku bilo u pitanju, problem je bio u tome što je ono bilo jednostrano. Nada u carskog Mesiju koji će doneti političko oslobođenje pomračila je ideju o Mesiji koji će stradati i umreti.

Učenici su u početku gajili ovu nadu o Mesiji kao caru. Verovali su da je Isus Mesija (Matej 16,16.20) i ponekad su se prepirali među sobom ko će sedeti sa Njegove leve i desne strane kada bude ustoličen (Marko 10,35-37; Luka 9,46). Uprkos Isusovim opomenama o sudbini koja Ga čeka, oni nisu mogli da shvate na šta je mislio. Prema tome, kada je umro, postali su zbunjeni i obeshrabreni. Izjavili su: »A mi se nadasmo da je On Onaj koji će izbaviti Izrailja.« (Luka 24,21)

`Pročitajte tekst iz Dela 1,6. Šta ovo pitanje govori o tome što još nisu shvatili? Kako im je Isus odgovorio u narednom stihu, Dela 1,7?`

Ako Isusova smrt predstavlja pogubni udarac za nadu učenika, onda je vaskrsenje obnavlja, podižući njihova politička očekivanja možda u neslućene visine. Činilo se stvarnim razmišljati o vaskrsenju kao snažnom pokazatelju da će mesijansko carstvo konačno biti uspostavljeno.

Odgovarajući na njihovo pitanje, Isus nije dao neposredan odgovor. On nije odbacio pretpostavku o skorom carstvu koja se krila iza pitanja učenika, ali nije je ni prihvatio. Ostavio je pitanje otvorenim, podsećajući ih da je vreme kada će se nešto dogoditi u Božjoj vlasti, i kao takvo nedokučivo je ljudima.

`Šta je prema tekstu Luka 24,25. bio stvaran problem učenika? Zašto je lako verovati u ono u šta želimo da verujemo, nasuprot onome što Biblija stvarno uči? Kako možemo izbeći ovu zamku?`
