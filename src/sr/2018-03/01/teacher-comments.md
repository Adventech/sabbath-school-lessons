---
title:  Pouka za učitelje
date:   06/07/2018
---

### SAŽETI PREGLED POUKE

**Učenici će:**

**Saznati:**** Prepoznaće kontinuitet Isusove misije otkupljenja.

**Osetiti:** Shvatiće kako je misija otkupljenja počela u crkvi i kako je stekla svoju silu i snagu.

**Činiti:** Istražiće do koje mere su kao Hristovi sledbenici posvećeni objavljivanju Jevanđelja.

### SMERNICE ZA PROUČAVANJE

**Saznati:** Kontinuitet Božje misije otkupljenja

A. Kako znamo da je Radosna vest o spasenju neprekidna povest o Božjoj misiji otkupljenja grešnika?

**Osetiti:** Sila Rane crkve

A. Šta znači kada kažemo da širenje Jevanđelja nije zavisilo od ljudskog razuma i planiranja, već sile Svetoga Duha?

B. Širenje Crkve koje je bilo od velikog značaja nije bilo rezultat samo čovekovog rada, već i delovanja sile Svetoga Duha. Neko bi čak mogao reći da mi ne proučavamo toliko Dela apostolska koliko Dela Svetoga Duha. Kako knjiga Dela apostolska potvrđuje ovu izjavu?


**Činiti:** Biti uključen u rast Crkve

A. Pošto su Dela apostolska nezavršena hronika o rastu Crkve koja zahteva i vašu uključenost, u kojoj meri je vaša posvećenost ovom cilju potpuna?

**Zaključak:**

Zapovest vaskrslog Hrista upućena Njegovim sledbenicima je da budu svedoci Njegove spasonosne poruke. On je, takođe, omogućio izvršenje ovog naloga. „Nego ćete primiti silu kad siđe Duh Sveti na vas.“ (Dela 1,8) Kako ste vi primili ovaj nalog? Na koje načine ste vi bili ispunjeni tom silom?

##### 1. KORAK – MOTIVIŠITE

**Naglasite tekst:** Luka 24,50-52; Dela 1,6-8.

**Ključno načelo duhovnog rasta:**

Dela apostolska neprestano nas podsećaju da se duhovni rast ne događa u vakumu, nezavisno od spoljašnjeg uticaja. Šta god je ostvareno u našem ličnom životu ili zajedničkom životu Crkve, rezultat je Isusove službe, i izvršeno je silom Svetoga Duha. Možda nijedna druga knjiga u Bibliji ne govori tako jasno i sažeto o rođenju, rastu, misiji i održavanju hrišćanskog života kao što to čine Dela apostolska. Lukin sažetak Dela apostolskih u pet tačaka dat na samom početku je izuzetan: 1) biti uveren u Isusovu misiju – Dela 1,1-3; 2) biti spreman i čekati primanje Svetog Duha – Dela 1,4.5; 3) biti više zainteresovan za šta nego za kada, kada je reč o Carstvu – Dela 1,4-7; 4) biti spreman za primanje Duha – Dela 1,8; 5) biti svedok na svakom mestu, u domu i svetu – Dela 1,8.

**Samo za učitelje:**

Bez Dela apostolskih, naše poznavanje i shvatanje početaka Hrišćanske crkve bilo bi u velikoj meri osiromašeno. Iako knjiga nosi naziv „apostolska“, odnosno „apostola“, u množini, samo dva apostola imaju glavnu ulogu. Petar (Dela 1-15) korača kroz crkvenu istoriju od Pedesetnice do Jerusalimskog sabora, kao svedok mnogim važnim događajima, kao što je Pedesetnica, obraćenje neznabožaca, Jerusalimski sabor, itd. Pavle (Dela 13-28) je glavna ličnost Dela apostolskih, koja crta misionsku mapu Crkve, od Jerusalima do Rima. Uz spominjanje Jovana i Jakova nekoliko puta, zajedno sa drugim glasnicima Crkve (Stefanom, Filipom, Kornelijem, Varnavom, Jovanom Markom, Priskilom i Akilom, Tavitom, Lukom, itd), Dela nude dvostruko obećanje: 1) svako ko se nazove Hristovim imenom ima ulogu u misiji koja nosi Njegovo ime; i 2) Jevanđelje carstva biće propovedano „slobodno“ (Dela 28,31) celom svetu.

**Uvodni razgovor:**

U tekstu Dela 28,24. nalazi se izjava vredna pomena: „I jedni vjerovahu... a jedni ne vjerovahu.“Ovih nekoliko reči glasno poručuje univerzumu da je Isus konačni sudija ljudskom rodu. Ukoliko Ga prihvatite, večni život je vaš. Ukoliko Ga odbacite, doživećete propast. Sa tim rečima na kraju Dela apostolskih, Luka završava svoj izveštaj o Crkvi pružajući izazov onima koji prihvataju Isusa: propovedajte o Božjem carstvu; poučavajte o Isusu sa čvrstim uverenjem. Zašto možemo da tvrdimo da kao hrišćani nemamo veću odgovornost?

##### 2. KORAK – ISTRAŽITE

**Samo za učitelje:**

Tekst iz Dela 1,1. govori da je pisac Dela apostolskih napisao „prvu knjigu“ pre nego što je napisao Dela apostolska. Oba izveštaja – treće Jevanđelje i Dela apostolska (Luka 1,3; Dela 1,1) – upućena su Teofilu, grčkom imućnom i obrazovanom plemiću. Teofil je bio Lukin prijatelj i najverovatnije se nedavno obratio Hristu. S obzirom da su i Dela i treće Jevanđelje upućena Teofilu, Rana crkva je smatrala da je oba izveštaja napisao jedan autor, Luka. Ova dva Lukina izveštaja, kada se spoje, mogu se nazvati „Nastanak i istorija Hrišćanske crkve“. Prvi se bavi životom i učenjima Isusa Hrista. Drugi govori o širenju Jevanđelja od Jerusalima do Rima.

##### BIBLIJSKI KOMENTAR

Kada je Isus poučavao svoje učenike da se mole: „Da dođe carstvo Tvoje“ (Matej 6,10), posejao je seme hitnosti i očekivanja u srca ne samo Dvanaestorice, već i svojih sledbenika budućih naraštaja. Carstvo je nadahnjujuća tema Njegove poruke. Biti sa Bogom, živeti u zajednici sa svetima svih vekova, izaći zauvek iz carstva zla i ući u carstvo pravednosti, jeste čežnja svakog Isusovog sledbenika. Tako, okruženi slavom sile vaskrsenja, ispunjeni nemerljivom silom vaskrslog Spasitelja, učenici su postavili pitanje koje ih je mučilo: Gospode, hoćeš li sad načiniti carstvo Izrailjevo?“ (Dela 1,6) Božja reč odgovara na ovo pitanje davanjem obećanja i ukazivanjem na misiju.

*I Pitanje učenika*

Nakon što je sotona poražen na krstu, nakon što je smrt pobeđena u jutro vaskrsenja, učenici su čekali odgovor na jedno pitanje: Kada će biti uspostavljeno Božje carstvo? Božje carstvo je središnja tema Isusovih učenja. Reč „carstvo“ i izrazi povezani sa njom, kao što je „Božje carstvo“ i „Nebesko carstvo“, često se javljaju u Jevanđeljima: 50 puta u Jevanđelju po Mateju, 13 puta u Jevanđelju po Marku, 37 puta u Jevanđelju po Luki i 5 puta u Jevanđelju po Jovanu. Kad god se spomene carstvo, javi se misao o obnavljanju, hitnosti i očekivanju. Obnavljanju, zato što je Isusov ulazak u istoriju doneo nov i dinamičan element: Bog je stupio u ljudski prostor i vreme, i doneo jedinstvenu promenu u stvorenom poretku. Hitnost, zato što sa Isusom vreme poprima nov kvalitet. Od Vitlejema naovamo vreme se meri sa stanovišta novog događaja. Vreme u celokupnoj ljudskoj istoriji i pojedinačnoj ličnoj istoriji određuje se na osnovu odnosa – pre i posle Hrista. Ljudska nada je zaštićena i sigurna jedino unutar Božjeg carstva. Otuda očekivanje: Kada će carstvo doći?

**Razmislite o ovome:**

„To carstvo nije, kako su očekivali Hristovi slušaoci, prolazno i zemaljsko. Hristos je ljudima otvorio duhovno carstvo svoje ljubavi, milosti i pravednosti.“ (Elen Vajt, Misli sa Gore blagoslova, str. 8. original) Šta mora da karakteriše život koji se živi u duhu Božjeg carstva?

*II Hristovo obećanje i misija*

(Podsetite se u razredu sledećih tekstova: Jovan 14,2.3; Dela 1,11)

Isus je odgovorio učenicima na pitanje koje ih je mučilo dajući im obećanje i ukazujući na misiju:

**Obećanje:**

Isus ne ostavlja nimalo sumnje u vezi sa obećanjem o carstvu. On kaže: „Idem da vam pripravim mjesto. I kad otidem i pripravim vam mjesto, opet ću doći, i uzeću vas k Sebi da i vi budete gdje sam Ja.“ (Jovan 14,2.3) Da bi podsetio svoje učenike na to obećanje i učvrstio ga, Bog je poslao svoje anđele posle vaznesenja da uvere učenike: „Ovaj Isus koji se od vas uze na Nebo tako će doći kao što vidjeste da ide na Nebo.“ (Dela 1,11)

**Misija:**

Hristovo obećanje da će doći po drugi put da uspostavi svoje carstvo obuhvata i misiju – poruku o carstvu i načinu na koji se može ući u njega treba objavljivati do kraja Zemlje. Iako ne znamo vreme i čas njegovog dolaska, nama je sada poverena misija da objavljujemo to carstvo (Dela 1,8).

**Razmislite o ovome:**

„Evanđeoski zadatak predstavlja veliku misionarsku povelju Hristovog carstva. Učenici iskreno treba da se trude oko duša, objavljujući svima poziv milosti. Nisu smeli da čekaju da ljudi dođu k njima; trebalo je da pođu ljudima i da im odnesu svoju poruku.“ (Elen Vajt, Apostolska crkva – Hristovim tragom, str. 28. original) U kojoj meri ste i kako uključeni u ovaj zadatak?

#### 3. KORAK – PRIMENITE

**Samo za učitelje:**

Proučavajući prvo poglavlje Dela apostolskih, do sada smo zapazili tri istine o carstvu: 1) Primetili smo čežnju Hristovih učenika za uspostavljanjem Njegovog carstva. 2) Zapazili smo obećanje vaskrslog Hrista da carstvo ne zna ni za kašnjenje ni za neizvesnost. 3) Primetili smo da objavljivanje carstva i njegove spasonosne poruke obuhvata čitav svet. Prema 1. poglavlju Dela apostolskih postojala je još jedna oblast koja je trebalo da se razjasni u okviru globalne misije carstva: popunjavanje praznog mesta vođe.

**Za razgovor:**

Kako mi popunjavamo prazno mesto koje se pojavi u crkvenom vođstvu? Tekst iz Dela 1,15-26. prikazuje dve ključne osobine.

1) Lično iskustvo sa Isusom (Dela 1,21): potencijalni vođa trebalo je da živi sa Isusom „od krštenja... do dana kad se uze od nas“ (Dela 1,21.22). Obrazovanje, teologija, kultura, veština upravljanja i uveravanja su veštine koje je Crkva mogla da upotrebi, ali ništa ne predstavlja zamenu za lično poznavanje Isusa.

2) „Da bude s nama svjedok Njegova vaskrsenija“ (Dela 1,22): vaskrsenje se ne može odvojiti od krsta. Krst opravdava Božji plan otkupljenja, a vaskrsenje nudi nadu o obnovljenju. Niko ne može da bude hrišćanin, a naročito ne hrišćanski vođa, ukoliko nije iskusio silu krsta i prazne grobnice. Doživeti silu vaskrsenja predstavlja imperativ u objavljivanju Jevanđelja (1. Korinćanima 15,8).

#### 4. KORAK – BUDITE KREATIVNI

**Samo za učitelje:**

„Bog uzima ljude takve kakvi su i ako Mu se potčine, vaspitava ih za svoju službu... Slab, kolebljivi karakter menja se u čvrst i postojan. Neprekidno posvećenje uspostavlja tako blizak odnos između Hrista i Njegovih učenika, da hrišćanin postaje sličan Njemu umom i karakterom.“ (Elen Vajt, Čežnja vekova, str. 251. original)

1. Imajući prethodni navod na umu, pozovite dobrovoljce iz razreda da navedu primere crkvenih vođa, bilo iz prošlosti ili koji su trenutno na položaju, koji su primer kako Bog od običnih osoba pravi vođe.

2. Koje biblijske ličnosti odražavaju načelo da Bog učestvuje u biranju svojih svedoka? Uvek imajte na umu da bez Hristove preobražavajuće sile u svom životu, ovi izabrani pojedinci možda ne bi odgovarali za tu ulogu.
