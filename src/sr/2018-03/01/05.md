---
title:  Priprema za dan Pedesetnice
date:   04/07/2018
---

`Isus u svom odgovoru (Dela 1,7.8) nije dao nikakvo obećanje u vezi sa vremenom. Ipak, na osnovu Njegovih reči prirodno je bilo zaključiti da će se On vratiti odmah nakon što Duh dođe i učenici završe svoju misiju (vidi: Matej 24,14). Anđeli svojom napomenom (Dela 1,11), takođe, nisu odgovorili na pitanje kada će carstvo doći, ali moglo se shvatiti da će se to uskoro dogoditi. Verovatno je da ovo objašnjava zašto se učenici »vratiše u Jerusalim s velikom radošću«. (Luka 24,52) Obećanje o Isusovom drugom dolasku u neodređeno vreme, koje je trebalo da im pruži dodatno ohrabrenje za obavljanje misije, shvaćeno je tako kao da je kraj blizu. Dalji razvoj događaja u Delima potvrdiće ovu ideju.`

`Pročitajte tekst iz Dela 1,12-14. Ko je još bio u Gornjoj sobi, i kako su se pripremali za izlivanje Duha?`

Vrativši se sa Maslinske gore, učenici su se okupili u gornjoj gostinskoj sobi (na latinskom cenaculum) u dvospratnoj privatnoj kući u Jerusalimu. Određeni broj žena, koje su sledile Isusa (Luka 8,1-3; Luka 23,49; Luka 24,1-12), kao i Isusova majka i braća, nalazili su se tamo sa učenicima.

Isusova braća (Marko 6,3) bili su ili mlađi Josifovi i Marijini sinovi (Matej 1,25; Luka 2,7) ili, što je verovatnije, Josifovi sinovi iz prvog braka, što bi u tom slučaju značilo da je Josif bio udovac kada se oženio Marijom. Njihovo prisustvo među učenicima predstavlja iznenađenje, jer su oni uvek bili sumnjičavi prema Isusu (Marko 3,21; Jovan 7,5). Ipak, Isusovo vaskrsenje i posebno pojavljivanje pred Jakovom (1. Korinćanima 15,7) izvršilo je određeni uticaj. Jakov je kasnije očigledno zamenio Petra u vođstvu hrišćanske zajednice (Dela 12,17; Dela 15,13; Dela 21,18; Galatima 2,9.12).

Neprekidnim molitvama (Dela 1,14) i stalnim boravkom u Hramu slaveći Boga (Luka 24,53) nesumnjivo su se svi posvetili priznanju, pokajanju i ostavljanju greha. Iako su smatrali  da će posle izlivanja Duha odmah uslediti Isusov povratak, njihov duhovni stav bio je u potpunom skladu sa onim što je trebalo da se dogodi, pošto se Sveti Duh izlio kao odgovor na molitvu.

`Kako svakodnevnim odlukama pomažemo da se pripremi put za delovanje Duha u našem životu?`
