---
title:  On će ponovo doći
date:   03/07/2018
---

`Pročitajte tekst iz Dela 1,9-11. Kako Luka prikazuje Isusovo vaznesenje? Zašto je značajno to što su dva anđela razgovarala sa učenicima (vidi: 5. Mojsijeva 19,15)?`

Lukin izveštaj o vaznesenju prilično je kratak. Isus je bio sa učenicima na Maslinskoj gori, i dok ih je blagosiljao (Luka 24,51), uzet je na Nebo. Jezik upotrebljen ovde je, naravno, fenomenološki; odnosno, događaj je prikazan onako kako je izgledao u ljudskim očima, ne kakav je stvarno bio. Isus je napuštao Zemlju, i nije bilo drugog načina da to učini na vidljivi način osim da se vine u visine.

Isusovo vaznesenje bilo je Božje natprirodno delo, jedno od mnogih u Bibliji. Luka je to nagovestio upotrebom oblika pasiva eperte »bio je odnesen«, »odnese Ga«. (Dela 1,9) Iako se u Novom zavetu koristi samo na ovom mestu, ovaj glagolski oblik nekoliko puta nalazimo u grčkoj verziji Starog zaveta (Septuaginti) u kojoj se opisuje Božje delovanje, što ukazuje da je Bog lično vazneo Isusa na Nebo, kao što Ga je i podigao iz mrtvih (Dela 2,24.32; Rimljanima 6,4; 10,9).

Kada je Isus već bio sakriven iza oblaka, Luka izveštava – samo u Delima apostolskim – da su dve osobe obučene u belo stale pred učenike. Ovaj opis se podudara sa opisom anđela odevenih u sjajne haljine (Dela 10,30; Jovan 20,12). Oni su došli da uvere učenike da će se Isus vratiti na isti način kao što je otišao.Takođe, samo je u Delima rečeno da je Isus otišao »iz očiju njihovijeh«. (Dela 1,9)

Dakle, vidljivo vaznesenje postalo je jemstvo da će i povratak biti vidljiv, da će se, takođe, odigrati na oblaku, mada ovoga puta »sa silom i slavom velikom« (Luka 21,27), ne više kao događaj lične prirode, jer »ugledaće Ga svako oko« (Otkrivenje 1,7), i neće biti sam (Luka 9,26; 2. Solunjanima 1,7). Slava Drugog dolaska premašiće slavu vaznesenja.

`Kako stvarnost Drugog dolaska i obećanja o njemu uvek možemo imati pred sobom? Kako ova uzvišena istina treba da utiče na sve oblasti našeg života, kao što su novčana sredstva, najviše vrednosti i moralne odluke?`
