---
title:  Dvanaest apostola
date:   05/07/2018
---

Prvi administrativni posao rane hrišćanske zajednice, koja je brojala oko 120 vernika (Dela 1,15), bio je da izaberu ko će zameniti Judu.

`Pročitajte tekst iz Dela 1,21.22. Na osnovu čega su birali Judinog naslednika? Zašto je to bilo toliko važno?`

Bio im je potreban svedok Isusovog vaskrsenja (uporedite: Dela 4,33). Ovo je veoma važno zato što je vaskrsenje smatrano snažnim dokazom Isusovog mesijanstva i istinom celokupne hrišćanske vere.

Izbor je trebalo napraviti između onih koji su se pridružili apostolima u vreme Isusove službe. Pavle je kasnije naglašavao da je on, uprkos tome što nije bio sa Isusom dok je bio na Zemlji, ipak imao pravo na zvanje apostola zato što mu je susret sa Isusom na putu u Damask omogućio da postane svedok Njegovog vaskrsenja (1. Korinćanima 9,1). Iako je priznao da je »nedonošče« (1. Korinćanima 15,8), Pavle je odbio da sebe smatra manje osposobljenim od ostalih apostola (1. Korinćanima 9,2; Galatima 2,6-9). To znači da su samo Dvanaestorica i Pavle bili apostoli u tehničkom, autoritativnom smislu (Dela 1,25.26); ipak, u svom osnovnom, opštem smislu kao izaslanici ili glasnici, izraz se’takođe’ mogao koristiti za druge evanđeoske radnike (Dela 14,4.14; Galatima 1,19).

`Pročitajte tekst iz Dela 1,23-26. Kako je Matija bio izabran?`

Način na koji su izabrali Matiju može izgledati neobično, ali bacanje kocke odavno je uspostavljeno kao način donošenja odluka (na primer: 3. Mojsijeva 16,5-10; 4. Mojsijeva 26,55). Pored toga, izbor se donosio između dva prethodno priznata kandidata podjednakih osobina i sposobnosti, što nije bio korak u nepoznato. Vernici su se, takođe, molili Bogu, verujući da će rezultat odraziti Njegovu volju (uporedite: Priče 16,33). Nema dokaza da je odluka ikada dovedena u pitanje. Posle dana Pedesetnice, bacanje kocke više nije bilo ne­ophodno zbog neposrednog vođstva Duha (Dela 5,3; Dela 11,15-18; Dela 13,2; Dela 16,6-9).

`Ako bi vam neko prišao i upitao vas: »Kako mogu znati šta je Božja volja za moj život«, šta biste mu odgovorili i zašto?`
