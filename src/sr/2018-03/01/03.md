---
title:  Misija učenika
date:   02/07/2018
---

`Pročitajte tekst iz Dela 1,8. Šta se očekivalo od učenika da urade umesto da se upuštaju u nagađanja o proročanstvima?`

U ovom tekstu spomenuta su četiri važna elementa u vezi sa misijom učenika:

*1. Dar Svetog Duha.* Duh je uvek delovao u Božjem narodu. Međutim, prema rečima proroka posebno izlivanje Duha dogodiće se u budućnosti (Isaija 44,3; Joilo 2,28.29). Pošto je Isus lično bio pomazan Duhom, Sveti Duh je već delovao u vreme Njegove službe (Luka 4,18-21), ali zvanično nije mu bila poverena dužnost, sve dok Hri­stos nije bio proslavljen na Nebu (Jovan 7,39; Dela 2,33).

*2. Uloga svedočanstva.* Svedočanstvo predstavlja izveštaj iz prve ruke. Učenici su potpuno bili osposobljeni da daju takvo svedočanstvo (Dela 1,21.22; Dela 4,20; uporedite sa: 1. Jovanova 1,1-3) i prime nalog da sa svetom podele svoje jedinstveno iskustvo sa Isusom.

*3. Plan misije*. Prvo je trebalo da svedoče u Jerusalimu, zatim u Judeji i Samariji, i na kraju do kraja Zemlje. Bio je to progresivan plan. Jerusalim je bio središte jevrejskog verskog života, mesto u kome je Isus bio osuđen i razapet. Judeja i Samarija bile su susedne oblasti u kojima je Isus takođe služio. Međutim, nije trebalo da se učenici ograniče samo na ova područja. Polje njihove misije bio je ceo svet.

*4. Pravac misije.* U starozavetno vreme narode je trebalo privući Bogu (vidi: Isaija 2,1-5), nije Izrailj trebalo da »povede« Boga narodima. Nekoliko izuzetaka (na primer, Jona) ne poništavaju opšte pravilo. Sada je strategija bila drugačija. Jerusalim je i dalje bio središte, ali umesto da ostanu i jačaju korene na tom mestu, od učenika se očekivalo da pođu u najudaljenije krajeve Zemlje.

`Kakvu su suštinsku poruku učenici trebalo da propovedaju? Luka 24,44-48.`

U razdoblju od četrdeset dana koje je Isus proveo sa učenicima posle vaskrsenja (Dela 1,3), sigurno im je objasnio mnoge istine o Božjem carstvu, iako je još uvek ostalo mnogo od toga što nisu razumeli, kao što je pokazalo pitanje koje su postavili (Dela 1,6). Poznavali su proročanstva, ali su sada mogli da ih sagledaju u novom svetlu, svetlu koje je blistalo sa krsta i iz prazne grobnice (vidi: Dela 3,17-19).
