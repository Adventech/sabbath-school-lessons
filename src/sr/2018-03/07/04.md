---
title:  "Antiohija Pisidijska: drugi deo"
date:   14/08/2018
---

Tekst iz Dela 13,38.39. bavi se pitanjem nemogućnosti Zakona da opravda, što je važna biblijska tema. Zakon uprkos obavezujućem karakteru svojih moralnih zapovesti ne donosi opravdanje zato što ne može da izgradi savršenu poslušnost u onima koji ga drže (Dela 15,10; Rimljanima 8,3). Čak i da Zakon može da stvori savršenu poslušnost u nama, ona ne može da iskupi prošle grehe (Rimljanima 3,19; Galatima 3,10.11). To je razlog zašto opravdanje ne može da se zaradi, čak ni delimično. Možemo ga primiti samo verom u Isusovu iskupiteljsku žrtvu (Rimljanima 3,28; Galatima 2,16), dar koji ne zaslužujemo. Ma koliko se poslušnost nalazila u središtu hrišćanskog života, njome ne možemo zaslužiti spasenje.

`Pročitajte tekst iz Dela 13,42-49. Kako je u sinagogi bila prihvaćena Pavlova poruka?`

I pored toga što je Pavle oštro završio svoju poruku, reakcija većine ljudi u sinagogi bila je u velikoj meri povoljna. Međutim, sledeće Subote, prilike su se potpuno promenile. Vrlo je verovatno da su »Jevreji« koji su odbacivali evanđeosku poruku bili starešine sinagoge, predstavnici zvaničnog judaizma. Njihov nepopustljiv stav prema Pavlu, Luka pripisuje zavisti.

U stara vremena, nekoliko vidova judaizma, kao što su monoteizam, način života, čak i Subota, izazivali su snažno zanimanje među nejevrejima, a mnogi od njih su se pridruživali jevrejskoj veri kao prozeliti. Obrezanje, međutim, bilo je ozbiljna prepreka, jer je smatrano surovim i užasnim običajem. Zato se mnogi neznabošci, koji su posećivali sinagoge i služili Bogu, nisu zvanično obraćali u judaizam. Bili su poznati kao »koji se Boga boje« i moguće je da su oni, kao i prozeliti, iz antiohijske sinagoge (Dela 13,16.43), pomogli da se vest o Pavlovoj poruci raširi među ljudima, koji su pristupali u velikom broju. Mogućnost da se iskusi spasenje a da se pri tom prvo ne obrati u judaizam bila je nesumnjivo mnogima privlačna.

Ovo nam može pomoći da objasnimo zavist jevrejskih vođa. U svakom slučaju, odbacujući Jevanđelje, ne samo da su isključivali sebe iz Božjeg spasenja, već su puštali Pavla i Varnavu da svoju pažnju posvete neznabošcima, koji su se radovali i slavili Boga što ih je uključio u svoj plan spasenja.
