---
title:  "Antiohija Pisidijska: prvi deo"
date:   13/08/2018
---

Pavle i njegovi pratioci su sa Kipra otplovili u Pergu Pamfilijsku na južnoj obali sadašnje Turske. Pre nego što su nastavili put dalje u Antiohiju Pisidijsku, Luka izveštava o dve značajne slučajne promene: Pavle postaje vodeća ličnost (do tog trenutka Varnava je uvek prvi spominjan) i Luka prestaje da koristi Pavlovo jevrejsko ime (»Savle«), oslovljava ga samo sa »Pavle« (Dela 13,9). To verovatno čini zbog toga što se Pavle sada uglavnom nalazi u grčko-rimskom okruženju.

U tekstu iz Dela 13,13. zabeleženo je da se Jovan Marko vraća u Jerusalim. Sam tekst nas ne obaveštava o razlogu njegovog odlaska. Еlen Vajt je zapisala da se, suočen sa strahom i obeshrabrenjem zbog nevolja koje su ga očekivale, »Marko uplašio i izgubivši svaku hrabrost, odbio da pođe dalje. Vratio se u Jerusalim«. (Apostolska crkva – Hristovim tragom, str. 170. original) Bog nikada nije obećao da će biti lako. Naprotiv, Pavle je od samog početka znao da će njegova služba za Isusa obuhvatati mnoga stradanja (Dela 9,16), ali on je naučio da se potpuno oslanja na Božju silu, i u tome je ležala tajna njegove snage (2. Korinćanima 4,7-10).  

`Pročitajte tekst iz Dela 13,38. Šta je bila suština Pavlove poruke iznete u antiohijskoj sinagogi?`

U tekstu Dela 13,16-41. zabeležena je prva Pavlova propoved u Novom zavetu. Naravno, to nije bila prva propoved koju je Pavle održao, i nesumnjivo predstavlja samo sažetak onoga što je rekao.

Propoved je podeljena na tri glavna dela. Počinje zajedničkim uverenjima o Božjem izboru Izrailja i Davidovom carstvu (Dela 13,17-23); ovaj deo trebalo je da utvrdi dodirnu tačku sa jevrejskim slušaocima. U sledećem delu Isus je predstavljen kao ispunjenje Božjeg obećanja o Davidovom potomku koji će doneti spasenje Izrailju (Dela 13,24-37). Poslednji deo je opomena protiv odbacivanja spasenja koje se nudi preko Isusa (Dela 13,38-41).

Vrhunac propovedi su 38. i 39. stih koji sadrže suštinu Pavlove poruke o opravdanju. Oproštenje i opravdanje mogući su samo u Isusu, ne preko Mojsijevog zakona. Ovaj tekst ne kaže da je Zakon ukinut. Samo naglašava njegovu nemogućnost da izvrši ono što su Jevreji očekivali, naime, da pruži opravdanje (Rimljanima 10,1-4). Takvo pravo ima isključivo Isus Hristos (Galatima 2,16).

`Šta znači da spasenje primamo samo preko Isusa? Kako mirite potrebu da držite Božji moralni zakon sa činjenicom da Zakon ne može da pruži opravdanje? `
