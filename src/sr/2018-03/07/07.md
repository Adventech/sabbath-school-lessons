---
title:  Za dalje proučavanje
date:   17/08/2018
---

»Hristos je u toku svog života na Zemlji nastojao da izvede Jevreje iz njihove isključivosti. Obraćenje kapetana i žene Sirofeničanke bili su primeri Njegovog neposrednog rada izvan priznatog izrailj­skog naroda. Sada je nastupilo vreme za aktivan i stalan rad među neznabošcima, čije su čitave zajednice rado prihvatale Jevanđelje, i slavile Boga za svetlost razumne vere. Neverovanje i mržnja Jevreja nisu sprečili Božju nameru; novi Izrailj bio je nakalemljen na staro maslinovo drvo. Sinagoge su bile zatvorene za apostole; ali domovi bili su širom otvoreni za njihov rad, kao i javni objekti neznabožaca u kojima se propovedala Božja reč.« (Еlen Vajt, Sketches From the Life of Paul, str. 51)

»U svojim misionarskim poduhvatima Pavle i Varnava, trudili su se da slede Hristov primer dragovoljne žrtve i vernog, ozbiljnog rada za duše. Budni, revnosni, neumorni, nisu se osvrtali na svoje sklonosti ili ličnu udobnost, već su sa strahom i drhtanjem neumorno radili i sejali seme istine. Zajedno sa sejanjem semena, apostoli su se trudili da svakome, koji je zajedno s njima stao na stranu Jevanđelja, pruže praktične pouke neizrecive vrednosti. Taj duh ozbiljnosti i pobožnog straha ostavljao je na misli novih učenika trajan utisak o važnosti evanđeoske poruke.« (Еlen Vajt, Apostolska crkva – Hristovim tragom, str. 186. original)

**Za razgovor:**

`1. Razmišljajte više o izveštaju o Jovanu Marku koji ih je napustio kada su prilike postale teške. Pavle i Varnava su kasnije vodili raspravu o Jovanu Marku, kada je Varnava ponovo želeo da ga pozove u službu, a Pavle nije (vidi: Dela 15,37). Međutim, godinama kasnije Pavle je napisao: »Marka uzmi i dovedi ga sa sobom; jer mi je dobar za službu.« (2. Timotiju 4,11) Kakve pouke pronalazimo u ovom događaju u vezi sa onima koji se, u određenim okolnostima, pokažu neverni svom pozivu?`

`2. Podsetite se odgovora koji su Pavle i Varnava dali Listranima koji su pomislili da su bogovi (Dela 14,14-18). Kako možemo odgovoriti, kada se nađemo u iskušenju da preuzmemo zasluge za ono što je Bog učinio?`

`3. Pročitajte tekst iz Dela 14,21-23. Šta na osnovu Pavlovog i Varnavinog primera možemo učiniti kao pojedinci i kao Crkva da ojačamo veru novih obraćenika?`

`4. Kako možemo biti sigurni da ne dozvoljavamo ljudskim običajima, ili čak verovanjima kojih se držimo u dužem vremen­skom razdoblju, da osujete napredovanje istine, kao što su to činile verske vođe koje su se suprotstavile Pavlu?`
