---
title:  Pouka za učitelje
date:   17/08/2018
---

### SAŽETI PREGLED POUKE

**Ključni tekst:** Dela 13

**Učenici će:**

**Saznati:** Prepoznaće mesta, ciljeve i načine rada hrišćanske misije.

**Osetiti:** Shvatiće da uspeh u misiji zavisi od oslanjanja na Svetog Duha i njegovog vođstva.

**Činiti:** Uključiće se u misionski rad mesne crkve.

### SMERNICE ZA PROUČAVANJE

**Saznati:** Zašto, gde i kako obavljati misionski rad

A. Kako vaša crkva podržava misiju? Da li imate izvodljiv plan? Ako imate, kakav plan je u pitanju?

B. Kakvu vrstu tima ste izabrali da vam pomaže u vašem misionskom radu? Kakva finansijska sredstva su obezbeđena za vašu misiju i kakva organizaciona struktura je izgrađena?

**Osetiti:** Izvršavanje misije

A. Zašto čak i pre nego što započnete svoj misionski rad morate tražiti vođstvo Svetog Duha? Zašto članovi vašeg tima moraju doživeti silu jedinstva među sobom pre nego što pođu u misiju?

B. Razmislite o tome da u svoj misionski plan uključite određenu podršku u mestima koja planirate da posetite. Ko su ljudi na čiju se pomoć možete osloniti u tim mestima?


**Činiti:** Uključivanje vernika

A. Kako planirate da uključite vernike u gradovima koje nameravate da posetite?

**Zaključak:** Uspeh u misiji zavisi od oslanjanja na Svetog Duha, podrške crkve, i posvećenosti misionara određenom zadatku.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 13,1-3.

**Ključno načelo duhovnog rasta:**

Evanđeoska misija se ne ostvaruje na čovekovu inicijativu. Naš Gospod je to jasno rekao pre svog vaznesenja: „Nego ćete primiti silu kad siđe Duh Sveti na vas; i bićete Mi svjedoci i u Jerusalimu i po svoj Judeji i Samariji i tja do kraja Zemlje.“ (Dela 1,8) Plan o napuštanju Ura nije potekao od Avrama. Mojsije nije sam odlučio da uputi poziv na slobodu. Isus Navin nije sam odlučio da razdvoji reku Jordan. Isaija nije sam izabrao da postane prorok. Danilo nije izmislio proročki teleskop da bi video šta će se dogoditi u budućnosti. Jestira nije sama odabrala da izbavi Jevreje. Petar nije sam ostavio ribarske mreže. Niti je Savle sam postao najveći hrišćanski misionar. U svakom od ovih primera, Sveti Duh je uputio poziv.

**Samo za učitelje:**

Pre nego što se osvrnemo na Pavlovo prvo misionarsko putovanje, bilo bi dobro da zapazimo kako je Sveti Duh isplanirao Pavlov misionarski zadatak. Sve je počelo u Antiohiji, u Siriji. Tamošnju crkvu osnovali su vernici koji su pobegli od progonstva koje je usledilo posle kamenovanja Stefana (vidi: Dela 11,19). Antiohija je bila među prvim zajednicama koja je zamislila Crkvu bez zidova. Iako je Jevanđelje prvo bilo propovedano Jevrejima, bilo je prihvaćeno i od strane drugih naroda. Svi su primili dar Svetog Duha. Ove neverovatne vesti zaprepastile su crkvu u Jerusalimu. Vođstvo je odlučilo da pošalje pouzdanog predstavnika da istraži prilike u Antiohiji. Čovek koga su izabrali bio je Varnava. On je uvideo šta je Sveti Duh učinio u Antiohiji. Došlo je do rasta multietničke crkve. Pošto je Varnavi bila potrebna pomoć u službi u toj sve većoj crkvi, otišao je u Tars i doveo Pavla. Zajedno su služili zajednici u Antiohiji. Ona nije bila samo rimska, grčka ili jevrejska. Nijednim imenom ova nova zajednica nije mogla biti opisana, sve dok se nije pojavilo novo ime: „I najprije u Antiohiji nazvaše učenike hrišćanima.“ (Dela 11,26)

Kada je počela da raste, crkva u Antiohiji dobila je u svojoj sredini proroke, učitelje i visoke zvaničnike (Dela 13,1-3). Dok su ovi vernici služili, postili i molili se, Sveti Duh im je naložio: „Odvojte mi Varnavu i Savla na djelo na koje ih pozvah.“ (Dela 13,2) Tako je započelo prvo misonarsko putovanje.

**Za razgovor:**

Da li ste ikada osetili drhtaj u svom srcu, čuli šapat ili neposredni nalog da se uključite u misiju? Kako možete osmisliti svoje misionarsko putovanje? Gde počinje i gde može da se završi? Podelite sa razredom svoja iskustva u svedočenju.

##### 2. KORAK – ISTRAŽITE

**Samo za učitelje:**

Vaskrsli Isus naložio je učenicima da odnesu Jevanđelje u Jerusalim, Judeju, Samariju i do kraja Zemlje. Izlivanje Svetog Duha na dan Pedesetnice i snažno svedočenje Petra, Stefana i ostalih učenika već su uzdrmali Jerusalim i Judeju porukom da se u Isusu ispunila starozavetna nada o Mesiji. Čvrst temelj za Hrišćansku crkvu postavljen je u Jerusalimu, a podjednako snažno protivljenje Isusovom delu izazvalo je talas progonstva, počevši sa Stefanovom smrću. Međutim, ovo protivljenje i progonstvo doveli su do širenja Jevanđelja u Samariji i susednim neznabožačkim oblastima Rimskog carstva. Crkva u Antiohiji prepoznala je da je to trenutak kada Isusova misija treba da dosegne krajeve zemaljske. Pavle, Varnava i njihov misionski tim bili su spremni da nastave svoj rad.

##### BIBLIJSKI KOMENTAR

*I Misija na Kipru*

(Podsetite se u razredu sledećeg teksta: Dela 13,4-12)

1. Kipar je već primio Jevanđelje od onih koji su pobegli od progonstva nastalog posle kamenovanja Stefana, i upravo su sa Kipra prvi propovednici Jevanđelja došli u Antiohiju (Dela 11,19.20). Na kraju je zajednica vernih u Antiohiji grad poznat kao „Kraljica istoka“, uz podsticaje Svetog Duha, pretvorila u globalno središte Radosne vesti o Isusu. Varnava, koji je poreklom bio sa Kipra, i Pavle, bivši progonitelj, stigli su na Kipar da započnu svoje prvo misionarsko putovanje.

2. Pavlovo predstavljanje Jevanđelja Srđi Pavlu, kipranskom namesniku, na Pafu, bilo je prvo takvo predstavljanje Jevanđelja rimskom namesniku. Sotona je bio odlučan u nameri da omete Pavlove napore. Sotoni u pomoć došao je jedan vračar u društvu Srđa Pavla, čovek po imenu Varisus (Isusov sin). Pavle je suočio vračara sa činjenicom ko je zapravo on: sin đavolji, oruđe u sotoninim rukama, koji nastoji da spreči da svetlost istine obasja Srđu Pavla. Čudo koje se tada dogodilo, kada je vračar oslepeo, uverilo je namesnika u istinitost Pavlove poruke. Poverovao je „diveći se“, ne toliko tome što je vračar oslepeo koliko „nauci Gospodnjoj“ (Dela 13,12).

**Razmislite o ovome:**

U toku misije na Kipru zabeležena je važna promena. Luka prvi put spominje Savla „koji se zvaše i Pavle“ (Dela 13,9). Od tada, ime Savle iščezava, kao da pisac želi da napomene da se pojavio Pavle, apostol neznabožaca. Međutim, najplemenitiji trenutak u izveštaju jeste Varnavina reakcija na Pavlovo napredovanje, ispunjena pokornošću i poniznošću. Do tog trenutka, Varnava je imao vodeću ulogu, i bez njega Pavle bi možda bio zaboravljen. Čovek koji je pozvao Pavla da mu se pridruži sada krotko zauzima drugo mesto bez gunđanja. Za Varnavu, čije ime znači „sin ohrabrenja“, misija je mnogo važnija od onoga ko je izvršuje. Kakve pouke možemo naučiti od Varnave?

*II Misija u Antiohiji Pisidijskoj*   

(Podsetite se u razredu sledećeg teksta: Dela 13,14-52)

Pavlova propoved u Antiohiji Pisidijskoj možda je najpotpunija apostolova zabeležena propoved. U propovedi on tvrdi da istorija nije niz slučajnih događaja, već Božji plan da ispuni svoju volju. Ovo učenje je u skladu sa razmišljanjem drugih, ranijih apostolskih vođa, tj. Petra i Stefana. U svim propovedima, jedna tema preovlađuje: Bog je Bog istorije i Gospod univerzuma. Njegova univerzalna poruka glasi da su Njegova ljubav, milost i blagodat dostupne svima – i Jevrejima i neznabošcima – i ova vest se prenosi od vremena Avrama do vremena Isusa Hrista. Pavle tvrdi da vezu između starog i novog, proroka i Jevanđelja, nade i ispunjenja, nalazimo u Isusovom životu i službi. Isus je ispunjenje mesijanske nade Izrailja, i u Njemu nacionalna istorija Jevreja dostiže vrhunac. Od tada, spasenje i Jevreja i neznabožaca zavisi od toga kako se ove grupe ljudi odnose prema Isusovoj spasonosnoj blagodati.

Pavlova propoved dostiže vrhunac u tekstu Dela 13,26-39. u sledećim važnim tačkama: 1) Bog je preko Isusa otkrio svoj plan spasenja; ovo otkrivenje je u središtu istorije Izrailja od Avrama do Hrista. 2) Iako su ljudi zbog kojih je Hristos došao odbacili i razapeli Hrista, Bog nije bio poražen. U Božjem planu raspeće je bilo konačna žrtva za grehe sveta. 3) Ne samo da je Isus prineo sebe kao žrtvu za grehe, već je ustao iz mrtvih kao Pobednik nad grehom i smrću. On je konačni Pobednik. 4) Isusova pobeda nad grehom i sila vaskrsenja dostupni su svima koji veruju u Njega – i Jevrejima i neznabošcima – da bi svi mogli uživati u novoj zajednici sa Isusom.

**Razmislite o ovome:**

Kada je misionarska grupa stigla u Pergu na putu za Antiohiju Pisidijsku, dogodilo se nešto žalosno: Jovan Marko odlučio je da prekine misiju i vrati se u Jerusalim. Tačan razlog nije naveden. Međutim, oko njegovog odlaska povela se takva rasprava da je Pavle, kada su apostoli tri godine kasnije planirali drugo misionarsko putovanje, odbio da povede Marka sa sobom. Međutim, Varnava je insistirao da ga povede. Rasprava je postala toliko žustra da se na kraju ovaj misionarski par razdvojio. Što se tiče Marka, Sveti Duh ga je upotrebio u zadatku koji nije bio ništa manje važan: napisao je Jevanđelje koje nosi njegovo ime, Jevanđelje koje je bilo prvo napisano. Godinama kasnije, Pavle, kao ostareli zatvorenik u Rimu, pisao je Timotiju: „Dovedi Marka sa sobom, jer mi je dobar za službu“ (2. Timotiju 4,11). Bilo je potrebno mnogo vremena da Pavle shvati da blagodat znači pružanje druge prilike. Vernik može pasti u jednom trenutku, ali za Onoga koji „živi u zaklonu Višnjega“ (Psalmi 91,1) naši padovi ne moraju biti trajni.

#### 3. KORAK – PRIMENITE

**Samo za učitelje:**

Antiohija je svojom verskom ravnodušnošću pružila svojim stanovnicima sigurnost, bogatstvo i bezbednost. Međutim, izgnani vernici naselili su se u Antiohiji sa višim ciljem: da nemoguće učine mogućim. Antiohija je pokazala da hrišćanstvo može postati dom bez zidova. I bilo je tako. Međutim, to nije bilo delo Jevreja. Niti je u pitanju bila istrajnost neznabožaca. Niti dobrota i jednih i drugih. Ne, bio je to dokaz „blagodati Božije“ (Dela 11,23).

**Za razmišljanje/primenu**:

Kako takva blagodat može biti viđena na delu u vašoj crkvi ili zajednici? Na koje konkretne načine vaša crkva može da podstiče u zajednici zahvalnost prema ispoljavanju Božje blagodati?

#### 4. KORAK – BUDITE KREATIVNI

**Samo za učitelje:**

Posvetite nekoliko trenutaka iskustvima. Članovi crkve u Antiohiji došli su u Antiohiju bežeći od progonstva i tlačenja. Upitajte članove svoga razreda da li su ikada bili žrtve nečega što vređa ili umanjuje čovekovo dostojanstvo. Pitajte ih kako su se suočili sa takvim problemom ili kako je trebalo da se suoče. Kako možemo učiniti da iskustvo iz Antiohije postane više od sna, pravo iskustvo vernih?
