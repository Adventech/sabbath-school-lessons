---
title:  Listra i Derva
date:   16/08/2018
---

Sledeće mesto koje su Pavle i Varnava posetili bilo je Listra, zabačeno naselje oko 29 kilometara jugozapadno od Ikonije. Iako su proveli određeno vreme u njemu (Dela 14,6.7.15), Luka izveštava samo o razvoju jednog događaja: isceljenju hromom čoveka, verovatno prosjaka, koji je od rođenja bolovao od te bolesti.

`Pročitajte tekst iz Dela 14,5-19. Šta njihova reakcija prema Pavlu otkriva u kojoj meri su bili u neznanju?`

Mnoštvo je bilo toliko zadivljeno čudom da su pomislili da su Pavle i Varnava bogovi – Varnava Zevs, vrhovni bog grčkog Panteona, a Pavle Hermes, Zevsov pomoćnik i predstavnik. Ljudi su zapravo želeli da im prinesu žrtve.

Latinski pesnik Ovidije (43.g.p.n.e – 17/18.g.n.e) zabeležio je legendu o ova dva boga koji su prerušeni u ljude posetili jedan grad u ovoj istoj oblasti (»brda Frigije«) tražeći mesto za odmor. Prema legendi, ponizan, stariji bračni par ljubazno i gostoljubivo se ophodio prema njima, dok ostali nisu pokazali nikakvo interesovanje. Zahvaljujući svojoj ljubaznosti i gostoljubivosti prema nepoznatim posetiocima, dom ovog para bio je pretvoren u hram, oni su postali sveštenici, dok je ostatak grada bio potpuno uništen (Metamorphoses 611-724).

S obzirom na ovakvu priču koja je kružila u toj oblasti, reakcija ljudi prema Pavlovom čudu nas ne iznenađuje. Ova priča takođe objašnjava zašto je mnoštvo pretpostavilo da su misionari upravo ta dva boga, a ne Asklepije, na primer, bog izlečenja. Na kraju su pojedini protivnici iz Antiohije i Ikonije izazvali potpuni obrt. Pavle je bio kamenovan i proglašen mrtvim.

`ročitajte tekst iz Dela 14,20-26. Gde su Pavle i Varnava završili svoje putovanje? Šta su učinili u povratku?`

Pavle je rekao: »Kroz mnoge nevolje valja ući u carstvo Božije.« (Dela 14,22) Šta to znači? Na koji ste način vi, možda, doživeli ove reči? Što je najvažnije, kako možete naučiti da rastete u veri sa kakvim god »nevoljama« da se suočite?
