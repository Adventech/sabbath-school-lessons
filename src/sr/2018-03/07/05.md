---
title:  Ikonija
date:   15/08/2018
---

Na nagovor jevrejskih starešina u Antiohiji, lokalne vlasti podstakle su svetinu protiv Pavla i Varnave i proterale ih iz grada (Dela 13,50). Međutim, učenici su bili ispunjeni radošću i Svetim Duhom (Dela 13,52). Misionari su se tada zaputili u grad Ikoniju.

`Pročitajte tekst iz Dela 14,1-7. Kakav je bio ishod Pavlovog i Varnavinog rada u Ikoniji?`

Pavle i Varnava su u Ikoniji nastavili sa običajem da se pre okretanja neznabošcima prvo obrate Jevrejima. Pavlova propoved u Antiohiji (Dela 13,16-41) nudi glavni razlog zašto je Jevrejima data prednost u njihovoj službi: izbor Izrailja, sa svim što uključuje (Rimljanima 3,2; Rimljanima 9,4.5), Božje ispunjenje obećanja o Spasitelju iz Davidove loze. Uprkos činjenici da su mnogi Jevreji odbacivali Jevanđelje, Pavle nikada nije gubio nadu u obraćenje znatnog broja Jevreja.

U Rimljanima poslanici od 9. do 11. poglavlja, Pavle jasno kaže da »nijesu svi Izrailjci koji su od Izrailja« (Rimljanima 9,6) i da samo zahvaljujući Božjoj milosti pojedini Jevreji uopšte veruju. Bog nije odbacio svoj narod, ali »i u sadašnje vrijeme Ostatak bi po izboru blagodati«. (Rimljanima 11,5) Pavle je nastavio da propoveda Jevanđelje neznabošcima, iako je verovao da će jednoga dana više Jevreja poverovati u Isusa.  

»Pavlova rasprava u Rimljanima poslanici od 9. do 11. poglavlja dalje objašnjava misionarsku strategiju koju primenjuje u izveštaju iz Dela apostolskih i suočava svaki naraštaj hrišćana sa teološkom važnošću svedočenja Jevrejima koji ne veruju.« (Dejvid Peterson, The Acts of the Apostles [Grand Rapids: Eerdmans, 2009), str. 401)

Prilike se nisu mnogo razlikovale od onih u Antiohiji. Prva reakcija i Jevreja i neznabožaca na Jevanđelje koje je Pavle objavljivao bila je vrlo pozitivna, ali opet su Jevreji koji nisu poverovali, verovatno vođe lokalne jevrejske zajednice, podbunili neznabošce i otrovali njihov um protiv misionara, izazivajući podelu u narodu. Pošto su protivnici imali nameru da napadnu i kazne Pavla i Varnavu, dva misionara odlučila su da napuste grad i odu u sledeći.

`Jevrejski narod pored slušanja Jevanđelja treba da ga vidi u životu onih koji ispovedaju Isusovo ime. Ako imate poznanike Jevreje, kakvo svedočanstvo im dajete?`
