---
title:  Salamin i Paf
date:   12/08/2018
---

Luka se u 13. poglavlju Dela apostolskih ponovo osvrće na događaje u Antiohiji i predstavlja Pavlovo prvo misionarsko putovanje, koje zauzima dva cela poglavlja (Dela 13; Dela 14). Od tog trenutka do kraja knjige, središte pažnje počiva na Pavlu i njegovom misionarskom radu među neznabošcima.

Ovo je prvi misionarski poduhvat u Delima apostolskim koji je pažljivo i sa ciljem isplanirala pojedinačna crkva; ipak, Luka oprezno ističe da takav rad potiče od Boga, da nije rezultat samostalnog podsticaja vernika. Međutim, suština je da Bog može da deluje samo kada spremno stavimo sebe u položaj u kome nas može upotrebiti.

`Pročitajte tekst iz Dela 13,1-12. Koje glavne pojedinosti Luka želi da naglasi u vezi sa Varnavinim i Pavlovim radom na Kipru?`

Vreme posredničke molitve i posta prethodilo je polasku misionara; polaganje ruku, u ovom okviru, bio je u suštini čin posvećenja ili predaje Božjoj blagodati (Dela 14,26) za buduće zadatke.

Ostrvo Kipar nalazi se u severoistočnom delu Sredozemnog mora, nedaleko od Antiohije. Bilo je prirodno započeti rad od tog mesta, jer ne samo da je Varnava bio sa Kipra, već je na ostrvo već stiglo Jevanđelje. Ipak, još mnogo toga trebalo je uraditi.

Kada su stigli na Kipar, Varnava i Pavle – i Jovan Marko, Varnavin rođak (Dela 15,39; Kološanima 4,10), koji je pošao sa njima – propovedali su u sinagogama u Salaminu. Bila je to uobičajena Pavlova praksa: prvo da propoveda u sinagogama, pre nego što se obrati neznabošcima. Pošto je Isus bio izrailjski Mesija, bilo je više nego očekivano podeliti Jevanđelje prvo sa Jevrejima.

Posle Salamina, krenuli su prema zapadu, propovedajući (pretpostavljamo) usput, dok nisu stigli do glavnog grada Pafa. Izveštaj se zatim bavi dvema osobama: vračarom Jevrejinom po imenu Varisus, takođe poznatom i kao Еlima, i Srđem Pavlom, mesnim rimskim namesnikom. Izveštaj pruža dobar primer kako je Jevanđelje prihvatano na različite načine: sa jedne strane, otvoreno protivljenje; sa druge, verno prihvatanje čak i od strane najuglednijih neznabožaca. Jezik iz Dela 13,12. jasno ukazuje na obraćenje.

`Razmislite o tome kako se u ovom slučaju Jevrejin odupro istini, dok ju je neznabožac prihvatio. Kako nam ovo može pomoći da shvatimo zašto je ponekad hrišćane iz drugih verskih zajednica teže dosegnuti »sadašnjom istinom«, nego one koji uopšte ne veruju?`
