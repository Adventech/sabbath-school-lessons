---
title:  Pavlova odbrana
date:   19/09/2018
---

Kada je sve bilo pripremljeno i kada su gosti iz carske porodice seli pored namesnika, zatvorenik je doveden da izloži svoju odbranu, koja je prvenstveno bila upućena Agripi, jer ju je Fist već čuo (Dela 25,8-11).

`Pročitajte tekst iz Dela 26,1-23. Šta je Pavle govorio pred Agripom?`

Pavlov govor zapravo je bio autobiografski izveštaj o njegovom životu pre i posle obraćenja. Što se tiče sadržaja, podseća na onaj iz Dela 22,1-21, koji je izgovorio pred mnoštvom u Jerusalimu.

Apostol je započeo izlaganje pokušavajući da osigura Agripinu naklonost. Izrazio je svoju zahvalnost zbog prilike da iznese svoj slučaj pred tako istaknutom ličnošću, u još većoj meri zato što je Agripa poznavao običaje i pitanja vezana za jevrejsku veru. Iz tog razloga, Agripa je mogao biti od velike pomoći rimskom namesniku da shvati da optužbe protiv Pavla nemaju vrednosti i da su lažne.

Govor možemo podeliti na tri dela. Pavle je u prvom delu (Dela 26,4-11) opisao svoju raniju farisejsku pobožnost, koja je bila opštepoznata njegovim savremenicima u Jerusalimu. Kao farisej verovao je u vaskrsenje, što je bila osnova za ispunjenje izrailjske otačke nade. Jevreji su, dakle, bili nedosledni prilikom protivljenja njegovim učenjima, jer u njima nije bilo ničeg što u osnovi nije jevrejsko. Međutim, on je njihov stav veoma dobro razumeo, zato što je i sam nekada smatrao nemogućim da Bog može vaskrsnuti Isusa, te je čak i on progonio one koji su u to verovali.

U drugom delu (Dela 26,12-18), Pavle je objasnio kako se njegovo gledište promenilo nakon susreta sa Isusom na putu u Damask i poziva da objavi evanđeosku poruku neznabošcima. `
`
Pavle, na kraju, kaže da je uticaj onoga što je video (Dela 26,19-23) bio takav da nije imao drugog izbora do da posluša i izvrši misiju, a to je jedini razlog što mu se sada sudi. Pravi razlog njegovog hapšenja, dakle, nije to što je prekršio jevrejski zakon ili što je opoganio Hram, već njegova poruka o Isusovoj smrti i vaskrsenju, koja je bila u potpunom skladu sa Pismom i omogućavala neznabošcima da imaju podjednak udeo u spasenju.

`Pročitajte tekst iz Dela 26,18. Šta se prema ovom tekstu događa onima koji imaju spasenje u Hristu? Kako ste doživeli tu stvarnost?`
