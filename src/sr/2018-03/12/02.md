---
title:  Pred Filiksom
date:   16/09/2018
---

Pet dana posle Pavlovog prelaska u Ćesariju, grupa uvaženih jevrejskih starešina – poglavar sveštenički, nekoliko članova Sinedriona, i zastupnik Tertul – došli su iz Jerusalima i Filiksu zvanično izneli svoj predmet protiv apostola (Dela 24,1-9).

Ovo je jedino suđenje u Delima apostolskim u kome su tužitelji unajmili pravnog zastupnika. Tertul je u svom govoru pokušao da osvoji sudijinu naklonost zanimljivom strategijom. Nije bila istina da su Jevreji pod Filiksovom vlašću uživali u dugom razdoblju mira. Zapravo, nijedan drugi namesnik nije bio toliko nasilan i sklon ugnjetavanju, a ovo tlačenje izazvalo je među Jevrejima ogromno neprijateljstvo prema rimskoj vlasti. Tertul je veoma pronicljivo iskoristio sudijin  način upravljanja uveravajući ga da će političku stabilnost u ovom slučaju postići, takođe, samo oštrom primenom sile.

Zatim, u daljem izlaganju izneo je tri posebne optužbe protiv Pavla: 1) da je Pavle pobunjenik koji neprestano podstiče nemire među Jevrejima širom carstva (Dela 24,5); 2) da je kolovođa Nazarena (Dela 24,5), što je hrišćanstvo u celini prikazalo kao pokret koji unosi razdor; i 3) da je pokušao da oskvrni Hram u Jerusalimu (Dela 24,6).

`Pročitajte tekst iz Dela 24,10-19. Kako je Pavle odgovorio na svaku od ovih optužbi?`

Dve sledeće pojedinosti koje je Pavle izneo bile su pogubne za slučaj tužitelja: 1) odsustvo svedoka iz Azije (Dela 24,18.19), što je moglo suđenje da učini nevažećim, i 2) činjenica da su prisutni Jevreji mogli da govore samo o Pavlovom saslušanju pred Sinedrionom koje je održano sedmicu dana ranije (Dela 24,20), i u tom slučaju ni za šta nisu mogli da ga optuže osim što veruje u vaskrsenje (uporedite: Dela 23,6).

Filiks je odmah shvatio težinu Pavlovih tvrdnji, zato što je donekle bio upoznat sa hrišćanstvom, verovatno preko svoje žene Drusile, koja je bila Jevrejka. Odlučio je da odloži suđenje do daljnjeg (Dela 24,22).

Filiksov odgovor (Dela 24,24-27) otkrio je mnogo o njegovom karakteru: bio je sklon odugovlačenju, mitu i povlađivanju. Nisu bile velike šanse da Pavle bude pravedno saslušan pred nekim poput Filiksa.

`Pročitajte tekst iz Dela 24,16. Pavle je rekao da se uvek trudi »da ima čistu savjest svagda i pred Bogom i pred ljudima«. Šta to znači? Šta biste morali da promenite, ako postoji nešto, da biste to mogli reći?`
