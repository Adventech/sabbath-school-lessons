---
title:  Pred Fistom
date:   17/09/2018
---

Filiksa je, posle dve godine držanja Pavla u tamnici samo da bi pridobio naklonost Jevreja, zamenio Porkije Fist na mestu namesnika u Judeji (Dela 24,27). Fist je vladao od 60. do 62. godine.

`Pročitajte tekst iz Dela 25,1-5. Kako nam ovaj tekst pomaže da otkrijemo mržnju koju propovedanje istine može izazvati u onima koji ne žele da poveruju u nju?`

Verovatno iz razloga što već jednom nisu uspeli u pokušaju da uvere Filiksa u optužbe protiv Pavla, starešine višu nisu želeli da rizikuju. Prilikom, kako se čini, Fistove prve posete Jerusalimu, molili su za uslugu, za promenu nadležnosti, tražeći da im preda Pavla da bi mu bilo suđeno pred Sinedrionom u skladu sa jevrejskim zakonom.

Iza ove molbe krila se njihova prava namera: da ubiju Pavla. Iako je Fist bio voljan da ponovo pokrene slučaj, rekao je da će se saslušanje održati u Ćesariji, ne u Jerusalimu, što je značilo da će se Pavlu suditi prema rimskom zakonu.

Čim se Fist vratio u Ćesariju, sazvao je sud, i Pavlovi protivnici počeli su da iznose optužbe protiv njega (Dela 25,7). Luka ovog puta ne ponavlja optužbe, ali na osnovu Pavlovog odgovora (Dela 25,8) zapažamo da su slične onima od pre dve godine. Možda je samo više bilo naglašeno da Pavle, kao pobunjenik, takođe predstavlja pretnju carstvu.

`Pročitajte tekst iz Dela 25,9-12. Kako je Pavle reagovao kada je osetio da ga Fist može upotrebiti u političke svrhe? `

Na kraju se ispostavilo da se Fist nije mnogo razlikovao od Filiksa kad je reč o političkim strategijama (Dela 24,27). Nespreman da tako rano nakon stupanja na dužnost izgubi podršku Jevreja pro­glašavajući Pavla nevinim, razmišljao je da ispuni njihov prvobitan zahtev; da se apostolu sudi u Jerusalimu pred Sinedrionom.

Međutim, ovo nije bilo prihvatljivo za Pavla. Znao je da tamo, ostavljen hiru svojih neprijatelja, ne može očekivati da će se pošteno ophoditi prema njemu. Koristeći prava koja je kao rimski građanin imao, tražio je da mu se sudi pred rimskim tribunalom, i ne nalazeći nijedan drugi izlaz iz te neizvesne situacije, odlučio je da se obrati najvišem stepenu rimske pravde, imperatoru lično.     
