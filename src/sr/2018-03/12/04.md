---
title:  Pred Agripom
date:   18/09/2018
---

Fist se složio da odobri Pavlov zahtev da bude poslat u Rim (Dela 25,12). U međuvremenu, namesnik je iskoristio državnu posetu Iroda Agripe II da se posavetuje sa njim o Pavlovom slučaju, naročito u vezi sa tim kakvo obaveštenje da uputi caru u svom zvaničnom izveštaju. Fist još uvek nije bio dobro upoznat sa jevrejskim pitanjima, a Agripa mu je sigurno u tome mogao pomoći (Dela 26,2.3).

`Pročitajte tekst iz Dela 25,13-22. Šta je Fist rekao Agripi o Pavlu, i kako je car odgovorio?`

Agripa II, poslednji vladar iz dinastije Iroda, došao je u Ćesariju sa svojom sestrom Vernikijom da pozdravi novog namesnika.

Prilikom opisivanja Pavlovog slučaja, Fist je iskazao čuđenje što optužbe protiv njega nisu bile povezane sa nekim ozbiljnim prestupom, bilo političkim ili kriminalnim. Umesto toga, odnosile su se na pitanja jevrejske vere, naročito na izvesnog Isusa »koji je umro pa Pavle govoraše da je živ«. (Dela 25,19) Pavle je već izjavio pred Sinedrionom da mu se sudi zato što veruje u Isusovo vaskrsenje, i sada je Fist potvrdio da je zaista to bilo sporno pitanje.

`Pročitajte tekst iz Dela 25,23-27. Kako Luka opisuje svečani prizor u trenutku kada Pavle izlazi pred Agripu?`

»A onda je Pavle, i dalje u okovima, doveden pred okupljene velikodostojnike. Kakve li razlike! Agripa i Vernikija imali su moć i položaj i zato im je svet davao prednost. Međutim, njima su nedostajale karakterne osobine koje Bog ceni. Kršili su Njegov zakon, bili su po­kvareni u srcu i životu. Njihovo ponašanje izazivalo je prezir Neba.« (Еlen Vajt, Apostolska crkva – Hristovim tragom, str. 434. original)

`Kako nas ovaj izveštaj uči da spoljašnji izgled, prijatan ljudskom oku, često može da prevari i ne pokaže pravu stvarnost koja se krije iza spoljašnjosti? Šta je sa nama? Koliko se spoljašnjost razlikuje od stvarnosti? `
