---
title:  Za dalje proučavanje
date:   21/09/2018
---

»Da li se Agripa kada je čuo ove reči okrenuo istoriji svoje porodice i njihovim uzaludnim naporima uloženim protiv Onoga o kome je Pavle propovedao? Da li se setio svog čukundede Iroda, i ubistva nevine dece u Vitlejemu? Ili dedinog brata Antipe, i ubistva Jovana Krstitelja? Ili svog oca, Agripe I, i mučeništva apostola Jakova? Da li je u nevoljama koje su brzo zadesile ove careve zapazio dokaz Božjeg nezadovoljstva zbog zlodela koja su učinili Njegovim slugama? Da li su raskoš i sjaj toga dana podsetili Agripu na vreme kada je njegov otac, mnogo moćniji vladar od njega, stajao u tom istom gradu, obučen u blistave odore, dok su mu ljudi klicali i nazivali ga bogom? Da li je zaboravio kako je osveta, brza i strašna, čak i pre nego što su povici divljenja utihnuli, zadesila oholog cara? Sve ovo je prošlo Agripinim sećanjem, ali njegova taština bila je polaskana sjajnim prizorom, pa su ponos i samodovoljnost potisnuli sve plemenite misli.« (Komentari Еlen Vajt, The SDA Bible Commentary, 6. sveska, str.1066.1067)

**Za razgovor:**

`1. Razgovarajte u razredu o Pavlovoj odluci da se obrati cezaru. Da li je ta odluka bila ispravna (uporedite: Dela 25,25; Dela 26,31.32)? Do koje mere možemo donositi važne odluke da bi­smo se zaštitili umesto da se u potpunosti oslonimo na Božje staranje?`

`2. Razmišljajte o Pavlovoj izjavi upućenoj Agripi: »Zato, care Agripa, ne bih nepokoran nebeskoj utvari.« (Dela 26,19) Šta to govori o Pavlu? Koliko smo kao hrišćani verni svom misionarskom pozivu (1. Petrova 2,9.10)?`

`3. Pavle je negovao ljubav prema ljudima – ne prema brojkama, već prema ljudima. U svom poslednjem saslušanju u Ćesariji, rekao je svojim slušaocima da je želja njegovog srca da svi budu kao on; odnosno, da svi budu spaseni Božjom blagodaću (Dela 26,29). Više je želeo da oni iskuse Božje spasenje nego što je želeo slobodu i pravdu. Šta možemo naučiti iz ovog primera? Koliko smo mi spremni da se žrtvujemo da bi Jevanđelje napredovalo?`

`4. Agripa je imao priliku da čuje Jevanđelje neposredno od Pavla. Ipak, on ga je odbacio. Kako mi možemo biti pažljivi da ne propustimo uzvišene prilike? Odnosno, kako možemo biti duhovno usklađeni sa stvarnošću koja nas okružuje? `
