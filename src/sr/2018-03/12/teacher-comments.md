---
title:  Pouka za učitelje
date:   21/09/2018
---

### SAŽETI PREGLED POUKE

**Ključni tekst:** Dela 26,29.

**Učenici će:**

**Saznati:** Shvatiće da će ponekad prilikom objavljivanja Jevanđelja morati da se brane.

**Osetiti:** Osetiće odgovornost da šire Jevanđelje na način koji ima najviše smisla.

**Činiti:** Širiće Jevanđelje u različitim okvirima, koristeći logičnu odbranu i svedočanstvo.

**SMERNICE ZA PROUČAVANJE**

**Saznati:** Hrišćani su ponekad pozvani da se brane

A. Da li se češće nađete u prilici da se izvinjavate zbog svoje vere ili da je branite? Obrazložite svoj odgovor.

B. Da li trenutna kultura širenja Jevanđelja ljubavlju dozvoljava da branimo svoju veru? Zašto da ili zašto ne?

C. U kom kontekstu je prikladno da branimo svoju veru?

**Osetiti:** Odgovornost da širimo Jevanđelje

A. Na koje različite načine možemo da širimo Jevanđelje?

B. Koji različiti okviri zahtevaju odgovarajuće različite načine objavljivanja?

C. Kako znamo koji način širenja Jevanđelja je najbolji u datoj prilici?

**Činiti:** Širiti Jevanđelje logičnim načinom razmišljanja i svedočanstvom

A. Kako deljenje svog iskustva pomaže u odbrani Jevanđelja?

B. Na koje načine možemo upotrebiti logiku da pomognemo ljudima da shvate Jevanđelje?

C. Da li je moguće da branimo sebe dok branimo Jevanđelje? Obrazložite svoj odgovor.

**Zaključak:**

U tekstu od 24. do 26. poglavlja Dela apostolskih, Pavle tri puta pred tri različite grupe ljudi brani sebe i svoju veru. Iz ovih događaja saznajemo kako izgleda kada ustanemo u svoju odbranu i onoga u šta verujemo.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 26,29.

**Ključno načelo duhovnog rasta:**

Biti u stanju zauzeti se za sebe u odbrani Jevanđelja ponekad je neophodno i mora biti pažljivo učinjeno.

**Samo za učitelje:**

Pomozite članovima razreda da prepoznaju tekuća etička ili politička pitanja važna za njihove trenutne prilike u kojem god delu sveta da žive. Ukoliko neka od kasnije spomenutih pitanja možda ne odgovaraju prilikama u kojima se nalazi vaš razred, zamenite ih, ako je potrebno, drugim relevantnim pitanjima.

**Uvodni razgovor:**

U današnjem svetu, „odbranu vere“ često posmatramo kao zauzimanje za određene političke stavove ili moralna pitanja. Kažemo sledeće: „Da li ste protivnici abortusa?“ „Da li želite da se molitva uvede u škole?“ „Zar ne treba naučni nastavni programi da uključuju i inteligentni dizajn?“ Sva ova pitanja je vredno postaviti i vredno je aktivno se zanimati za njih. Međutim, često se čini da se odbrana hrišćanske vere pretvorila u zastupanje ovakvih različitih stavova. Pouka za ovu sedmicu pomaže nam da se prisetimo šta stvarno znači braniti veru. Pavle je u zatočeništvu, i kada dobije priliku da govori, njegov cilj nije da prozove moralnu nedoslednost onih koji su na položaju (kojih ima mnogo). Umesto toga, njegov cilj je da prikaže Isusa na takav način da oni koji ga slušaju mogu postati hrišćani kao i on, ali bez okova.

**Za razgovor:**

1. Kakve etičke/političke stavove bi hrišćani „trebalo“ da brane u vašoj zemlji?

2. Po čemu su ti stavovi slični Jevanđelju i po čemu se razlikuju?  

##### 2. KORAK – ISTRAŽITE

**Samo za učitelje:**

Reč koja označava odbranu u grčkom jeziku glasi apologia. Pavle u ova tri poglavlja izlaže tri različite odbrane (apologias). Pomozite razredu da zapazi razlike u iznošenju odbrana i da se zapita zašto Pavle koristi ove različite taktike.

##### BIBLIJSKI KOMENTAR

Dok se Pavle nalazio u zatočeništvu u Ćesariji, tri puta je bio pozvan da se brani od optužbi jevrejskih starešina. Svaki put je branio sebe, ali je na svaki mogući način branio i Jevanđelje. Prvo je bio izveden pred Filiksa, onda pred Fista. Fist je zatim pozvao Pavla da izađe pred Agripu i njegovu sestru Vernikiju.

*I Pavle pred Filiksom*

(Podsetite se u razredu sledećeg teksta: Dela 24,10-21)

Pavle je iz tamnice u Jerusalimu bio doveden u Irodov dvor u Ćesariji. Pet dana nakon njegovog dolaska, jevrejske starešine došle su zajedno sa pravnim zastupnikom da iznesu optužbe protiv Pavla. Optužbe su generalno okarakterisale Pavla kao onoga koji stvara nevolje i unosi nemir. Govor je održan u stilu pravne retorike sa namerom da ozbiljnost optužbi protiv Pavla ostavi snažan utisak na Filiksa. Saslušavši optužbe, Filiks daje Pavlu odobrenje da govori u svoju odbranu. Pavle na svaki izazov odgovara neposrednom odbranom. (Vidi: Darel L. Bok, Acts: Baker Exegetical Commentary on the New Testament [Grand Rapids, MI: Baker Academic, 2007], str. 692)

Pavle u svojoj odbrani tvrdi da on nije izazivao nevolje u Jerusalimu, već da je završavao verski obred čišćenja. Možda su pojedini Jevreji u Aziji mogli izneti prave optužbe protiv njega, ali oni nisu bili prisutni, a trenutni predstavnici nisu imali nikakve dokaze vezane za to. Pavle je jedan od prvih apologeta, branilaca, hrišćanske vere. Hrišćanske branitelje vere u drugom veku takođe nazivaju apologetama. Ljudi poput Džastina Martira i Tertulijana pišu pisma članovima rimske vlasti, braneći hrišćane kao uzorne građane koji ne ugrožavaju rimsku vlast i, prema tome, ne treba da budu progonjeni. Pavle nastoji da pokaže da on nije građanin koji stvara nevolje, i da su optužbe od strane Jevreja vezane za verska, a ne državna pitanja.

**Za razgovor:**

1. Na koje načine mi danas možemo izneti svoju „apologetiku“, odbranu, u vezi sa hrišćanima kao uzornim građanima?

2. Da li se hrišćani ponašaju na način kojim opravdavaju ovu odbranu? Zašto da ili zašto ne?

*II Pavle pred Fistom*

(Podsetite se u razredu sledećeg teksta: Dela 25,8-12)

Filiks vraća Pavla u tamnicu, ali ga u naredne dve godine izvodi još nekoliko puta na razgovor, nadajući se da će pokušati da ga podmiti. Da bi zadržao naklonost jevrejskih vođa, Filiks ostavlja Pavla u zatvoru nakon što napušta svoj položaj. Fist postaje novi sudija, i pre nego što dolazi u Ćesariju, posećuje jevrejske starešine u Jerusalimu. Kada su mu izneli svoju zabrinutost vezanu za Pavla, Fist ovo pitanje posmatra kao moguću političku priliku da zadobije naklonost Jevreja. On postupa u skladu sa rimskim zakonom i poziva jevrejske vođe da izlože svoj slučaj u Ćesariji da bi Pavle mogao da se suoči sa svojim optužiteljima. (Vidi: Darel L. Bok, Acts: Baker Exegetical Commentary on the New Testament, str. 700) Primedbe su prilikom ovog susreta bile sažetije, ali protkane istim osećanjima. Pošto su Jevreji izneli iste optužbe, Pavle se ponovo morao braniti. Fist, još uvek nastojeći da pridobije političku naklonost Jevreja, predlaže da Pavle ode na suđenje u Jerusalim. Znajući da će tamo biti ubijen, Pavle odbija i upućuje molbu višem rimskom sudu da bude izveden pred cezara. Pavle ponovo tvrdi da je nevin, što je prema Fistovom mišljenu istina; tako da odlučuje da Pavla pošalje u Rim.

**Razmislite o ovome:**

1. Šta mislite zašto Pavle sada upućuje molbu cezaru?

2. Šta mislite kako je anđeoska poruka na kraju 23. poglavlja Dela apostolskih povezana sa Pavlovom željom da ode u Rim?

*III Pavle pred Fistom i Agripom*

(Podsetite se u razredu sledećeg teksta: Dela 26)

Fist zna da je Pavle nevin, što sastavljanje pisma koje Fist mora da pošalje u Rim zajedno sa Pavlom čini složenim. Pošto Fist ne zna šta da napiše u pismu, traži Agripin savet. Pavle je doveden pred Agripu i Vernikiju, Agripinu sestru. Oni su unuci Iroda Velikog, a pojedini skolari smatraju da su bili u rodoskvrnom odnosu. (Vidi: Darel L. Bok, Acts: Baker Exegetical Commentary on the New Testament, str. 709.710) Pavle je mogao, kada je dobio priliku da se brani, da ukaže na pogreške u vladarevom životu, kao što je Jovan Krstitelj učinio u Irodijadinom slučaju. Međutim, to nije njegov cilj. Pavle je uzbuđen zbog prilike da može da objavi Jevanđelje Agripi, jer je znao da veruje u starozavetne proroke. To je Pavlova najduža odbrana u Ćesariji; još jednom je objavio svoje svedočanstvo kao i u Jerusalimu. Fist prekida Pavla naglašavajući da mu se pomutio razum od silnog obrazovanja. Pavle je nastavio dalje, braneći i sebe i svoju veru. On povezuje hrišćanstvo sa njegovim jevrejskim korenima i nadom u vaskrsenje, prikazanoj u Isusu. Pavle koristi reči „mi“ i „naš“ da bi povezao Agripu sa istinom, a zatim završava svoju odbranu pozivom upućenom Agripi da prihvati Isusa kao ispunjenje starozavetnog proročanstva. Zanimljivo je da Pavle u ovom kontekstu ne naziva Isusa „Gospodom“, već Ga jednostavno opisuje kao Vaskrslog i prema tome središtem potpune izrailjske nade. (Vidi: Darel L. Bok, Acts: Baker Exegetical Commentary on the New Testament, str. 714)

**Razmislite o ovome:**

1. Kako je Agripa odgovorio na Pavlov poziv da veruje?

2. Kako Fist odgovara na Pavlovo svedočanstvo i njegova gledišta?

3. Zašto Pavle odlučuje da svoje svedočanstvo uvrsti u odbranu pred Agripom?

#### 3. KORAK – PRIMENITE

**Samo za učitelje:** Da biste primenili pouke iz ove lekcije, bilo bi korisno da pomognete članovima svog razreda da svoja lična svedočanstva prepoznaju kao odbranu hrišćanske vere. Takođe je važno da im pomognete da uvide trenutne okvire u kojima će možda biti potrebno da brane svoju veru u cilju objavljivanja Jevanđelja.

**Za primenu:**

1. Na koje različite načine možemo braniti svoju veru?

2. Sa kakvim optužbama u vezi sa svojom verom se danas suočavamo? Po čemu su one slične i po čemu se razlikuju od prilika u kojima se Pavle nalazio?

3. Kako možemo koristiti svoja svedočanstva kao odbranu svoje vere?

#### 4. KORAK – BUDITE KREATIVNI

**Samo za učitelje:** Koristeći Pavlovo svedočanstvo pred Irodom kao primer, pomozite članovima razreda da sastave i oblikuju svoja svedočanstva u cilju širenja Jevanđelja. Bilo bi dobro da to lično unapred učinite, da biste učenicima mogli dati primer. Držite se koraka koje je Pavle imao na umu: 1) Kakav je bio tvoj život pre nego što si ga predao Hristu? 2) Kako si sreo Hrista? 3) Na koji način se tvoj život promenio kada si prihvatio Hrista?

**Aktivnosti:**

1. Podelite razred u parove i neka svako ispriča svoje iskustvo svom paru.

2. Pomozite jedno drugom da oblikujete svoja iskustva na takav način da vam ona u potpunosti omoguće da širite Jevanđelje i da pozovete nekoga da ga prihvati.

3. Kako ćete možda morati prilagoditi svoje svedočanstvo u različitim prilikama?

4. Kako možete braniti hrišćanstvo ovim svedočanstvom?

5. Ima li unutar vašeg svedočanstva prostora za logično obrazloženje kojim biste ga osnažili?
