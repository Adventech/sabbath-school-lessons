---
title:  Pavle pred starešinama
date:   20/09/2018
---

Iako se Pavle obraćao Agripi, Fist je prvi odgovorio, kao što vidimo u tekstu iz Dela 26,24. Fistu ne bi predstavljalo problem da je Pavle govorio o besmrtnosti duše, ali čak su i stari Grci i Rimljani znali da se oba pojma – besmrtnost i vaskrsenje – ne slažu najbolje jedan sa drugim. Dakle, oni su se držali prvog pojma, a odbacili su drugi. Zato je Pavle na  jednom mestu rekao da je Jevanđelje bezumlje neznabošcima (1. Korinćanima 1,23).

Pavle je na učtiv način branio razboritost svojih ideja. Okrenuo se Agripi, Jevrejinu koji ne samo da je mogao da ga shvati, već i da potvrdi da je ono što je govorio bilo u skladu sa učenjima jevrejskih proroka (Dela 26,25.26).

`Kako je Agripa odgovorio na Pavlovo uporno pitanje? Dela 26,27.28.`

Pavlovo pitanje stavilo je Agripu u težak položaj. Kao Jevrejin nikada ne bi porekao da veruje u Pismo; sa druge strane, ako da potvrdan odgovor, ne bi bilo druge mogućnosti osim da prihvati Isusa kao Mesiju. Njegov odgovor predstavljao je mudro izbegavanje logičke zamke u kojoj se našao: »Još malo pa ćeš me nagovoriti da budem hrišćanin.« (Dela 26,28)

Pavlov odgovor otkriva upečatljivu visinu posvećenosti Jevanđelju: »Molio bih Boga i za malo i za mnogo da bi ne samo ti nego i svi koji me slušaju danas bili takvi kao i ja što sam, osim okova ovijeh.« (Dela 26,29) Izgovarajući poslednje reči na tom saslušanju, apostol nije molio da bude oslobođen, da bude slobodan kao njegovi slušaoci. Umesto toga, poželeo je da oni budu kao on, osim okova na rukama. Pavlova misionarska revnost u velikoj meri premašila je njegovu brigu za svoju sigurnost.

`Pročitajte tekst iz Dela 26,30-32. Kako je Agripa izrazio svoju uverenost da je Pavle nevin?`

Fistu je bila potrebna Agripina pomoć samo toliko da napiše izveštaj (Dela 25,25-27). Pavlova molba cezaru već je bila zvanično uručena (Dela 25,12). Zatvorenik više nije bio u nadležnosti namesnika.

`Pročitajte tekst iz Dela 26,24-28. Na šta se Pavle na kraju po­zvao i šta uvek treba da bude konačni autoritet u pitanjima vere?`
