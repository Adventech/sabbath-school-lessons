---
title:  Solun i Verija
date:   28/08/2018
---

Kada su Pavle i Sila bili pušteni iz tamnice, misionari su napu­stili Filibu (Dela 16,35-40). Iz Filibe, Pavle i njegovi pratioci otišli su pravo u Solun, glavni grad Makedonije.

`Pročitajte tekst iz Dela 17,1-9. Kako su Solunjani reagovali na Pavlovo uspešno propovedanje među neznabošcima?`

Još jednom vidimo kako Pavle traži sinagogu u kojoj bi mogao da objavi Jevanđelje. Mnogi pobožni Grci i ne malo istaknutih žena bili su uvereni u istinu Pavlovom porukom. To što ovi obraćenici »pristaše s Pavlom i Silom« (Dela 17,4) najverovatnije znači da su osnovali posebnu grupu koja se okupila izvan sinagoge, verovatno u Jasonovom domu.

Njihovi protivnici pokrenuti zavišću uzbunili su narod. Njihova namera bila je da dovedu Pavla i Silu – Timotije se ne spominje – pred gradske starešine i optuže ih. Pošto nisu mogli naći misionare, Jason i još nekoliko vernika bilo je odvedeno pred lokalne vlasti pod optužbom da pružaju utočište političkim pobunjenicima.

`Pročitajte tekst iz Dela 17,10-15. Kako su Jevreji iz Verije reagovali u poređenju sa onima iz Soluna?`

Izraz eugenēs (Dela 17,11) prvobitno je značio »iz plemenite porodice« ili »plemenitog porekla«, ali je stekao opštije značenje, »nepristrasan« stav, što je verovatno ovde slučaj. Jevreji iz Verije bili su pohvaljeni ne samo zato što su se složili sa Pavlom i Silom, već zbog spremnosti da svakoga dana sami istražuju Pismo, da li je ono što misionari propovedaju tačno. Samo emocionalan odgovor na Jevanđelje, bez neophodnog intelektualnog ubeđenja, površan je i kratkog veka.

Međutim, nije prošlo mnogo vremena kada je progonstvo prekinulo Pavlovu plodonosnu službu u Veriji, što ga je nagnalo da pođe dalje na jug, u Atinu.

`Kada ste poslednji put marljivo proučavali Sveto pismo da biste otkrili »je li to tako«?`
