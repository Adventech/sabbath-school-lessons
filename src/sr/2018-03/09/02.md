---
title:  Povratak u Listru
date:   26/08/2018
---

Lukin izbor događaja dovodi Pavla gotovo pravo u Dervu i Listru. Jedino što kaže u vezi sa Sirijom i Kilikijom jeste da je Pavle prošao kroz ove oblasti utvrđujući crkve (Dela 15,41).

`Pročitajte tekst iz Dela 16,1-13. Šta nam Pavlov postupak govori o tome koliko je bio pažljiv u nastojanju da dosegne druge?`

Iako je Timotijev otac bio neznabožac, njegova majka bila je hrišćanka iz jevrejstva; zvala se Еvnikija. Uprkos tome što nije bio obrezan, Timotije je poznavao Pismo od detinjstva (2. Timotiju 3,15), što je ukazivalo da je, takođe, bio pobožna osoba. Kao hrišćanin već je zaslužio poštovanje i divljenje svih tamošnjih vernika.

Pošto su Jevreji prema majčinoj a ne očevoj liniji određivali ko je Jevrejin, Timotije je smatran Jevrejinom. Nije bio obrezan osmog dana posle rođenja, možda zato što je njegov otac, Grk, posmatrao obrezanje kao surovi čin.

Želeći da povede Timotija kao svog saradnika i znajući da bi mu, kao neobrezanom Jevrejinu, bilo zabranjeno da uđe u jevrejske sinagoge, jer bi bio optužen za otpadništvo, Pavle se založio da bude obrezan. Prema tome, Pavle je to učinio iz praktičnih razloga i taj postupak ne treba posmatrati kao protivrečnost Jevanđelju koje je propovedao.

Nakon što je posetio mesta koja je obišao na prvom putovanju, Pavle je odlučio na pođe jugozapadno, moguće u Еfes, u azijsku provinciju, ali Sveti Duh ga je u tome sprečio. Tada je krenuo na sever, nastojeći da ode u Vitiniju, ali opet, na neki nepoznat način, Duh ga je osujetio da pođe tamo. Pošto je već prolazio kroz Misiju, Pavlova jedina mogućnost bila je da ode zapadno, do luke u Troadi, odakle je mogao otploviti u različitim pravcima.

Međutim, u noćnom viđenju, Bog mu je pokazao da treba da otplovi preko Еgejskog mora u Makedoniju. Kada su njegovi saputnici saznali za viđenje, zaključili su da ih je Bog pozvao da šire Jevanđelje među Makedoncima.

`Razmislite o tome zašto je Pavle obrezao Timotija. Čemu nas to uči o spremnosti da učinimo određene stvari sa kojima se možda ne slažemo uvek ili ih ne smatramo neophodnim, ali koje će služiti višem cilju? `
