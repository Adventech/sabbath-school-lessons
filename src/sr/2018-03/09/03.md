---
title:  Filiba
date:   27/08/2018
---

Kada su stigli u Makedoniju, Pavle i njegovi pratioci otputovali su u Filibu, u kojoj su osnovali prvu hrišćansku zajednicu u Еvropi.

`Pročitajte tekst iz Dela 16,11-24. Kuda su misionari otišli u Subotu i zašto? Šta im se na kraju tamo dogodilo?`

Kad god je Pavle stigao u neki grad, njegov običaj je bio da Subotom poseti lokalne sinagoge da bi svedočio Jevrejima (Dela 13,14.42.44; Dela 17,1.2; Dela 18,4). To što su u Filibi otišli na obalu reke da se mole – zajedno sa pojedinim ženama, i Jevrejkama i neznaboškinjama, koje su služile Bogu – verovatno znači da u tom gradu nije bilo sinagoge. Ovaj izveštaj je značajan zbog toga što Pavle nije išao u jevrej­sku sinagogu Subotom samo radi evanđeoskog rada, već i zato što je to bio dan njegove službe Bogu.

`Pročitajte tekst iz Dela 16,25-34. Podsetite se izveštaja o tamničarevom obraćenju. Šta je trebalo da učini da bi bio spasen?`

Pavlov i Silin odgovor na tamničarevo pitanje u potpunom je skladu sa Jevanđeljem, jer se spasenje dobija samo verom u Isusa (Rimljanima 3,28; Galatima 2,16). Međutim, iz ovog događaja ne možemo zaključiti da je verovanje u Isusa sve što je neophodno za krštenje, na uštrb odgovarajućeg doktrinarnog i praktičnog poučavanja.

Šta znamo o tamničaru? Da li je bio Jevrejin ili jevrejski prozelit? U svakom slučaju, bilo je potrebno da veruje u Isusa kao Gospoda i Spasitelja. Šta ako je bio neznabožac koji je već poznavao Boga i služio Mu, poput Kornilija, Lidije (Dela 16,14), i još nekoliko drugih osoba spomenutih u Delima? Šta ako je prethodno posetio Pavlove evanđeoske sastanke u gradu? Kakve god činjenice da su u pitanju, sažetost izveštaja ne treba da služi kao izgovor za brzo krštenje.

`Pročitajte: Dela 16,31-34. Šta nas ovaj tekst uči o tome koliko je potpuna i celovita bila Hristova žrtva prineta za nas? Kako možete naučiti da iz dana u dan počivate u sigurnosti Hristove pravednosti koja vas pokriva i predstavlja vašu jedinu nadu spasenja? `
