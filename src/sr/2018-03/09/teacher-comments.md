---
title:  Pouka za učitelje
date:   31/08/2018
---

### SAŽETI PREGLED POUKE

**Ključni tekst:** Dela 16,6-10; Dela 18,9.10.

**Učenici će:**

**Saznati:** Prepoznaće saradnju između Boga i Pavla u njihovom misionarskom radu: Bog ohrabruje Pavla i usmerava ga gde treba da služi, a Pavle objavljuje evanđeosku vest i usklađuje je prema svojim različitim slušaocima.

**Osetiti:** Osetiće uzbuđenje i poverenje zbog saznanja da je Bog bio prisutan svaki put kada su objavljivali Jevanđelje.

**Činiti:** Delovaće pouzdano i nežno u svom misionskom polju.

### SMERNICE ZA PROUČAVANJE

**Saznati:** Uzbudljiva saradnja

A. Bog je dao Pavlu viđenja da bi ga usmerio i ohrabrio. Šta nama može pružiti usmerenje i ohrabrenje?

**Osetiti:** Nikada sami

A. Kako mi poput Pavla i Sile, koji su pevali Bogu u tamnici u Filibi, možemo osetiti da smo u teškim prilikama, misionskim ili nekim drugim, tako blizu Boga?

B. Koji deo Pavlovog drugog misionarskog putovanja vas posebno motiviše i uliva vam poverenje da krenete njegovim stopama?


**Činiti:** Samo pođite

A. Kog razloga, koji vas sprečava da aktivno širite svoju veru u Isusa, možete sada da se setite?

B. Kakav god odgovor da ste dali na prethodno pitanje, zašto se ne molite sa prijateljem da Bog ukloni tu prepreku?

**Zaključak:**

Saznanje da smo Božji saradnici može da odagna strah i nedostatak poverenja i ulije hrabrost da objavljujemo Jevanđelje. Pored toga, načela širenja Jevanđelja možemo naučiti iz izveštaja o Pavlovim misionarskim putovanjima.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 16,1-4.22-24.

**Ključno načelo duhovnog rasta:**

Pavlovo drugo misionarsko putovanje vredno je naše pažnje iz najmanje dva razloga: 1) to što je nastavio da radi u izuzetno teškim okolnostima pruža podstrek, 2) način na koji je služio različitim slušaocima je poučno.

**Samo za učitelje:**

Pavlovo drugo misionarsko putovanje odlikuje se mnoštvom različitih i zanimljivih iskustava: isterivanje zlih duhova, tiho svedočenje na obali reke, batine, obraćenja, odbijanja, javno propovedanje, vreme provedeno u tamnici, burni napadi svetine, itd. Skloni smo da Božju prisutnost i volju u svom životu ocenjujemo na osnovu dobrih i rđavih rezultata. Izveštaj o Pavlovim poduhvatima dovodi ovakvu ideju u pitanje i pokazuje da mi, poput Pavla, možemo biti u središtu Božje volje, a ipak podnositi strašne izazove i veliku patnju. Ispričajte u razredu sledeću priču i nakon toga naglasite da, ma koliko da želimo da vidimo sebe kao mudrog starca, spontano odgovoramo poput njegovih suseda.

**Uvodni razgovor:**

 Jedna priča iz davnina govori o starom čoveku čiji je konj pobegao iz štale. Njegovi susedi došli su da ga uteše. „Kakva loša sreća“, tugovali su. Međutim, starac je ravnodušno odgovorio: „Ne znam da li je to dobro ili loše.“ Pomalo zbunjeni, susedi su otišli kući. Kasnije tog popodneva, susedi su se vratili kada su čuli vest da se konj vratio i da je zajedno sa njim došlo krdo konja. „Kakvu si neverovatnu sreću imao“, govorili su susedi. Starac je ponovo zamišljeno odgovorio: „Ne znam da li je to dobro ili loše.“ Susedi su ponovo otišli kući, da bi se kasnije vratili da uteše čoveka jer je njegov sin povredio nogu jašući jednog od novih konja. Susedi i starac razmenili su iste reči kao i prilikom prethodnih događaja. Na kraju, lokalna vojska je marširajući kroz njihovo mesto, primorala sve sposobne mladiće da im se pridruže u opasnom pohodu. Starčev sin je zbog povrede bio izuzet ove dužnosti. Susedi su se ponovo vratili i čestitali starcu jer je imao sreće, ali naravno, ponovo su se susreli sa mudrošću koju nisu posedovali.

**Za razgovor:**

1. Zamislite da ste Pavlov saputnik i da razmišljate poput „suseda“; šta mislite koliko dugo biste izdržali na njegovim misionarskim putovanjima?

2. Da li treba da izmenimo svoj opis Božjeg karaktera da bismo ga prilagodili činjenici da je On dozvolio da Pavle bude išiban (Dela 16,22)?

##### 2. KORAK – ISTRAŽITE

**Samo za učitelje:**

Ova lekcija obuhvata dve relativno različite teme u Pavlovom iskustvu: 1) prikazivanje nevolja koje je podneo i 2) osnovna strategija njegove misije. Slobodno se usredsredite na jednu ili obe ove teme. Do sada, Pavlova lična iskušenja su bila tema. Da bi se držali biblijskog sleda događaja, u odeljku ##### BIBLIJSKI KOMENTAR prvo ćemo razgovarati o njegovoj misionskoj strategiji, a zatim o poteškoćama koje je podneo.

##### BIBLIJSKI KOMENTAR

*I Uklanjanje nepotrebnih prepreka*

(Podsetite se u razredu sledećeg teksta: Dela 16,1-5)

Ironija je očigledna jer s jedne strane imamo tekst koji govori o odluci donetoj na Jerusalimskom saboru u vezi sa obrezanjem (Dela 15,19.20), dok se sa druge strane ponovo spominje vršenje obrezanja (Dela 16,3). Sa pismom kojim se ukida zavetni obred u jednoj ruci i oruđem za vršenje obrezanja u drugoj, Pavle obrezuje Timotija. Obrazloženje glasi „zbog Jevreja“ (Dela 16,3). Jedno je bilo osloboditi verujuće neznabošce obrezanja, a potpuno drugačije osloboditi Jevreje drevnog običaja. Pavle, sa druge strane, lično smatra da obrezanje nije sporno pitanje, ponavljajući u mnogim pismima da su i obrezanje i neobrezanje „ništa“ (1. Korinćanima 7,19; Galatima 5,6; Galatima 6,15). Međutim, Pavle sigurno nije želeo da ga prati glas da je rekao Jevrejima „da ne treba obrezivati djece svoje“ (Dela 21,21).

Ali upravo ovde, na spoju teološkog ubeđenja i misionarske prakse, Pavle pokazuje da je uvek svestan uverenja svojih slušalaca i da ima obzira prema njima. Misao koja se ponavlja u okviru njegove misiologije jeste da teološka korektnost ne diktira nužno praksu. Shvatajući šta je bitno, a šta ne, Pavle se u brojnim pitanjima oslanja na kriterijum da li će nekoga uvrediti. Pavle i Timotije jasno veruju da je obrezanje nepotrebno, ali da ne bi uvredili svoje slušaoce, oni se povinuju tuđim a ne svojim uverenjima. Da li treba jesti hranu prinetu idolima? U teološkom smislu Pavle zna da „idol nije ništa“ i priznaje da čovek niti je „veći“ ako jede ni „manji“ ako se uzdržava od takve hrane (1. Korinćanima 8,4.8). Međutim, nisu svi hrišćani uvereni u to, tako da Pavle objašnjava da nije odlučujuće šta jedete, već sa kim jedete (Rimljanima 14).

Biti osetljiv kad je tuđa savest u pitanju, ne biti jednostran u primenjivanju svojih uverenja, ne biti kamen spoticanja – ovakva razmišljanja su bila temelj uspešne službe apostola Pavla.

**Razmislite o ovome:**

I Timotije zaslužuje priznanje. On je podneo veliki fizički bol da ne bi uvredio Jevreje. Možete li da se setite odgovarajućeg načina na koji danas treba da sledimo Timotijev primer?

*II Pronalaženje proviđenja u teškim okolnostima*

(Podsetite se u razredu sledećih tekstova: Dela 18,9.10; 2. Korinćanima 11,16-29)

Nema sumnje da je Bog bio uz Pavla na njegovim misonarskim putovanjima. Da je Pavle gajio određene sumnje, one bi nestale pred tvrdnjom koju je Bog izgovorio u viđenju: „Jer sam Ja s tobom“, koje je Pavle primio u Korintu (Dela 18,10). Ova jednostavna činjenica da je Bog „sa“ nekim jeste obeležje božanske blizine i proviđenja. Jakovljev sin Josif prevaren je od strane „praotaca“, ali Stefan uverava da „Bog bješe s njim“ (Dela 7,9). Petar objašnjava Korniliju i njegovoj porodici o Isusovoj čudesnoj isceliteljskoj sili i dobrim delima i kaže da „Bog bijaše s Njim“ (Dela 10,38). Izraz „Bog sa“ javlja se i na početku i na kraju Novog zaveta; Isus dolazi kao Emanuilo, odnosno, „s nama Bog“ (Matej 1,23), i najavljuje večno novo nebo i novu Zemlju gde „Bog biće s njima Bog njihov“ (Otkrivenje 21,3).

Međutim, šta čovek može da očekuje u životu u kome je Bog sa njim? Da li takva zajednica pruža posebnu zaštitu, božansko vođstvo ili unutrašnji mir? Možda pruža sve to, ali zapazite Pavlov kratak pregled o tome šta je njegova služba „sa Bogom“ obuhvatala: pet puta četrdeset manje jedan udarac; odnosno, 200 manje pet udaraca, ukupno 195 udaraca; tri šibanja; jedno kamenovanje; tri brodoloma, uključujući da je celu noć i dan proveo u moru; mnoge opasnosti; nespavanje; glad; žeđ; zimu i golotinju (2. Korinćanima 11,24-27)... i na kraju mučeništvo.

Opširan opis Pavlovog života u Delima apostolskim, života za koji znamo da je bio predmet Božjeg staranja, pruža priliku da ispravno uskladimo naša očekivanja u vezi sa hrišćanskom službom sa stvarnošću života „sa Bogom“. Kao prvo, treba zapaziti da Pavlovo veliko stradanje ne negira Božju ličnu zaštitu i brigu. Nažalost, mi uglavnom ne znamo za događaje koje Bog sprečava da se dese. Zanimljivo je zapaziti da je Bog obećao Pavlu u Korintu da „niko se neće usuditi da ti što učini“ (Dela 18,10). Dozvoljavanje da se Pavlove rane zadobijene u Filibi zaleče i pružanje psihološkog odmora od – prema današnjim standardima – mučenja pokazuje da Bog može da postavi, i da postavlja, granice kada je patnja u pitanju (uporedite: Jov 1,12; Jov 2,6).

Drugo, stradanje može da posluži uzvišenijem cilju. Šibanje koje je Pavle doživeo u Filibi i utamničenje doveli su do obraćenja neimenovanog rimskog tamničara i njegove porodice. Pored toga, Pavlove nevolje pokrenule su niz događaja koji su naveli rimskog vojvodu da se izvini hrišćanskom apostolu (Dela 16,39). U stvari, cezar je ukazao poštovanje Hristu. Na kraju, stradanje može da potvrdi našu posvećenost Hristu. Pavle se priseća niza stradanja koja je podneo, braneći svoju službu od napada lažnih apostola (2. Korinćanima 11,13-29). Reči su jeftine, i ispovedanje vere može biti prolazno. Isus je predskazao da slušaoci na „kamenitom tlu“, koji odmah radosno primaju „reč o carstvu“, mogu isto tako brzo „otpasti“ kada se pojave nevolje ili progonstva. Suprotno tome, podnošenje nevolja služi kao dokaz istinitosti. Pavle polaže ovaj ispit, a Božjom blagodaću možemo i mi.

**Za razgovor:** Kako biste odgovorili nekome ko smatra da su nevolje rezultat Božjeg nezadovoljstva?

#### 3. KORAK - PRIMENITE    

**Samo za učitelje:**
 
Bol i patnja u svetu navode se kao glavne činjenice u nastojanju da se porekne Božje postojanje. Iako hrišćani možda ne podležu pod uticaj ove određene tvrdnje, oni slično tome, zbog podnetog bola i stradanja, mogu da poriču da je Bog prisutan u njihovom životu. Recite razredu da je patnja složeno pitanje i da ne treba brzopleto da pretpostavimo da patiti znači biti napušten od strane Boga.

**Za primenu:**

Koliko razloga za patnju se možete setiti, i kako je Bog uključen u svaki od njih?

#### 4. KORAK – BUDITE KREATIVNI

**Samo za učitelje:**

Ako okolnosti dozvoljavaju, budite prvi dobrovoljac koji će izvršiti sledeću aktivnost.

**Aktivnost:**

Podelite svoje lično iskustvo stradanja koje sada posmatrate drugačije u svetlosti Božjeg proviđenja.
