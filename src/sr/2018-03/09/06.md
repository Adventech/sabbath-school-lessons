---
title:  Pavle u Korintu
date:   30/08/2018
---

Tekst iz Dela 18,1-11. govori o Pavlovom iskustvu u Korintu, u kome je boravio godinu i po dana. Akila i Priskila postali su Pavlovi doživotni prijatelji (Rimljanima 16,3; 2. Timotiju 4,19). Izveštaj otkriva da su oni već bili hrišćani kada su došli u Korint, verovatno zbog proterivanja Jevreja iz Rima od strane cara Klaudija. Rimski istoričar Svetonije napominje da je do proterivanja došlo zbog nemira u jevrejskoj zajednici povezanih sa »Hristovim« imenom (Claudius 25.4), što je verovatno bio rezultat propovedanja Jevanđelja od strane tamošnjih jevrejskih vernika. Dakle, moguće je da su Akila i Priskila bili uključeni u te aktivnosti. U svakom slučaju, pored toga što im je vera i isto jevrejsko poreklo bilo zajedničko, Pavle i njegovi novi prijatelji bavili su se i istim zanatom.

`Kakav je bio ishod Pavlovih misionarskih aktivnosti u Korintu? Dela 18,4-17. `

Kada su Sila i Timotije došli iz Makedonije, doneli su novčanu pomoć iz tamošnjih crkava (2. Korinćanima 11,8.9), što je omogućilo Pavlu da se potpuno posveti propovedanju. Pavlov stav je bio da živi o svom trošku u toku svoje službe, mada je, takođe, učio da »oni koji Jevanđelje propovijedaju od Jevanđelja žive«. (1. Korinćanima 9,14)

Uprkos snažnom protivljenju Jevreja Pavlovoj poruci, pojedini Jevreji su ipak poverovali, kao i neki neznabošci koji su služili Bogu. Među obraćenima bio je Krisp, starešina sinagoge, i ceo njegov dom. Mnogi Korinćani, takođe, su poverovali i bili kršteni. Međutim, prilike među Jevrejima bile su prilično napete, kao što pokazuje sledeći događaj (Dela 18,12-17). Pavle je sigurno planirao da uskoro napusti Korint, ali u noćnom viđenju primio je božansko ohrabrenje da ostane (Dela 18,9-11).

Na povratku u Antiohiju, Pavle je sa sobom poveo Akilu i Priskilu i ostavio ih u Еfesu, gde je proveo nekoliko dana pre nego što je nastavio put. Dok je tamo boravio, imao je priliku da propoveda u mesnoj jevrejskoj sinagogi, čiji ga je povoljan prijem nagnao da obeća da će se vratiti, ako bude Božja volja. To se dogodilo upravo na sledećem putovanju.

`Pavlu, obeshrabrenom zbog prijema na koji je naišao, bilo je potrebno ohrabrenje u vezi sa spasenjem duša. Šta Gospodnje reči upućene njemu (Dela 18,10) govore nama, kada se možda slično osećamo kao Pavle? `
