---
title:  Drugo misionarsko putovanje
date:   25/08/2018
---

### Tekstovi za proučavanje u toku sedmice
Dela 16; Rimljanima 3,28; Galatima 2,16; Dela 17; 1. Korinćanima 1,23; Dela 18,1-10.

> <p>Tekst za pamćenje</p>
> »Ne boj se, nego govori, i da ne ućutiš; jer sam Ja s tobom, i niko se neće usuditi da ti što učini; jer Ja imam veliki narod u ovome gradu.« (Dela 18,9.10)

Vrativši se u Antiohiju, Pavle i Varnava starali su se o crkvi i učestvovali u daljem evanđeoskom radu. Ovo je bio poslednji put da su radili zajedno, jer je oštro neslaganje dovelo do razdvajanja. Razlog Pavlovog i Varnavinog neslaganja bio je Marko, Varnavin rođak (Kološanima 4,10). Kada je Pavle pozvao Varnavu da ponovo posete mesta u kojima su objavljivali Jevanđelje na prethodnom putovanju, Varnava je želeo da povede svog rođaka sa sobom, ali Pavle se tome usprotivio zbog Markovog ranijeg postupka. Međutim, razdvajanje Pavla i Varnave donelo je blagoslov, jer su deleći svoje napore mogli pokriti širu oblast nego što su prvobitno nameravali. Varnava je poveo Marka i vratio se na Kipar, svoju domovinu (Dela 4,36). U međuvremenu, nakon što je pozvao Silu da mu se pridruži, Pavle je proputovao Siriju i Kilikiju, snažeći tamošnje crkve. Pre nego što je prvi put došao u Antiohiju, Pavle je proveo nekoliko godina u Tarsu (Dela 9,30; Dela 11,25.26). Sada je imao priliku da ponovo poseti zajednice koje je tamo osnovao. Ipak, Božji plan za njega bio je mnogo veći nego što je Pavle u prvi mah zamišljao.
