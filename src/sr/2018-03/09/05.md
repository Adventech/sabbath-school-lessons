---
title:  Pavle u Atini
date:   29/08/2018
---

Atina, intelektualno središte drevne Grčke, doslovno je bila po­svećena idolima. Mermerni kipovi ljudi i bogova nalazili su se svuda, naročito na ulazu u gradski trg, koji je predstavljao centar gradskog života. Pavle se toliko uznemirio zbog idolopoklonstva koje je u velikoj meri vladalo da je promenio svoju uobičajenu naviku da prvo poseti sinagogu, pa je započeo rad na dva polja: jednom sedmično je razgovarao sa Jevrejima i pobožnim neznabošcima u sinagogi, a svakodnevno na gradskom trgu sa Grcima (vidi: Dela 17,15-22).

S obzirom da su Atinjani uvek bili spremni da čuju nešto novo, pojedini filozofi zainteresovali su se za Pavlovo učenje i pozvali ga da se obrati Areopagu, visokom gradskom veću. Pavle u svom govoru nije navodio tekstove iz Pisma niti je spominjao Božje delovanje u istoriji Izrailja, kao što je činio kada se obraćao Jevrejima (uporedite: Dela 13,16-41); ovakav pristup ne bi imao mnogo smisla u razgovoru sa ovim slušaocima. Umesto toga, on je predstavio pojedine važne biblijske istine na način na koji su ti obrazovani neznabošci mogli razumeti.

`Pročitajte tekst iz Dela 17,22-31. Koje uzvišene istine o Bogu, spasenju, istoriji i ljudskom rodu je propovedao ovim ljudima u svom govoru nasred Areopaga?`

Većina Pavlovih reči zvučala je smešno ovim iskusnim neznabošcima, čija je slika o Bogu i religiji u velikoj meri bila iskrivljena. Ne znamo kako je Pavle nameravao da završi svoju poruku, jer izgleda da je bio prekinut upravo u trenutku kada je govorio o Božjem suđenju svetu (Dela 17,31). Ovo verovanje sukobilo se sa dva grčka shvatanja: 1) da je Bog potpuno transcendentan, da se ne bavi svetom niti se zanima za ljudska pitanja, i 2) kada čovek umre, uopšte ne može biti vaskrsenja. To objašnjava zašto je Jevanđelje predstavljalo ludost Grcima (1. Korinćanima 1,23) i zašto je broj obraćenika u Atini bio mali.

Ipak, među onima koji su poverovali bilo je nekih od najuticajnijih ljudi u atinskom društvu, kao što je Dionisije, član Areopaga, i Damara, čije spominjanje imena ukazuje da je zauzimala isti društveni položaj, ako nije i sama bila član veća (Dela 17,34).

Pavlov različit pristup članovima Areopaga pokazuje da je bio svestan društvenih i kulturoloških razlika. Čak je naveo reči neznabožačkog pesnika (Dela 17,28) da bi postigao svoj cilj.

`Šta iz ovog događaja treba da naučimo o tome kako možemo koristiti različite metode da bi smo stigli do različitih ljudi? `
