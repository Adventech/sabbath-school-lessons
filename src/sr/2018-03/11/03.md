---
title:  Pobuna u Hramu
date:   10/09/2018
---

Prihvativši predlog crkvenih starešina, Pavle je trebalo da se posveti sedmodnevnom obredu očišćenja da bi pomogao u izvršenju zaveta tih ljudi (4. Mojsijeva 19,11-13). U isto vreme, prema jevrejskoj tradiciji svaka osoba koja dolazi iz neznabožačkih zemalja bila je nečista i nije mogla da uđe u Hram. Zato je Pavle morao da se oči­sti pre nego što je otišao sveštenicima i pokazao kako izvršava očišćenje vezano za Nazireje (Dela 21,26).

`Pročitajte tekst iz Dela 21,27-36. Šta se dogodilo Pavlu na kraju sedmodnevnog očišćenja?`

Nastala je pobuna. Izazvali su je oni koji su podbunili mnoštvo protiv Pavla, optužujući ga da napada najvetije simbole jevrejske vere, naročito da je oskvrnio Hram. Pošto je jedan od Pavlovih saputnika bio vernik iz neznaboštva, Trofima iz Еfesa (Dela 21,29), smatrali su da ga je apostol uveo u unutrašnji trem Hrama, gde su samo Jevreji smeli ući. Da su optužbe bile istinite, Pavle bi bio kriv za najozbiljniji prestup. Duž zida koji je razdvajao spoljašnji od unutrašnjeg trema, nalazili su se natpisi na grčkom i latinskom koji su upozoravali posetioce neznabošce da dalje ne ulaze, jer će u protivnom biti lično odgovorni za svoju smrt.

»Prema jevrejskom zakonu ako neka neobrezana osoba stupi u unutrašnje tremove svete građevine, taj čin predstavljao je zločin koji je kažnjavan smrću. Pavla su u gradu videli sa Trofimom iz Еfesa i pretpostavili da ga je uveo i u Hram. Pavle to nije učinio, a svojim ulaskom u Hram nije prekršio Zakon, jer je pripadao jevrejskom narodu. Međutim, iako je optužba bila potpuno neosnovana, poslužila je da razbukti predrasude u narodu. Kada je uzvik odjeknuo tremovima Hrama, okupljeno mnoštvo bilo je obuzeto divljim uzbuđenjem.« (Еlen Vajt, Apostolska crkva – Hristovim tragom, str. 407. original)

Kada je vest o pobuni stigla do rimskog utvrđenja, rimski zapovednik, Klaudije Lisije (Dela 21,31.32; Dela 23,26), došao je sa voj­skom i spasao Pavla pre nego što ga je mnoštvo moglo usmrtiti.

Kao meta napada, Pavle je bio uhapšen i svezan lancima, dok je zapovednik ispitivao šta se događa. Zbog gnevnog vikanja mnoštva, naredio je da apostola odvedu u tvrđavu.

`Glasine, i to lažne, pomogle su da ova pobuna počne. Zašto moramo biti pažljivi kada su u pitanju glasine koje slušamo ili, još gore, širimo? `
