---
title:  Pouka za učitelje
date:   14/09/2018
---

### SAŽETI PREGLED POUKE

**Ključni tekst:** Dela 23,11.

**Učenici će:**

**Saznati:** Shvatiće da Božje proviđenje ne iznalazi uvek način kakav oni misle da hoće.

**Osetiti:** Steći će osećanje mira usred teškoća u životu i želju da istraju radi Božjeg carstva.

**Činiti:** Tražiće od Boga mudrost kako da stupaju u dodir sa ljudima oko sebe.

### SMERNICE ZA PROUČAVANJE

**Saznati:** Božje proviđenje je sigurno

A. Šta je Duh rekao Pavlu kada je pošao u Jerusalim?

B. Zašto je ipak išao, uprkos ovim opomenama?

C. Da li je Božja volja bila da Pavle pođe u Jerusalim i tamo bude uhapšen? Objasnite.

**Osetiti:** Pronaći mir i istrajnost u Božjem delu

A. Na koji način ste u svom pozivu da podelite Jevanđelje sa drugima doživeli izazove?

B. Da li ti izazovi više potiču od drugih ljudi ili od vaše nesigurnosti?

C. Kako vam izveštaj o Pavlu može pomoći da nastavite da objavljujete Jevanđelje?

**Činiti:** Tražiti mudrost i reči od Boga

A. Kako možemo znati šta da kažemo drugima kada se naša vera dovede u pitanje?

B. Postoji li upravo sada oblast u vašem životu zbog koje su vam potrebne mudrost i reči od Boga?

**Zaključak:**

Kada činimo ispravne stvari u službi Bogu, ne postoji garancija da ćemo biti na sigurnom. Ali mi znamo da nas Bog ne napušta. Daje nam potrebnu hrabrost da istrajemo.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 23,11.

**Ključno načelo duhovnog rasta:**

Prepoznajmo Božje proviđenje u svom životu, čak i kada je naša fizička sigurnost i udobnost dovedena u pitanje.

**Samo za učitelje:**

Usredsredite se na činjenicu da Pavle na kraju iskustva u Jerusalimu prima ohrabrenje sa neba da je dobro obavio službu i da će je dobro obaviti i u Rimu, uprkos svim izazovima sa kojima će se suočiti.

**Uvodni razgovor:** Veoma često kada prihvatimo Božji poziv u svom životu i pođemo pravcem kojim smo uvereni da treba da pođemo, na kraju se susretnemo sa izazovima. Kada je primio poziv i bio uveren da treba da napusti mesto pastora u oblasti da bi stekao doktorsku diplomu na Endrus Univerzitetu, Kori je odlučio da sledi taj poziv. Verovao je da može da završi nastavu i ispite za dve i po godine, a zatim da radi kao pastor u crkvi dok piše disertaciju. Sada, nakon pet godina, dok piše poslednja poglavlja disertacije, Kori preispituje svoj izbor zbog finansijskih teškoća koje su njegovu porodicu dovele u stresnu situaciju. Pa ipak, Kori zna da ga je Bog tu doveo. Ako dozvoli da ga brige nadvladaju, neće moći ostati veran zadatku koji mu je Bog poverio. Kori mora da veruje u Božje proviđenje i verno završi svoje školovanje, jer je to Bog tražio od njega.

**Za razgovor:**

1. Opišite trenutke u svom životu kada ste odlučili da sledite Božji poziv i kako su vas nevolje koje su usledile podstakle da se pitate da li i dalje činite ispravnu stvar.

2. Kako možemo znati kada delujemo u okviru Božjeg proviđenja/volje?

2. KORAK –ISTRAŽITE

**Samo za učitelje:**

Izveštaj o Pavlovom putovanju u Jerusalim, i vremenu provedeno u tom gradu, bavi se njegovim pokušajem da se poistoveti sa Jevrejima i da poveže hrišćansku veru sa njenim jevrejskim korenima, nadajući se da će još jednom objaviti Jevanđelje jevrejskim starešinama u Jerusalimu. Pomozite članovima  razreda da shvate da je svaki korak koji je doveo do Pavlovog hapšenja u Jerusalimu deo njegovog vernog ispunjavanja poziva da širi Jevanđelje Isusa Hrista.

##### BIBLIJSKI KOMENTAR

Izveštaj o Pavlu na kraju njegovog trećeg misionarskog putovanja, koji govori o njegovom povratku u Jerusalim i događajima koji su usledili, u skladu je sa Božjim pozivom upućenom Pavlu da širi Jevanđelje. U 1. Korinćanima 9,19-22, Pavle kaže da je svakome bio sve ne bi li dosegao što više različitih grupa ljudi radi Jevanđelja. Zapažamo tri različita događaja u tekstu od 21. do 23. poglavlja Dela apostolskih u kojima možemo da uočimo Pavlovu posvećenost Jevanđelju. Prvo, u njegovom putovanju u Jerusalim. Drugo, u sastanku sa crkvenim vođama u Jerusalimu. Treće, u toku hapšenja.

*I Pavlovo putovanje u Jerusalim*

(Podsetite se u razredu sledećeg teksta: Dela 21,7-14)

Pavle završava poslednju etapu trećeg misionarskog putovanja i rastanak od ljudi kojima je služio veoma je tužan. Ovu tugu uvećale su reči Svetog Duha da će Pavle biti progonjen i uhapšen u Jerusalimu. Međutim, zapazite da Agavova proročka poruka ne brani Pavlu da ide u Jerusalim. Ona samo govori o tome šta će mu se dogoditi kada ode tamo. Ljudi su ga molili da ne ide, ali Pavle je posvećen svom evanđeoskom radu. Kao što je Isus odlučno pošao u Jerusalim, tako je i Pavle, makar to značilo da će biti uhapšen ili da će doživeti smrt zbog Jevanđelja Isusa Hrista. Slično Isusovim rečima izgovorenim u Getsimanskom vrtu, ljudi na ovu Pavlovu izjavu odgovaraju da će Gospodnja volja biti izvršena. (Vidi: Darel L. Bok; Acts: Baker Exegetical Commentary on the New Testament [Grand Rapids,MI: Baker Academics, 2007], str. 638.639)  

**Za razgovor:**

1. Zašto je ponekad Božja volja da stradanje bude deo evanđeoske službe?

2. Kada ste vi doživeli stradanje zbog Jevanđelja?

3. Ako je Pavle nazvan apostolom neznabožaca, zašto se uopšte trudio da se vrati u Jerusalim?

*II Pavlov susret sa crkvenim vođama u Jerusalimu*

(Podsetite se u razredu sledećeg teksta: Dela 21,17-26)

Pavle je odgovoran crkvenim vođama kao i svaki drugi evanđeoski radnik danas. Prema tome, kada se vratio u Jerusalim, Pavle daje izveštaj o radu koji mu je poveren i na koji je poslat u trećem misionarskom putovanju. On je, takođe, doneo darove crkvi u Jerusalimu koje je skupio u toku svog putovanja. Pavle je veran u svom evanđeoskom radu i onima koje nastoji da dosegne i onima koji su priznati kao vođe Hrišćanske crkve. Jakov, kao vođa Hrišćanske crkve koji ima želju da Jevanđelje bude prihvaćeno i od strane Jevreja i od strane neznabožaca, nudi Pavlu predlog. Da bi sagradio most sa jevrejskom zajednicom u Jerusalimu, Jakov predlaže Pavlu da prođe kroz obred očišćenja i plati izvršenje zaveta za nekoliko mladića. Širile su se glasine da je Pavle učio druge otpadništvu u vezi sa nepoštovanjem Mojsijevog zakona. (Vidi: Darel L. Bok; Acts: Baker Exegetical Commentary on the New Testament, str. 646)  

**Razmislite o ovome:**

1. Da li predlog upućen Pavlu da prođe kroz ovaj obred utvrđen na zakonu predstavlja kompromis slobodi Jevanđelja? Zašto da i zašto ne?

2. Da li ste ikada učinili nešto što ste smatrali „nepotrebnim“ da bi izgradili odnos sa nekim radi Jevanđelja? Ako jeste, šta je bilo u pitanju? Ispričajte kakvi su bili rezultati vašeg iskustva?

3. Kako se tekst iz 1. Korinćanima 9,20. odnosi na ovu situaciju?

*III Pavlovo hapšenje i odbrana*

(Podsetite se u razredu sledećeg teksta: Dela 22,3-22)

Pavle je uhapšen u toku meteža kada su jevrejske starešine optužile Pavle da je pokazao nepoštovanje prema Hramu time što je uveo neznabošca u dvorište Hrama u kome su samo Izrailjci smeli da borave. Kada je Pavlu data prilika da se obrati mnoštvu, povezao je sebe sa jevrejskom verom na nekoliko načina. Najverovatnije da im se obratio na aramejskom, kojim je jevrejski narod uglavnom govorio. (Vidi: Darel L. Bok; Acts: Baker Exegetical Commentary on the New Testament, str. 658) Pavle svedoči o svom vaspitanju. Bio je obrazovani farisej koji je progonio ovaj „Put“. Zatim govori o svom obraćenju i viđenju sa neba, koji je deo farisejskog verskog sistema. (Vidi: Darel L. Bok; Acts: Baker Exegetical Commentary on the New Testament, str. 673.674) Sve ove pojedinosti je izneo u nadi da će objaviti Jevanđelje. Iako je njegovo svedočanstvo podstaklo još veće nasilje, koje je dostiglo vrhunac pokušajem da mu se oduzme život, Gospod je u tekstu Dela 23,11. pohvalio Pavlovo svedočenje u Njegovo ime.

**Razmislite o ovome:**

1. Na koje načine možemo graditi mostove sa različitim grupama ljudi da bismo širili Jevanđelje?

2. Kako Bog koristi nevolje da osnaži naše poverenje u Njega?

#### 3. KORAK – PRIMENITE

**Samo za učitelje:**

Važno je da pomognete svom razredu da shvati da nevolje koje nastaju zbog poštovanja evanđeoskog poziva nisu poput drugih nevolja u životu?

**Za primenu:**

1. Kakva je razlika između nevolja sa kojima se suočavamo zbog Jevanđelja i ostalih nevolja?

2. Kako možemo znati šta treba da kažemo i učinimo u korist Jevanđelja?

#### 4. KORAK – BUDITE KREATIVNI

**Samo za učitelje:**

Pomozite svom razredu da se sete različitih grupa ljudi i kako mogu da izgrade mostove između sebe i njih u cilju širenja Jevanđelja.

**Aktivnosti:**

1. Razmišljajte o različitim grupama ljudi koje susrećete u toku sedmice. Sastavite listu tih grupa.

2. Setite se nekih posebnih načina na koje možete da se povežete sa njima radi Jevanđelja.
