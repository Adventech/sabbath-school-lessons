---
title:  Hapšenje u Jerusalimu
date:   08/09/2018
---

### Tekstovi za proučavanje u toku sedmice
Dela 21; Rimljanima 2,28.29; Galatima 5,6; Dela 22; Dela 23,1-30; Matej 22,23-32.

> <p>Tekst za pamćenje</p>
> »A onu noć stade Gospod pred njega i reče: Ne boj se, Pavle, jer kao što si svjedočio za Mene u Jerusalimu, tako ti valja i u Rimu svjedočiti.« (Dela 23,11)

Uskoro posle Pavlovog prvog misionarskog putovanja, postalo je jasno da u Crkvi vlada neslaganje u vezi sa tim kako neznabošci treba da budu primljeni među verne (Dela 15,1-5). Uviđajući sve veći sukob, Pavle je osmislio plan kako da podstakne jedinstvo u Crkvi. Pošto je na Saboru zamoljen da se stara o siromašnima (Galatima 2,10), odlučio je da pozove obraćenike iz neznaboštva da pruže novčanu pomoć braći u Judeji, »milostinju svetima« (1. Korinćanima 16,1), nadajući se da bi to moglo pomoći da se izgrade mostovi između ove dve grupe vernika.

To objašnjava njegovu odlučnost da ode u Jerusalim na kraju svog trećeg putovanja, uprkos opasnostima. Sa jedne strane, gajio je iskrenu ljubav prema svojim sunarodnicima Jevrejima (Rimljanima 9,1-5); sa druge, čeznuo je za ujedinjenom Crkvom (Galatima 3,28; 5,6). Pošto se i Jevreji i neznabošci podjednako spasavaju verom, ne delima zakona (Rimljanima 3,28-30), svako otuđenje među njima zbog ceremonijalnih zahteva zakona suprotilo se sveobuhvatnom karakteru Jevanđelja (Efescima 2,11-22).

Sledimo Pavla dok stupa u ovo novo razdoblje svog života i misije.
