---
title:  Pred mnoštvom
date:   11/09/2018
---

U tekstu Dela 21,37-40. zabeleženo je šta se dalje dogodilo. Dok su Pavla vodili u rimsku tvrđavu na ispitivanje, zamolio je zapovednika za dozvolu da se obrati ljudima, koji su i dalje srdito vikali i tražili njegovu smrt.

Pošto se obratio zapovedniku na grčkom jeziku, zapovednik je pomislio da je Pavle izvesni Jevrejin iz Еgipta koji je pre otprilike tri godine podigao pobunu u Jerusalimu protiv rimske vlasti. Pobunu su, međutim, ugasile rimske snage; mnogi njegovi sledbenici bili su ili ubijeni ili uhapšeni, dok je Еgipćanin pobegao.

Kada je rekao da je iz Tarsa, a ne iz Еgipta, Pavlu je data dozvola da govori. On u svom obraćanju nije detaljno odgovorio na optužbe iznete protiv njega (Dela 21,28), već je govorio o svom obraćenju, na­glašavajući svoju posvećenost judaizmu, do te mere da je progonio ver­nike koji su verovali u Isusa. Kada se suočio sa određenim brojem otkrivenja od Gospoda, nije imao drugi izbor do da Ga sledi. To je obja­snilo potpun preokret u njegovom životu i njegov poziv da propoveda neznabošcima. Pavle im je radije ispričao svoje lično iskustvo i zašto čini to što čini nego što je želeo da uđe u teološku raspravu.

`Kako je mnoštvo reagovalo na Pavlovu izjavu da je apostol neznabošcima? Dela 22,22-29.`

Odluka zapovednika da dozvoli Pavlu da govori nije se pokazala najboljom. Spominjući svoju posvećenost neznabošcima, činilo se da je Pavle potvrdio istinitost optužbi iznetih protiv njega (Dela 21,28), i mnoštvo se ponovo razgnevilo.

Rimski zapovednik nije shvatio sve što je Pavle izjavio; pa je odlučio da nastavi ispitivanje bičevanjem. Ipak, pored toga što je bio pravi Jevrejin (Filibljanima 3,5), Pavle je, takođe, bio rimski građanin. Kada je to spomenuo, zapovednik je morao da se povuče. Pavle kao rimski građanin nije mogao biti podvrgnut takvoj vrsti mučenja.

`Pročitajte Pavlov govor (Dela 22,1-2). Šta ukazuje da je Pavle pored toga što je branio sebe takođe propovedao svojim sunarodnicima Jevrejima? Zašto im je ispričao svoje iskustvo obraćenja? Zašto iskustva obraćenja mogu imati toliko snažnu silu? `
