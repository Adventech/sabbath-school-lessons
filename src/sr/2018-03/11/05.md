---
title:  Pred Sinedrionom
date:   12/09/2018
---

Kada je rimski zapovednik shvatio da Pavle ne predstavlja pretnju za carstvo; odnosno, da se nastali problem tiče unutrašnjih razmirica među Jevrejima, zamolio je Sinedrion da preuzme slučaj (Dela 22,30; Dela 23,29).

`Pročitajte tekst iz Dela 23,1-5. Kako je Pavle započeo svoju odbranu pred Sinedrionom?`

Pavla su posle uvodne izjave počeli da tuku po ustima, možda zato što je, kao zatvoreniku, njegovo spominjanje Boga zvučalo bogohulno. Njegova nagla reakcija daje nam uvid u njegovu narav. Nazivajući poglavara svešteničkog »zidom okrečenim« (Dela 23,3), kao da ponavlja Isusove reči iz Jevanđelja po Mateju (Matej 23,27) kojima je osudio licemerstvo fariseja. Ipak, pošto Pavle zapravo nije znao da se obraća poglavaru svešteničkom, mogućnost da je imao slab vid nije u potpunosti isključena.

`Kako je Pavle na dovitljiv način pokušao da prekine dalje suđenje? Dela 23,6-10.`

Sinedrion se sastojao od sadukeja i fariseja koji se nisu slagali po brojnim pitanjima, učenja su bila jedna od njih. Sadukeji, na primer, čiji je biblijski kanon obuhvatao samo prvih pet Mojsijevih knjiga (Petoknjižje), nisu verovali u vaskrsenje mrtvih (Matej 22,23-32).

Međutim, Pavlova izjava (Dela 23,6) bila je više od mudre taktike da zbuni Sinedrion. Pošto je susret sa vaskrslim Isusom na putu u Damask predstavljao temelj njegovog obraćenja i apostolske službe, verovanje u vaskrsenje bilo je pravi razlog zašto mu se sudilo (Dela 24,20.21; Dela 26,6-8). Ništa drugo nije moglo da objasni kako je od bivšeg revnog fariseja postao ono što je sada. Ako Isus nije ustao iz mrtvih, onda je njegova služba bila besmislena, i on je to, takođe, znao (1. Korinćanima 15,14-17).

Te noći dok se Pavle nalazio u tvrđavi, Gospod je stao pred njega i uputio mu sledeće ohrabrenje: »Ne boj se, Pavle, jer kao što si svjedočio za mene u Jerusalimu, tako ti valja i u Rimu svjedočiti.« (Dela 23,11) S obzirom na okolnosti, ovakvo obećanje bilo je naročito značajno za Pavla. Njegova dugo gajena želja da propoveda u Rimu (Dela 19,21; Rimljanima 1,13-15; Rimljanima 15,22-29) će se ostvariti.
