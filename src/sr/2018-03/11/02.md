---
title:  Susret sa starešinama iz Jerusalima
date:   09/09/2018
---

Kada je Pavle stigao u Jerusalim, toplo su ga primili vernici zajedno sa Mnasonom, kod koga je odseo (Dela 21,16.17).

U tekstu Dela 21,18-22. Jakov i starešine iz Jerusalima izrazili su zabrinutost za Pavlov ugled među tamošnjim vernicima iz jevrejstva, revnim kad je Mojsijev zakon u pitanju. Bili su obavešteni da je Pavle poučavao obraćenike iz jevrejstva, koji su živeli van zemlje, da odbace Mojsija, govoreći im »da ne treba obrezivati djece svoje, niti držati običaja otačkijeh«. (Dela 21,21)  

Ovo, naravno, nije bila istina. Pavle je učio, kad je reč o spasenju, da ni obrezanje ni neobrezanje ništa ne znače, jer se i Jevreji i neznabošci podjednako spasavaju verom u Isusa (Rimljanima 2,28.29; Galatima 5,6; Kološanima 3,11). Takav stav se razlikuje od jasnog ohrabrivanja Jevreja da zanemare zakon i njegove zahteve. Poslušnost, naravno, nije sama po sebi sinonim za legalizam, mada bi mogla namerno biti izokrenuta da znači upravo to.

`Pročitajte tekst iz Dela 21,23-26. Kako je Pavle trebalo da pokaže da je i dalje veran Jevrejin?`

Pavla su savetovali da bude politički korektan. Trebalo je da pokaže da su glasine o njemu lažne time što će učiniti nešto što je karakteristično za Jevreje: da podrži nazirejski zavet nekih vernika iz jevrejstva. Ovaj zavet bio je poseban čin pobožnosti kojim su Jevreji sebe posvećivali Bogu.

Nažalost, Pavle je popustio. Junaci, čak i biblijski, imaju svoje nedostatke, kao što možemo videti u Avramovom, Mojsijevom, Petrovom životu i životu mnogih drugih. Moglo bi se tvrditi da je Pavle samo sledio načelo da se ponaša kao Jevrejin kada je u dodiru sa Jevrejima (1. Korinćanima 9,19-23), ili da je za njega lično rečeno da se nedavno zavetovao (Dela 18,18), mada tačan karakter njegovog zaveta nije poznat. Međutim, ovog puta bio je u pitanju kompromis, koji kao da je nagoveštavao njegovo odobrenje legalističkih pobuda koje su se krile iza datog saveta. Takav stav bio je upravo ono čemu se apostol snažno suprotstavljao: da postoje dva jevanđelja, jedno za neznabošce, spasenje verom, i drugo za Jevreje, spasenje delima. »Bog mu nije dao dozvolu da popusti onoliko koliko su oni zahtevali.« (Еlen Vajt, Apostolska crkva – Hristovim tragom, str. 405. original)

`U svom pokušaju da budemo uvaženi, kako možemo biti sigurni da ne činimo sličnu grešku?`
