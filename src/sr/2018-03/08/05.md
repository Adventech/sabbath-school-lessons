---
title:  Odluka apostola
date:   22/08/2018
---

`Pročitajte tekst iz Dela 15,28.29. Koje četiri zabrane je Sabor odlučio da nametne obraćenicima iz neznaboštva?`

Glavno pitanje zbog koga je Sabor bio sazvan rešeno je na odgovarajući način. Pošto se spasenje dobija zahvaljujući blagodati, verujući neznabošci bili su izuzeti iz obrezanja kada su pristupali Crkvi. Ipak, trebalo je da se uzdržavaju od četiri stvari: 1) mesa prinesenog na žrtvu idolima u neznabožačkim ritualima, a zatim služenog na gozbama u Hramu ili prodavanog na pijaci; 2) korišćenje krvi; 3) meso udavljenih životinja, odnosno meso iz koga nije bila isceđena krv; i 4) blud u različitim oblicima.

Većina današnjih hrišćana smatra zabrane u vezi sa ishranom (od prve do treće) privremenim preporukama. Budući da je to naročito bilo odbojno Jevrejima, zabrane, oni tvrde, imale su za cilj samo da premoste jaz između vernika iz jevrejstva i neznaboštva. Takođe, često se tvrdilo da ni ostali starozavetni zakoni, uključujući zakone o ishrani u 3. Mojsijevoj (3. Mojsijeva 11) i zapovest o Suboti (2. Mojsijeva 20,8-11), koje nisu navedene na prethodnoj listi, više nisu obavezne za hrišćane.

Međutim, odluke apostola niti su bile privremene niti su predstavljale nove propise hrišćanske etike koji su isključivali sve ostalo vezano za Stari zavet. Zapravo, pod vođstvom Svetog Duha (Dela 15,28), apostoli i starešine Crkve obnovili su uredbe iz 3. Mojsijeve 17. i 18. poglavlja koje se tiču i stranaca koji su boravili u Izrailju.

Ove zabrane u okviru 3. Mojsijeve označavaju odbacivanje neznaboštva. Svaki stranac koji je želeo da živi u Izrailju morao je da se odrekne ovih neznabožačkih običaja na koje su navikli (3. Mojsijeva 18,30). Slično tome, od svakog verujućeg neznabošca koji je želeo da se pridruži Crkvi zahtevalo se da zauzme čvrst stav protiv neznaboštva.

Ovo je, međutim, bio samo prvi korak. Kada su jednom pristupili Crkvi, od njih se prirodno očekivalo da čine Božju volju poštujući opšte zapovesti, koje potiču iz vremena pre Mojsija, koje u suštini nisu ceremonijalne, kao što je zapovest o Suboti (1. Mojsijeva 2,1-3) i pravljenje razlike između čiste i nečiste hrane (1. Mojsijeva 7,2).

Da odluke nisu bile privremene jasno je, na primer, na osnovu teksta iz Knjige Otkrivenje 2,14.20, gde su ponovljene prva i poslednja zabrana imajući, takođe, u vidu i druge dve. U stvari, istorijske činjenice pokazuju da su hrišćani dugo posle novozavetnog razdoblja smatrali odluke i dalje merodavnim.

`Kada nastupi sukob, kako možemo naučiti da sednemo zajedno, da slušamo jedni druge i u duhu poštovanja i poniznosti razgovaramo o spornim pitanjima?`
