---
title:  Rasprava
date:   21/08/2018
---

`Pročitajte tekst iz Dela 15,7-11. Kakav je bio Petrov doprinos raspravi u Jerusalimu?`

Luka, naravno, ne izveštava o svim razgovorima vođenim na sastanku. Bilo bi zanimljivo znati, na primer, tvrdnje koje su iznosili »jeresi farisejske koji bijahu vjerovali« (Dela 15,5), kao i Pavlove i Varnavine odgovore (Dela 15,12). Činjenica da su zabeleženi samo Petrovi i Jakovljevi govori ukazuje na značaj ovih ljudi među apostolima.

Petar se u svom govoru obratio apostolima i starešinama, podsećajući ih na svoje iskustvo sa Kornilijem od pre nekoliko godina. U suštini, njegovo obrazloženje bilo je isto ono koje je izneo pred braćom u Jerusalimu (Dela 11,4-17). Bog je lično pokazao da odobrava Kornilijevo obraćenje (iako je bio neobrezani neznabožac), darujući njemu i njegovom domu isti dar Duha koji je dao apostolima na dan Pedesetnice.

Bog u svom božanskom proviđenju nije upotrebio nikog drugog do Petra da ubedi judejske vernike da On ne pravi razliku između Jevreja i neznabožaca po pitanju spasenja. Čak i ako su im nedostajale prednosti očišćenja na osnovu starozavetnih uredbi i propisa, verujući neznabošci više se nisu mogli smatrati nečistima, zato što je Bog lično očistio njihova srca. Petrova poslednja izjava bila je slična onoj koju bismo očekivali od Pavla: »Nego vjerujemo da ćemo se spasti blagodaću Gospoda Isusa Hrista kao i oni.« (Dela 15,11)

`Pročitajte tekst iz Dela 15,13-21. Kakvo rešenje je Jakov predložio u vezi sa pitanjem neznabožaca?`

Jakovljev govor ukazuje da se nalazio na određenom položaju (uporedite: Dela 12,17; Dela 21,18; Galatima 2,9.12). Bez obzira šta je shvatio pod ponovnim podizanjem Davidovog šatora, koje se u proročanstvu proroka Amosa odnosi na obnavljanje Davidove loze (Amos 9,11.12), Jakovljev glavni cilj bio je da pokaže da se Bog već postarao da se neznabošci, u određenom smislu, pridruže ponovo ustanovljenom »Božjem narodu« i da prema tome mogu biti sjedinjeni sa Izrailjem.

Iz ovih razloga, smatrao je da nikakva dalja ograničenja ne treba nametati obraćenicima iz neznaboštva, osim onih koja bi se uobičajeno zahtevala od stranaca koji žele da žive u zemlji izrailjskog naroda. 
