---
title:  Predmet rasprave
date:   19/08/2018
---

Crkva u Antiohiji se od samog početka sastojala od (helenističkih) Jevreja i neobrezanih neznabožaca (Dela 11,19-21; Galatima 2,11-13), koji su očigledno međusobno živeli u mirnoj zajednici. Međutim, ta zajednica bila je uzdrmana dolaskom grupe vernike iz Jerusalima.

`Pročitajte tekst iz Dela 15,1-5. Sa kakvim problemom se Crkva suočila?`

Ovi ljudi iz Judeje moguće je da su bili isti oni spomenuti u 5. stihu kao fariseji koji veruju. Prisustvo fariseja u Crkvi ne treba da nas iznenadi, pošto je lično Pavle bio farisej pre svog obraćenja (Filibljanima 3,5). Čini se da je ova grupa svojom odlukom došla u Antiohiju (Dela 15,24), iako nešto kasnije drugi događaj, koji se takođe zbio u Antiohiji, pokazuje da većini Jevreja, uključujući i apostole, nije bilo prijatno u prisustvu neobrezanih neznabožaca u Crkvi (Galatima 2,11-13).

Pavle u Poslanici Galatima ne govori blagonaklono o toj grupi ljudi. Smatra da izazivaju neprilike (Galatima 1,7; Galatima 5,10) i naziva ih »lažnom braćom« (Galatima 2,4) čije su prave pobude bile da potpkopaju duhovnu slobodu Jevanđelja i da obraćenike iz neznaboštva dovedu u ropstvo legalizma.

Njihov stav bio je prilično jednostavan: ukoliko se neznabošci ne obrežu i ne drže sve ostale jevrejske ceremonijalne zakone, ne mogu biti spaseni. Spasenje, verovali su oni, moglo se primiti samo unutar Božje zavetne zajednice, a prema Starom zavetu, nije bilo drugog načina da neko bude deo Božjeg izabranog naroda osim putem obrezanja (1. Mojsijeva 17,9-14; 2. Mojsijeva 12,48). Ukratko rečeno, neznabošci su mogli biti spaseni samo ako prvo postanu jevrejski prozeliti.

Pavle i Varnava nisu se mogli složiti sa takvim zahtevima, koji su se kosili sa samom prirodom Jevanđelja. Napadački pristup posetilaca iz Judeje pokrenuo je žustru raspravu; reč iz Dela 15,2. (stasis) označava »sukob« ili »razdor«. Ipak, pitanje je bilo previše važno da bi se njime bavilo samo na lokalnom nivou. Jedinstvo Crkve bilo je u pitanju. Braća iz Antiohije tada su odlučili da pošalju određeni broj predstavnika u Jerusalim, uključujući Pavla i Varnavu, da pronađu rešenje.

`Stavite sebe u položaj te grupe ljudi iz Judeje. Kakve argumente biste izneli?`
