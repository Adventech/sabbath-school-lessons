---
title:  Obrezanje
date:   20/08/2018
---

Jedno od važnih pitanja u ovom sukobu bilo je obrezanje. Ono nije bilo uspostavljeno od strane ljudi (uporedite: Matej 15,2.9). Bog je lično naložio da to bude znak Njegovog zaveta sa Avramovim potomcima kao svojim izabranim narodom (1. Mojsijeva 17,9-14).

`Ko je još trebalo da se obreže pored Izrailjaca po rođenju? 2. Mojsijeva 12,43-49. `

Blagoslovi zaveta nisu bili ograničeni na Izrailjce, već su obuhvatali svakog roba ili stranca koji je boravio među njima, ukoliko se obrežu. Posle obrezanja stranac bi zauzimao isti položaj pred Bogom kao i rođeni Izrailjac: »Neka bude kao rođen u zemlji.« (2. Mojsijeva 12,48)

Obrezanje je, prema tome, bilo obavezno (za muškarce) da bi osoba postala punopravni član Božje zavetne zajednice. Pošto je Isus bio izrailjski Mesija, činilo se prirodnim što Judejci zahtevaju da nijedan neznabožac ne može da doživi prednosti spasenja ako prvo ne postane Jevrejin.

`Pročitajte sledeće tekstove: Rimljanima 3,30; 1. Korinćanima 7,18; Galatima 3,28; Galatima 5,6. Kako je Pavle shvatao obrezanje?`

Tvrdeći da nijedan neznabožac ne može biti spasen ukoliko prvo ne pristupi judaizmu, ovi ljudi mešali su dve različite ideje: zavet i spasenje. Članstvo u Božjoj zavetnoj zajednici nije jamčilo spasenje (Jeremija 4,4; Jeremija 9,25). Pored toga, Avram je bio spasen (opravdan) verom, što se dogodilo ranije, a ne zato što se obrezao (Rimljanima 4,9-13). Spasenje se uvek primalo verom, dok je zavet predstavljao način na koji je Bog želeo da upozna ceo svet sa Sobom i svojim planom spasenja. Izrailj je zbog toga bio izabran (1. Mojsijeva 12,1-3).

Problem je bio u tome što su ovi vernici previše tesnim povezivanjem zaveta i spasenja smatrali obrezanje zaslugom za spasenje. Međutim, Božja spasonosna blagodat ne deluje tamo gde deluju ljudska dela. Dakle, nametnuti obrezanje neznabošcima koji su poverovali kao sredstvo spasenja značilo je izopačiti istinu Jevanđelja (Galatima 1,7; Galatima 2,3-5), poništiti Božju blagodat (Galatima 2,21), i Isusa učiniti beskorisnim (Galatima 5,2). Takođe, značilo je poreći sveopšti karakter spasenja (Kološanima 3,11; Titu 2,11). Pavle se nikada nije mogao složiti sa ovakvim načinom razmišljanja.

`Kakva opasnost leži u mišljenju da primamo spasenje time što smo vernik prave Crkve? `
