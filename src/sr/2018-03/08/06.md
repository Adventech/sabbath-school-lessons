---
title:  Pismo iz Jerusalima
date:   23/08/2018
---

`Pročitajte tekst iz Dela 15,22-29. Kakve dodatne mere je preduzela Crkva iz Jerusalima u vezi sa odlukom Sabora?`

Prva mera bila je pisanje pisma vernicima koji su se obratili iz neznaboštva da bi ih obavestili o onome što je odlučeno. Pismo, napisano u ime apostola i starešina iz Jerusalima, bilo je zvanični dokument koji je odražavao uticaj Crkve iz Jerusalima, sigurno zbog vođstva apostola, na druge hrišćanske zajednice. Napisano 49. godine, što je najverovatnije godina održavanja Sabora, ovo pismo jedno je od najranijih hrišćanskih dokumenata koje imamo.

Jerusalimska crkva takođe je odlučila da imenuje dva delegata, Judu Varsavu i Silu, koji će pratiti Pavla i Varnavu u Antiohiju; njihov zadatak bio je da odnesu pismo i potvrde njegov sadržaj.

`Pročitajte tekst iz Dela 15,30-33. Kako je Crkva iz Antiohije reagovala na pismo?`

Nakon čitanja pisma, Crkva je bila ispunjena velikom radošću zbog ohrabrujuće poruke: od obraćenika iz neznaboštva nije se zahtevalo obrezanje. Takođe, nisu ništa prigovorili zahtevima iznetim u pismu (četiri odluke apostola). Prvo ozbiljno neslaganje u Ranoj crkvi na taj način bilo je rešeno, makar u teoriji.

Pri kraju Sabora, Jevanđelje koje je Pavle objavljivao bilo je u potpunosti priznato od strane crkvenih vođa iz Jerusalima, koji su njemu i Varnavi pružili ruku kao znak prihvatanja i poverenja (Galatima 2,9). Ipak, onim hrišćanima iz jevrejstva koji su nastavili da žive prema jevrejskom zakonu i dalje je bilo veoma teško da zajedno sa neznabošcima sede za stolom , koji su, praktično, u obrednom smislu ostali nečisti.

Ovaj problem došao je do izražaja, na primer, u Galatima 2,11-14, u događaju u kome je i Petar učestvovao. »Čak ni svi učenici«, kaže Еlen Vajt, »nisu bili spremni da dobrovoljno prihvate odluku Sabora.« (Apostolska crkva – Hristovim tragom, str. 197. original)

`Budite iskreni prema sebi: koliko vam je teško da ostvarite zajednicu sa vernicima iz drugih kultura, rasa, čak i društvenih klasa? Kako se možete osloboditi ovakvog stava koji se suproti Jevanđelju? `
