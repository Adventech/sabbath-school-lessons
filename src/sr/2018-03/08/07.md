---
title:  Za dalje proučavanje
date:   24/08/2018
---

»Obraćenici iz jevrejstva uglavnom nisu bili spremni da idu napred onoliko brzo koliko im je Božje proviđenje otvaralo put. U skladu sa rezultatima rada apostola među neznabošcima, bilo je očigledno da će obraćenici iz tog kruga uskoro brojčano daleko nadmašiti obraćenike iz jevrejstva. Jevreji su se plašili da će oni među njima, koji budu primili evanđeosku poruku, ukoliko ograničenja i ceremonije iz njihovog zakona ne budu proglašeni uslovom kojim će obraćeni neznabošci postajati vernici Crkve, na kraju potpuno zanemariti  nacionalne posebnosti, po kojima su se kao Jevreji do tada razlikovali od svih ostalih naroda i da će konačno nestati među onima koji su primili vest Jevanđelja.«  (Еlen Vajt, Apostolska crkva – Hristovim tragom, str. 189. original)

»Hrišćani iz jevrejstva koji su živeli nadomak Hramu sasvim prirodno dozvoljavali su svojim mislima da se bave posebnim prednostima koje imaju Jevreji kao narod. Kada su uvideli da se Hrišćanska crkva udaljava od judaističkih ceremonija i tradicije, kada su shvatili da će se posebna svetost povezana s jevrejskim običajima uskoro sasvim izgubiti iz vida u svetlosti nove vere, mnogi su postali nezadovoljni zbog Pavla kao osobe koja je u najvećoj meri bila odgovorna za ove promene. Čak ni svi učenici nisu bili spremni da dobrovoljno prihvate odluku Sabora. Neki su revnovali za ceremonijalni zakon, i takvi su s negodovanjem posmatrali Pavla, jer su smatrali da su njegova načela o neobaveznosti jevrejskih zakona previše liberalna.« (isto, str. 179. original)

**Za razgovor:**

`1. Podsetite se u razredu poslednjeg pitanja iz odeljka od ponedeljka. Kako shvatamo činjenicu da pripadanje »pravoj« Crkvi ne garantuje spasenje? Na primer, stari Izrailj je sugurno bio »prava Crkva«, ali to ne znači da su svi spaseni. Ako pripadanje istinskoj Crkvi ne jamči spasenje, kakva je onda prednost biti deo nje?`

`2. Kako prihvatiti neobrezane neznabošce u zajednicu vernih bilo je jedno od najvažnijih pitanja sa kojim se suočila Rana crkva. Sa kojim pitanjima u današnjoj Crkvi bismo ga mogli uporediti i čemu nas primer iz 15. poglavlja Dela apostolskih uči o tome kako da ih rešimo?`

`3. Neka pojedini vernici u razredu zauzmu stav Jevreja koji su tvrdili da neznabošci pre pristupanja Crkvi prvo moraju da postanu jevrejski prozeliti, što su oni videli (i to s pravom) kao proširenje zavetnih obećanja datih Izrailju. Kako možete odgovoriti na njihova obrazloženja? Kako rasprava slična ovoj može pokazati zašto su se pitanja koja su danas očigledna u drugo vreme činila mnogo težim nego danas nama?`
