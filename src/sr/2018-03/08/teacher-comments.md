---
title:  Pouka za učitelje
date:   24/08/2018
---

### SAŽETI PREGLED POUKE

**Ključni tekst:** Dela 15,8.9.

**Učenici će:**

**Saznati:** Primetiće kako promena kriterijuma kad je reč o pripadnosti Božjoj zavetnoj porodici može predstavljati izazov.

**Osetiti:** Emocionalno će se poistovetiti sa borbom da se pristup Božjoj porodici dozvoli onima koje, kako su nekada smatrali, po svojoj verskoj odgovornosti treba da izbegavaju.

**Činiti:** Primeniće pouke sa Jerusalimskog sabora koje se tiču sveobuhvatnosti Jevanđelja i održavanja svetosti.

### SMERNICE ZA PROUČAVANJE

**Saznati:** Neznabošci mogu da ostanu neznabošci

A. Kako Jerusalimski sabor oblikuje naše učenje o misiji među ljudima koji se korenito razlikuju od nas?

B. Koje današnje prilike se mogu uporediti sa pitanjem neznabožaca/obrezanja kojim se bavila Rana crkva? Koja su neka neprimerena poređenja?

**Osetiti:** Nema razlike između nas i njih

A. Kako kao adventisti možemo izbeći kompleks superiornosti dok i dalje sebe smatramo privilegovanim narodom?

B. Znajući da je promena teška, kako možemo dozvoliti Duhu da upravlja našim osećanjima?

**Činiti:** Ići ukorak sa Bogom

A. Neki hrišćani mogu da spreče misiju Crkve u ime čistote. Kako treba da reagujemo kad je ova lukava zamka u pitanju?

B. Šta su bile pojedinačne odgovornosti „pobednika“ i „gubitnika“ na Jerusalimskom saboru da bi se održalo jedinstvo?

**Zaključak:**

Božja crkva mora uvek da nastoji da ide ukorak sa Njim da bi bila produžena ruka Njegove volje. Zastarele primene i ego moraju biti stavljeni u stranu radi spasonosnog delovanja Duha.   

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Dela 15,1-21.

**Ključno načelo duhovnog rasta:**

Čak i usred krize Božja volja može da izvojuje pobedu kroz svoj narod kada sluša svedočanstvo o delovanju Duha i obraća pažnju na dokaze proročkih spisa.

**Samo za učitelje:**

Na Jerusalimskom saboru dogodilo se nešto izuzetno što vi kao učitelj treba da se potrudite da prenesete svom razredu. Ukorenjena teološka, biblijska i sociološka načela i običaje, koji su hiljadama godina bila naglašavani, sada je trebalo „zvanično“ promeniti. Bog je postepeno, od vremena Isusove službe do Petrovog i Pavlovog iskustva, kada su bili svedoci krštenju neznabožaca Duhom, menjao gledište svoga naroda o neznabožačkom svetu. Moglo bi se reći da Jerusalimski sabor predstavlja vrhunsko čudo kako Bog menja (i nastavlja da menja) srce naroda.

**Uvodni razgovor:**

Ukoliko bismo mogli da pročitamo celu Bibliju u jednom dahu, postali bismo svesniji kako su Bog i ljudi kroz istoriju stupali u dodir na drugačiji način: neposredan dodir u Edemskom vrtu; prinošenje žrtava na oltarima koje su sami izgradili; prestanak prinošenja žrtava na oltarima koje su sami izgradili (3. Mojsijeva 17,3.4); susret sa Bogom u Njegovom hramu; prekid svih službi u Hramu, iz starog i novog zaveta; Božje otkrivenje u Isusu, koje nadmašuje sva prošla otkrivenja; i lista se nastavlja. Promena koju je Bog uneo izostavljanjem obrezanja kao zavetne obaveze za neznabošce nije bila protivrečna u svetlosti istorije spasenja. Događaji koji su doveli do održavanja Jerusalimskog sabora i koji su se tamo odigrali pokazuju kako Božje šire namere utiču na crkvenu praksu.  

**Za razgovor:**

Kakva načela iz 15. poglavlja Dela apostolskih nam pomažu da shvatimo šta je trajno, a šta privremeno u Pismu?

##### 2. KORAK – ISTRAŽITE

**Samo za učitelje:** U 15. poglavlju Dela apostolskih iznete su određene teme koje mogu predstavljati izazov učenicima Subotne škole. U Starom zavetu dati su jasni nalozi u vezi sa obrezanjem neznabožaca (i naravno, onih koji imaju jevrejsko poreklo). Činjenica da su ove zapovesti ukinute u eri Novoga zaveta otkriva da Pismo ne treba shvatati jednostavno kao skup zapovesti. Pomozite razredu da razume kako je šira slika izveštaja o Izrailju nadahnula odluku Jerusalimskog sabora.

##### BIBLIJSKI KOMENTAR

(Podsetite se u razredu sledećeg teksta: Dela 15,1-7)

Skoro da možemo čuti nabrajanje biblijskih tekstova koje verujući fariseji mora da su navodili raspravljajući o pitanju neznabožaca i njihovog obrezanja (Dela 15,5.7). Tekstovi koji govore o obrezanju su jasni, strogi i često izričito obuhvataju i „strance“ (1. Mojsijeva 17,12-14.27; 2. Mojsijeva 12,44.48; Isus Navin 5,4-9). Nema stihova koji govore suprotno. Kad su biblijski tekstovi u pitanju, njihov argument  se činio neosporan. Takođe, na osnovu zdravog razuma moglo se tvrditi da je Isus bio jevrejski Mesija, koji je došao jevrejskom narodu kako je prorečeno u proročkim spisima jevrejske religije. Da li je onda nemoguće tvrditi da osoba mora postati Jevrejin da bi stekla blagoslov jevrejskog Spasitelja? Obredom obrezanja bi se postiglo upravo to.

**Razmislite o ovome:**

Da su fariseji bili protestanti, možda bi se pozvali na princip Sola Scriptura. Kako biste odgovorili na ovakav stav?

*II Svedočanstvo, Pismo i izveštaj o Izrailju*

(Podsetite se u razredu sledećeg teksta: Dela 15,7-21)

Prema mišljenju Jevreja iz prvog veka, uspostavljanje Božjeg carstva na Zemlji u poslednjim danima podudara se sa dolaskom Mesije (Marko 1,14.15; Jevrejima 1,1.2), uspostavljanjem Davidovog carstva (Isaija 9,6.7; Matej 21,9), obnavljanjem zaveta (Jeremija 31,31-34), i duhovnim/nacionalnim spasenjem izrailjskog naroda (Isaija 66,17-24; Dela 1,6). Delovanje Svetog Duha na kraju vremena sastavni je deo ovih događaja (Isaija 32,14-18; Luka 4,17-21; uporedite: Isaija 61,6; Dela 2,17). Dakle, kada je Petar posvedočio da je Sveti Duh dat neznabošcima (Dela 15,8), to je osnažilo ideju da je Božje spasenje Izrailja u poslednjim danima delotvorno i da se čudesno širilo među narodima (odnosno, neznabošcima) kako je prorečeno. O dolasku neznabožaca među Izrailjce (Isaija 49,6; Isaija 60,1-3; Jeremija 33,9; Mihej 4,2; itd), i samim tim u njihov spasonosni zavetni odnos sa Bogom, posvedočeno je od strane proroka (što Jakov navodi). Prema tome, iako Petar ne navodi nijedan poseban tekst, njegovo svedočanstvo o izlivanju Svetog Duha na neznabošce poziva se na celokupan izveštaj o spasenju Izrailja i smešta ovaj događaj u spomenuti kontekst. U stvari, izveštaj o Izrailju daleko je prevazišao poneko obrezanje neznabožaca, ili prohođenja „morem i zemljom da biste prisvojili jednoga“ (Matej 23,15). Božje carstvo trebalo je da postane pojava svetskih razmera, rušeći sve etničke ili nacionalne granice (Dela 1,8), a fariseji su se možda još uvek držali činjenice da je Avram obrezao sve u svom domu. Bog je pokretao „poslednji čin“ velike drame izrailjske proročke sudbine; suprotno tome, pojedini vernici i dalje su u teološkom smislu bili zaglavljeni u „prvom poglavlju Dela apostolskih“.

Spasenje je izraženo u istorijskom i proročkom smislu, ali i unutrašnjem. Ono je uvek uključivalo srce. Pavle u daljem razgovoru spominje Boga zato što samo On može da posvedoči kad je reč o srcu. Bog „koji poznaje srca, posvjedoči im i dade im Duha Svetoga“ (Dela 15,8). Međutim, šta je On svedočio o njima? Upravo to da su njihova srca „očišćena verom“ (Dela 15,9). Ovo „čišćenje srca“ povezano sa pitanjem obrezanja upućuje na davni poziv na obrezanje srca (5. Mojsijeva 10,16; 5. Mojsijeva 30,6; Jeremija 4,4). Pavle je već istakao ovu povezanost kada je govorio o pravom Jevrejinu koji poseduje obrezano srce „duhom“ (Rimljanima 2,29). Ali ako je Bog već posvedočio da su neznabošci obrezani/očišćeni u srcu i ako dokaz ovog duhovnog obrezanja nije bio ništa manje do neznabožačka Pedesetnica, nije čudo što Petar upozorava na „kušanje Boga“, kao da Bog nije otkrio svoje namere po ovom pitanju.

Petar završava temom kojom je započeo. Bog „ne postavi nikakve razlike među nama (obrezanim Jevrejima) i njima (neobrezanim neznabošcima)“ u davanju Duha. Slično tome, i obrezani i neobrezani biće spaseni „blagodaću Gospoda Isusa Hrista“ (Dela 15,9.11).

Dokaz je pružen. Petar, Pavle i Varnava posvedočili su da je proročanstvo o Bogu među neznabošcima ispunjeno u njihovoj službi. Međutim, Jakov je bio taj koji je navodeći reči proroka potvrdio da je njihovo svedočanstvo bilo u skladu sa proročkim spisima. Bog će iz neznabožaca primiti „narod k imenu svojemu“ (Dela 15,14).

**Razmislite o ovome:**

Svedočanstvo, Pismo i izveštaj o Izrailju u potpunosti su izloženi u raspravi u Jerusalimu. Kako je čitanje Starog zaveta kao narativa (odnosno, čitanje Starog zaveta kao izveštaja) u prednosti u odnosu na pristup „sve ili ništa“, kad je shvatanje Pisma u pitanju, prema kome su ili svi zahtevi Starog zaveta na snazi ili nijedan?

#### 3. KORAK – PRIMENITE

**Samo za učitelje:**

Pojedini hrišćani više se oslanjaju na subjektivno „duhovno iskustvo“ u nastojanju da upoznaju Božju volju. Drugi imaju objektivni pristup i oslanjaju se više na Bibliju. Petnaesto poglavlje Dela apostolskih pokazuje da ova dva načela treba da budu usaglašena. Iako su fariseji verovatno navodili određenije tekstove o obrezanju neznabožaca, apostoli su bili svedoci krštenja neznabožaca Duhom i Pismom su mogli da kontekstualizuju i tumače to iskustvo. Podstaknite razred da pomno razmisli o balansiranju ličnog iskustva sa biblijskim timačenjem i obrnuto.

**Za razmišljanje:**

Zamislite da prisustvujete Jerusalimskom saboru, pažljivo slušajući argumente. Pretvarajte se da ne znate šta je ispravan stav. Budite iskreni: da li, kad je reč o odnosu između Pisma i iskustva, zastupate gledište koje više odgovara strani koja je za ili protiv obrezanja? Šta takvo gledište govori o vama?

#### 4. KORAK – BUDITE KREATIVNI

**Samo za učitelje:**

Budući da mi kao adventistički hrišćani svetkujemo Subotu i zakone o ishrani koje većina hrišćanskog sveta smatra zastarelim, neprestano ćemo biti u položaju da predlažemo i branimo hermeneutiku koja pokazuje da „pravo upravljamo rečju istine“ (2. Timotiju 2,15). Razumevanje Božje volje u okviru izveštaja o Božjem narodu (narativni pristup) može biti korisno u razjašnjavanju spornog pitanja o primeni starozavetnog zakona. Činjenica da pristup starozavetnom zakonu koji glasi „sve ili ništa“ ne može biti podržan jasna je na osnovu upotrebe Starog zaveta u Novom zavetu. Čak i Jakov u Delima 15, iako donosi zaključak da je obrezanje nepotrebno, potvrdio je druga četiri zahteva iz Tore, koja su obavezna za obraćenike iz neznaboštva (Dela 15,20). Predstavite razredu da višestruki uglovi posmatranja izneti na Jerusalimskom saboru podržavaju adventističku hermeneutiku, i saznajte od članova razreda da li im je neko od načela o kojima se ovde govorilo pomoglo u njihovom svedočenju.

**Aktivnost:**

Subota, svinjetina, nakit, desetak, Elen Vajt, nebesko Svetilište... suočimo se sa tim, adventisti veruju u mnoštvo toga u šta ostali hrišćani ne veruju. Setite se razgovora u kome ste branili jedinstveni stav koji zastupamo, a koji drugi smatraju spornim. Kako poukama sa Jerusalimskog sabora možete da poduprete svoj stav?
