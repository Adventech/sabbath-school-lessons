---
title:  Pouka za učitelje
date:   03/08/2018
---

### SAŽETI PREGLED POUKE

**Ključni tekst:** Dela 26,8-19.

**Učenici će:**

**Saznati:** Prepoznaće određene korake u Savlovom obraćenju.

**Osetiti:** Shvatiće kako je Savle odgovorio na Božja uputstva.

**Činiti:** Deliće Savlovu odlučnost u službi Bogu.

### SMERNICE ZA PROUČAVANJE

**Saznati:** Koraci u Savlovom obraćenju

A. Kakve pobude su upravljale Savlovim životom pre obraćenja?

B. Šta je omogućilo da se život progonitelja pretvori u život apostola?

**Osetiti:** Savlov brz odgovor i poslušnost

A. Šta je navelo Savla da brzo odgovori na Božji poziv?

B. Kako su povezane Božja zapovest „Ustani i uđi u grad“ (Dela 9,6) i Pavlova kasnija izjava: „Ne bih nepokoran nebeskoj utvari“ (Dela 26,19)?

C. Kako je Savle ostao veran Božjoj izjavi da je on Njegov „sud izabrani“ (Dela 9,15)?


**Činiti:** Odlučno služiti Bogu

A. Kako možete biti Božji izabrani sud u zajednici u kojoj živite?

B. Od čega treba da odustanete i šta treba da preduzmete da biste doživeli pravo obraćenje?

**Zaključak:**

Promena najljućeg progonitelja hrišćana u najvatrenijeg pobornika hrišćanstva pokazuje da je potpuna promena svima dostupna.

### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Galatima 1,1; 1. Korinćanima 9,1.

**Ključno načelo duhovnog rasta:**

Pavle je bio čovek velike vere, uverenja i hrabrosti zahvaljujući iskrenoj posvećenosti Isusu, koga je sreo na putu u Damask. Taj događaj imao je doživotan uticaj na Pavla. Učinio ga je hrabrim i Duhom nadahnutim glasnikom. Prema tome, Pavle je sa sigurnošću mogao da piše Crkvi u Korintu o Izvoru svoje snage usred sukoba: „Nijesam li ja apostol? Nijesam li ja svoj? Ne vidjeh li ja Isusa Hrista, Gospoda našega?“ (1. Korinćanima 9,1) Pouka za ovu sedmicu pokazuje da naša hrišćanska sigurnost i hrabrost potiču samo iz poslušnosti pozivu da budemo Isusovi učenici.

**Samo za učitelje:**

Pavle je sebe opisao kao „najmlađega među apostolima“ (1. Korinćanima 15,9). Međutim, nijedna osoba nije bila toliko uticajna u objavljivanju Radosne vesti o Isusu kao Pavle. Ovaj „najmlađi među apostolima“ prešao je većinu granica da bi širio Jevanđelje, osnovao je većinu crkava i napisao većinu tekstova u hrišćanskoj teologiji. Pavle svedoči o ovom pozivu koji nije „ni od ljudi, ni kroz čovjeka, nego kroz Isusa Hrista i Boga Oca“ (Galatima 1,1).  Isus je, nakon susreta sa Pavlom na putu u Damask, zauvek promenio Pavlov život. Obraćenje tog velikog apostola predstavlja središte naše pouke.

**Za razgovor:**

Zašto je Pavle opisao sebe kao „najmanjega od sviju svetijeh“ (Efescima 3,8) kada se istakao u mnogim životnim poljima i službi? Kakvu ulogu poniznost vrši u nastojanju da postanemo uspešni Isusovi sledbenici i svedoci? Setite se nekoga ko je ostavio snažan utisak na vas. U kom smislu ste bolja osoba zahvaljujući tome?

##### 2. KORAK – ISTRAŽITE

**Samo za učitelje:**

„Kada se Hristos otkrio Pavlu, i kada se Pavle uverio da progoni Isusa u ličnosti Njegovih svetih, prihvatio je istinu kakva je u Isusu. Preobražavajuća sila bila je izlivena na njegov um i karakter, i on je postao novi čovek u Isusu Hristu. Primio je istinu u takvoj punini da ni Zemlja ni pakao nisu moglu uzdrmati njegovu veru.“ (Elen Vajt, Selected Messages, 1. knjiga, str. 346)

U ovoj lekciji istraživaćemo o Pavlu kao progonitelju, obraćeniku i apostolu.

##### BIBLIJSKI KOMENTAR

*I Savle kao progonitelj*

(Podsetite se u razredu sledećih tekstova: Dela 7,58; Dela 8,1.3; Dela 26,9-11)

Prva četiri teksta o Savlu u Delima apostolskim prate njegov život kao progonitelja prvih hrišćana. U prvom tekstu Savle čuva odeću ljudi koji su odveli Stefana u smrt (Dela 7,58). Drugi tekst, Dela 8,1, beleži da je Savle pristao na Stefanovu smrt – zbog te uloge bio je izabran za „člana Sinedriona“. (Elen Vajt, Apostolska crkva – Hristovim tragom, str. 102. original) Težnja za moći često počinje mirnim kompromisom, a zatim brzo kreće stazom samouzdizanja. Jedno rđavo delo vodi ka drugom još smelijem. Svako rđavo delo, korak po korak, vodi ka prodaji savesti onome ko najviše nudi. U trećem tekstu, Dela 8,3, Savle kreće na svoj surovi pohod u Jerusalim, gde „dosađivaše Crkvi, jer iđaše po kućama, i vucijaše ljude i žene te predavaše u tamnicu“. Četvrti tekst, Dela 9,1, pokazuje da ugnjetavanje vernika u Jerusalimu nije bilo dovoljno mladom fariseju. Pavlova predanost da uništi Crkvu nagnala ga je da pođe u Damask, gde je živeo znatan broj Isusovih sledbenika. Njegova misija smrti sada je imala odobrenje poglavara svešteničkog iz Jerusalima (Dela 9,1). „Privremeno je predstavljao moćno oruđe u sotoninim rukama.“ (Elen Vajt, Apostolska crkva – Hristovim tragom, str. 102. original) Tada se pojavilo to zaslepljujuće viđenje na putu u Damask.

**Razmislite o ovome:**

Gamalilo je zauzimao vodeće mesto među farisejima i bio je čuveni judejski učitelj. Upravo je on odvratio fariseje od namere da ubiju apostole svojim razumnim savetom da ako je hrišćanstvo „od Boga, ne možete ga pokvariti“ (Dela 5,39). Savle je bio Gamalilov odličan učenik. Šta je, onda, nagnalo Savla da ne posluša učiteljev savet i nastavi misiju sejući smrt među hrišćanima?

*II Savlovo obraćenje*

(Podsetite se u razredu sledećih tekstova: Dela 9,1-19; Dela 22,1-10; Dela 26,12-18)

Kada je Bogu potrebna osoba da izvrši određenu misiju, On pronalazi svog izabranika. Tako je pronašao Avrama u Uru, Mojsija u pustinji, Danila u Vavilonu, Jestiru u Medo-Persiji, Jovana Krstitelja u pustinji, Petra među galilejskim ribarima. Pronašao je i Savla iz Tarsa. Savlovo obraćenje, zahvaljujući kom je progonitelj hrišćanstva postao važan evanđeoski radnik i globalni misionar, od izuzetne je važnosti. Susret sa Isusom i zaslepljujuća svetlost na putu u blizini Damaska omogućili su Savlu da od zakletog neprijatelja hrišćanstva postane najrevnosniji njegov pobornik. Put u Damask umesto da bude staza smrti, postao je mesto susreta sa vaskrslim Isusom. „Savle, Savle, zašto Me goniš?“ začuo se glas sa neba (Dela 9,4). „Ko si ti, Gospode?“ progonitelj je želeo da zna (Dela 9,5). Odgovor je zaprepastio Savla: „Ja sam Isus.“ (Dela 9,5) Isus uvek ulazi u nečiji život – u život fariseja Nikodima, upravitelja sinagoge Jaira, udovice iz Naina, bezimene žene na samarjanskom studencu, centuriona čiji je sluga bio bolestan, Lazara i njegovih sestara, Simona gubavca, Ane i Kajafe, Iroda i Pilata, Savla i mnogo drugih. Blagosloven je onaj koji se preda tom božanskom uticaju. Savle se predao Isusu, postavljajući najvažnije pitanje u životu: „Gospode, šta hoćeš da činim?“ (Dela 9,6) Savle se obratio, a u Damasku je trebalo da mu bude rečeno o njegovoj budućnosti.

**Razmislite o ovome:**

Vaskrsli Isus postavio je Savlu oštro pitanje: „Zašto Me goniš?“ (Dela 9,4) Ovo pitanje je sveobuhvatno: Isus smatra da je svako učinjeno delo i svaka izgovorena reč kojima se opada neka osoba usmerena protiv Njega. Kako Isusovo pitanje upućeno Savlu prožima odnose u našem životu?

*III Savle kao apostol*

(Podsetite se u razredu sledećih tekstova: Dela 9,26-30; Dela 26,12-19)

Pavlova promena od strašnog progonitelja Crkve do njenog vatrenog branioca je neuporediva. Šta se dogodilo nakon susreta sa Isusom na putu u Damask možemo saznati iz izveštaja iz 9. poglavlja Dela apostolskih i Galatima 1,15-24: 1) Kada je Ananija izgovorio tople reči dobrodošlice: „Savle, brate“, neprijateljstvo progonitelja Savla usmereno protiv hrišćana je nestalo (Dela 9,17), i Ananija ga je krstio. 2) Savle u Damasku ubedljivo propoveda o Isusu. 3) Savle odlazi u Arapsku (Galatima 1,17) da se posveti molitvi i razmišljanju, i da primi božansko otkrivenje kako na najbolji način da služi Gospodu. 4) Savle se vraća u Damask i tamo obavlja službu tri godine. 5) Savle odlazi u Jerusalim da se pridruži učenicima (Dela 9,26). 6) Pošto apostoli nisu bili sigurni u Savlovo obraćenje, bilo je potrebno da drugi obraćenik – Varnava – objasni apostolima kako Savle „na putu vidje Gospoda... i kako u Damasku slobodno propovijeda ime Isusovo“ (Dela 9,27). 7) Savle ostaje u Jerusalimu, slobodno propovedajući, ali helenisti žele da mu oduzmu život. 8) Savle beži u svoje rodno mesto, Tars. 9) Možda bi Savle bio zaboravljena ličnost u hrišćanskoj istoriji da nije bilo čudesnog delovanja Svetog Duha. Kada su apostoli čuli za neverovatan, multikulturalan rast u Antiohijskoj crkvi, poslali su Varnavu da to ispita. Varnavin dolazak uticao je na dalje širenje Crkve. On je otputovao sve doTarsa da zamoli Savla da mu pomogne u radu u Antiohiji (Dela 11,25.26). Uskoro su Savle i Varnava pošli na prvo crkveno misionarsko putovanje – čiji uticaj i dalje kruži planetom dok čekamo Gospodara koji je obećao da će se vratiti kada se bude propovedalo „ovo Jevanđelje o Carstvu po svemu svijetu“ (Matej 24,14).

**Razmislite o ovome:**

Krv mučenika je seme Crkve. Posvetite nekoliko trenutaka razgovoru o tome kako je Stefanovo mučeništvo, i progonstvo koje je usledilo, omogućilo najbrži mogući rast Rane crkve.

#### 3. KORAK – PRIMENITE

**Samo za učitelje:**

Luka u Delima apostolskim koristi ime „Savle“ 25 puta, a „Pavle“ 129 puta. Kakvo značenje imaju ova dva imena? Apostol lično daje odgovor u tekstu Dela 26,14: „Čuh glas gdje govori meni i kazuje jevrejskijem jezikom: Savle, Savle, zašto Me goniš?“ Kao farisej, Savle je dobro poznavao jevrejski (ili češći oblik, aramejski), i na tom jeziku njegovo ime glasilo je Savle. Međutim, njegovo ime na grčkom je Pavle. S obzirom da je primio poziv da bude apostol neznabošcima, od kojih su mnogi govorili grčkim jezikom, apostol je prihvatio grčki oblik imena. Apostol je bio vrlo vešt u kontekstualizaciji: „Svima sam bio sve, da kakogod spasem koga.“ (1. Korinćanima 9,22)

**Za razmišljanje:**

Na koje načine možemo kontekstualizovati propovedanje Jevanđelja?

#### 4. KORAK – BUDITE KREATIVNI

**Samo za učitelje:**

Nakon što je ispričao svoje iskustvo obraćenja caru Agripi, Savle je izneo uverljivo načelo svog života koje je stekao u iskustvu na putu u Damask: „Ne bih nepokoran nebeskoj utvari.“ (Dela 26,19) Ova kratka rečenica obuhvata čitav život, svedočenje i mučeništvo velikog apostola. Ohrabrite učenike da kažu ili zapišu jednu rečenicu koja sažima njihov hrišćanski život i cilj.
