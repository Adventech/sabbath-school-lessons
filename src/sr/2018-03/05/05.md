---
title:  Početak Pavlove službe
date:   01/08/2018
---

Tekst iz Dela 9,19-25. ostavlja utisak da je posle obraćenja Pavle određeno vreme ostao u Damasku pre nego što se vratio u Jerusalim (Dela 9,26). Međutim, u Galatima poslanici 1,17. Pavle dodaje da je pre odlaska u Jerusalim otišao u Arabiju, gde je očigledno usamljeno živeo neko vreme. »Pavle je i tu, u pustinjskoj usamljenosti, imao dovoljno prilike za tiho proučavanje i razmišljanje.« (Еlen Vajt, Apo­stolska crkva – Hristovim tragom, str. 125. original)

`Pročitajte tekst iz Dela 9,20-25. Kako Luka opisuje Pavlovu službu u Damasku? Koliko je bila uspešna?`

Pavlova prvobitna meta, kada je napustio Jerusalim sa poslanicom dobijenom od strane poglavara svešteničkog, bili su jevrejski vernici koji su potražili utočište u sinagogama u Damasku (Dela 9,2). Sada, pošto se vratio iz Arabije, konačno je posetio sinagoge, ne da hapsi vernike, već da poveća njihov broj; ne da kleveta Isusa kao varalicu, već da Ga predstavi kao Mesiju Izrailja. Šta se odvijalo u umu onih koji su sada čuli kako svedoči o Isusu, a poznavali su ga samo kao jednog od svojih progonitelja? Šta su drugo mogli nego da se dive šta je postao Savle iz Tarsa i šta je činio za Crkvu? (Verovatno nisu mogli zamisliti kakav uticaj će ovaj novi obraćenik na kraju izvršiti!)

U nemogućnosti da se suprotstave Pavlu, pojedini njegovi protivnici skovali su plan da mu oduzmu život. Pavlov izveštaj o tom događaju (2. Korinćanima 11,32) ukazuje da su ga njegovi protivnici potkazali lokalnim vlastima da bi ostvarili svoju nameru. Međutim, Pavle je uz pomoć vernika uspeo da pobegne tako što se spustio u korpi, verovatno kroz prozor kuće izgrađene na gradskom zidu.

Pavle je od početka znao da će se suočiti sa izazovima (Dela 9,16). Protivljenja, progonstva i različita stradanja bila su stalno prisutna u njegovoj službi, ali ništa nije poljuljalo njegovu veru ili osećanje dužnosti, uprkos nevoljama i iskušenjima sa kojima se suočavao bezmalo na svakom koraku svog novog života u Hristu (2. Korinćanima 4,8.9).

`Uprkos borbama i protivljenjima, Pavle nije odustao. Kako i mi možemo istrajati kada je vera u pitanju, odnosno, kako da je sačuvamo usred obeshrabrenja i protivljenja?`
