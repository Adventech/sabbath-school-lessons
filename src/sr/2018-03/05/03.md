---
title:  Na putu u Damask
date:   30/07/2018
---

`Pročitajte tekst iz Dela 9,3-9. Šta se dogodilo Pavlu na putu u Damask? Šta znače Isusove reči zabeležene u tekstu Dela 9,5. (vidi: Dela 26,14)?`

Kada su se Pavle i njegovi saputnici približili Damasku, dogodilo se nešto neočekivano: oko podneva obasjala ih je snažna svetlost sa neba i čuli su glas koji govori. To nije bilo samo viđenje u proročkom smislu, već božansko javljanje, usmereno isključivo Pavlu. Njegovi saputnici videli su svetlost; ipak, samo je Pavle oslepeo; oni su čuli glas; ali, samo je Pavle razumeo šta je rečeno. Svetlost je bila božanska slava vaskrslog Isusa, koji se lično javio Pavlu u tom trenutku (Dela 22,14). Pavle na drugom mestu tvrdi da je video Isusa, što ga je kao svedoka Njegovog vaskrsenja i kao onoga koji je primio apostolsku vlast učinilo jednakim Dvanaestorici (1. Korinćanima 9,1; 1. Korinćanima 15,8).

Razgovor sa Isusom koji je usledio pogodio je Pavla neuporedivo jače od same svetlosti. Pavle je bio potpuno ubeđen da je, goneći sledbenike Isusa iz Nazareta, činio Božje delo čisteći judaizam od te opasne i strašne jeresi. Međutim, na njegovo zaprepašćenje, shvatio je ne samo da je Isus živ, već i da je zadajući muke Njegovim vernicima napadao lično Isusa.

Isus je u svom obraćanju Savlu upotrebio poslovicu navodno grčkog porekla koja je Pavlu bila poznata: »Teško ti je protivu bodila praćati se.« (Dela 26,14) Ona dočarava sliku vola koji noseći jaram biva uboden šiljkom štapa koji je korišćen za teranje volova. U nastojanju da se odupre štapu, životinja još više bila povređivana.

Ova izreka može da ukaže na borbu u Pavlovom umu – Biblija je smatra delom Duha (Jovan 16,8-11) – koja je povezana sa onim što se dogodilo Stefanu. »Savle je imao istaknutu ulogu za vreme suđenja i prilikom osude Stefana, ali su ga vidljivi dokazi božanske podrške mučeniku naveli da posumnja u pravednost optužbe, koju je podigao protiv Isusovih sledbenika. Njegov duh bio je duboko pokoleban. U svojoj zbunjenosti obratio se onima u čiju je mudrost i mišljenje imao duboko poverenje. Dokazi sveštenika i glavara konačno su ga osvedočili da je Stefan bio hulnik, da je Hristos koga je propovedao pogubljeni mučenik bio varalica i da su zato oni koji obavljaju svetu službu svakako u pravu.« (Еlen Vajt, Apostolska crkva – Hristovim tragom, str. 112.113. original)

`Zašto je mudro poslušati svoju savest?`
