---
title:  Ananijina poseta
date:   31/07/2018
---

Kada je shvatio da razgovara sa Isusom lično, Savle je postavio pitanje koje je Isusu dalo priliku koju je tražio: »Šta ću činiti, Gospode?« (Dela 22,10) Pitanje nagoveštava kajanje zbog postupaka učinjenih do tog trenutka, ali što je još važnije, izražava bezuslovnu spremnost da dozvoli Isusu da nadalje vodi njegov život. Pavle je u Damsku trebalo da čeka dalja uputstva.

U stihovima iz Dela 9,10-19. Biblija otkriva kako je Gospod pripremao Savla iz Tarsa za njegov nov život kao apostola Pavla. Isus je u viđenju Ananiji dao nalog da poseti Savla i položi ruke na njega da bi mu se povratio vid. Međutim, Ananija je već znao ko je Savle, kao i koliko braće je stradalo i izgubilo život zbog njega. Takođe, bio je dobro obavešten zašto je Savle bio u Damasku i, naravno, nije želeo da tamo postane prva Savlova žrtva. Njegovo oklevanje bilo je razumljivo.

Ipak, Ananija nije znao da je Savle upravo doživeo lični susret sa Isusom koji je zauvek promenio njegov život. Nije znao da je Savle, umesto da i dalje radi za Sinedrion – na Ananijino zaprepašćenje – upravo pozvan od strane Isusa da radi u Njegovom delu, što znači da Savle više nije bio apostol Sinedriona, već Isusovo izabrano oruđe čiji je zadatak bio da odnese Jevanđelje i Jevrejima i neznabošcima.

`Pročitajte tekst iz Galatima 1,1.11.12. Kakvu posebnu tvrdnju Pavle iznosi u vezi sa svojom apostolskom službom?`

Pavle u Galatima poslanici tvrdi da je poruku i zvanje apostola primio neposredno od Isusa Hrista, ne iz nekog ljudskog izvora. To se nužno ne suprotstavlja ulozi koju je Ananija izvršio u svom pozivu. Kada ga je posetio, Ananija je samo potvrdio nalog koji je Savle već primio lično od Isusa na putu u Damask.

U stvari, promena u Savlovom životu bila je toliko dramatična da se nijedan ljudski razlog tome ne bi mogao pripisati. Samo božansko delovanje može objasniti kako Ga je Isusov najljući protivnik iznenada prihvatio kao Spasitelja i Gospoda, ostavljajući sve – ubeđenja, ugled, poziv – iza sebe, i postao Njegov najposvećeniji i najplodonosniji apostol.

`Na koji način Savlovo obraćenje prikazuje delovanje Božje divne blagodati? Šta možete naučiti iz ovog izveštaja u vezi sa osobama u svom životu za koje sumnjate da će ikada prihvatiti pravu veru? `
