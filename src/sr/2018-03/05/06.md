---
title:  Povratak u Jerusalim
date:   02/08/2018
---

Kada je pobegao iz Damaska, Pavle se vratio u Jerusalim prvi put nakon što je pošao iz njega kao progonitelj. To se dogodilo tri godine posle njegovog obraćenja (Galatima 1,18). Povratak nije bio lak pošto se suočavao sa problemima i u Crkvi i izvan nje.

`Pročitajte tekst iz Dela 9,26-30. Šta se dogodilo Pavlu kada je stigao u Jerusalim?`

Pavle je pokušao da se pridruži apostolima u Jerusalimu. Iako je do tog trenutka već tri godine bio hrišćanin, vest o njegovom obraćenju zvučala je toliko neverovatno da su apostoli, poput Ananije pre njih, bili prilično sumnjičavi. Plašili su se da je to samo deo pažljivo razrađenog plana. Varnava, Levit sa Kipra (Dela 4,36.37), dakle helenistički Jevrejin, slomio je otpor apostola i upoznao ih sa Pavlom. Oni su se sigurno, takođe, divili šta je Bog učinio u Pavlovom životu; odnosno, kada su shvatili da se iskreno obratio.

Međutim, taj otpor nikada nije u potpunosti nestao, ako ne zbog Pavlove prošlosti i progonstva Crkve, onda barem zbog Jevanđelja koje je propovedao. Kao i u Stefanovom slučaju, judejski vernici, uključujući i apostole, sporo su shvatali sveopštost hrišćanske vere, vere koja se više nije temeljila na starozavetnom ceremonijalnom sistemu, naročito žrtvenom sistemu, koji je izgubio svoju važnost nakon Isusove smrti na krstu. Pavlov najbliži krug prijatelja u Crkvi u Judeji činili su helenistički vernici: pored Varnave, tu je bio i Filip, jedan od Sedmorice (Dela 21,8) i Mnason sa Kipra (Dela 21,16). Nekoliko godina kasnije, vođe jerusalimske crkve i dalje su optuživale Pavla da u osnovi propoveda ista učenja kakva je Stefan ranije propovedao (Dela 21,21).

Za vreme od petnaest dana koje je proveo u Jerusalimu (Galatima 1,18), Pavle je očigledno odlučio da objavi Jevanđelje istim onim Jevrejima koji nisu verovali u Isusa, a koje je pre određenog vremena naveo da se suprotstave Stefanu. Međutim, kao što se i Stefanu dogodilo, njegovi napori naišli su na snažno protivljenje, predstavljajući pretnju njegovom životu. Isus mu je u viđenju rekao da napu­sti Jerusalim radi svoje bezbednosti (Dela 22,17-21). Uz pomoć braće, otišao je u Ćesariju, a odatle u svoj rodni kraj Kilikiju gde je ostao nekoliko godina, pre nego što je započeo svoja misionarska putovanja.
