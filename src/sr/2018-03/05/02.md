---
title:  Progonitelj Crkve
date:   29/07/2018
---

Pavle je bio helenistički Jevrejin. Rođen je u Tarsu, glavnom gradu Kilikije (Dela 21,39). Ipak, u izvesnoj meri odstupao je od heleni­stičke svakodnevice, jer je doveden u Jerusalim, gde ga je poučavao Gamalilo (Dela 22,3), najuticajniji farisejski učitelj tog vremena. Kao farisej, Pavle je bio strog u svojoj veri, mada se njegova revnost graničila sa fanatizmom (Galatima 1,14). Zato je Stefana odveo u smrt i bio ključna ličnost u budućem progonstvu.

`Pročitajte tekst iz Dela 26,9-11. Kako je Pavle opisao svoja dela usmerena protiv Crkve?`

Pavle na jednom mestu kaže da je Jevanđelje bilo sablazan za Jevreje (1. Korinćanima 1,23). Pored toga što se Isus nije uklapao u tradicionalna jevrejska očekivanja carskog Mesije, Jevreji nikako nisu mogli da prihvate ideju da bi Onaj koji je umro na krstu mogao biti Božji Mesija, jer Pismo kaže da je proklet svako pred Bogom ko je obešen (5. Mojsijeva 21,23). Prema tome, za Jevreje raspeće je samo po sebi bilo besmislica, najjasniji dokaz da su tvrdnje Crkve o Isusu bile lažne.

Tekst iz Dela 9,1.2. prikazuje Savla iz Tarsa u borbi protiv ver­nika. Damask je bio važan grad udaljen oko 220 kilometara severno od Jerusalima u kome je živeo veliki broj Jevreja. Jevreji koji su živeli izvan Judeje bili su međusobno organizovani i povezani, sa sedištem u Jerusalimu (Sinedrion), u kome su sinagoge vršile ulogu centara podrške za lokalne zajednice. Između Sinedriona i tih zajednica održavala se stalna veza preko pisama koja je obično nosio šaliah, »onaj koji je poslat« (od jevrejske reči šalah, »poslati«). Šaliah je bio zvanični pomoćnik imenovan od strane Sinedriona da obavlja nekoliko verskih dužnosti.

Kada je Pavle od poglavara svešteničkog, predsednika Sinedriona, zatražio poslanice upućene sinagogama u Damasku, postao je šaliah, i dobio vlast da uhvati Isusove sledbenike i dovede u Jerusalim (uporedite: Dela 26,12). Grčka reč koja odgovara reči šaliah je apostolos, iz koje je izvedena reč apostol. Dakle, pre nego što je postao apostol Isusa Hrista, Pavle je bio apostol Sinedriona.

`Kada ste se poslednji put revno zalagali za nešto (ili bili protiv nečega), a kasnije ste promenili svoje mišljenje? Kakve pouke je trebalo da naučite iz tog iskustva? `
