---
title:  Za dalje proučavanje
date:   03/08/2018
---

»General, poginuo u borbi, predstavljao bi gubitak za vojsku, ali njegova smrt ne bi ulivala nikakvu dodatnu snagu neprijatelju. Međutim, kada bi se neki istaknuti čovek pridružio suprotnoj strani, ne samo da bi njegove usluge bile izgubljene, već bi oni kojima se pridružio stekli odlučujuću prednost. Savle iz Tarsa, na svom putu u Damask, mogao je lako da iskusi smrt od Gospodnje ruke, i tada bi velika snaga izostala iz  redova progonitelja. Međutim, Bog u svom proviđenju nije samo poštedeo Savlov život, već ga je i obratio i tako prvaka iz redova neprijatelja preveo na Hristovu stranu.« (Еlen Vajt, Apostolska crkva – Hristovim tragom, str. 124. original)

»Hristos je naložio svojim učenicima da pođu u svet i uče sve narode; ali učenja koja su prethodno primili od Jevreja otežavala su im da potpuno shvate reči svog Učitelja, i sporo su ih primenjivali. Zvali su se decom Avramovom, i smatrali sebe naslednicima božanskog obećanja. Tek nekoliko godina posle Gospodnjeg vaznesenja njihov um bio je dovoljno spreman da jasno shvati nameru Hristovih reči, da treba da se zalažu za obraćenje neznabožaca isto kao i Jevreja.« (Еlen Vajt, Sketches From the Life of Paul, str. 38)

**Za razgovor:**

`1. Razmišljajte više o pitanju koje je Isus postavio Pavlu na putu u Damask. »Zašto Me goniš?« (Dela 9,4) Ovo pitanje za Pavla bio je znak da je Isus iz Nazareta zaista vaskrsao. Međutim, i više od toga, bio je to, takođe, znak duhovnog poistovećivanja između Isusa i Njegove crkve (vidi: Matej 25,34-45). Logičnost je očigledna: svaka šteta naneta Crkvi je šteta naneta lično Isusu. U praktičnom smislu, šta to znači za nas danas?`

`2. Svedočenje za Isusa obuhvata stradanje za Isusa. Nije slučajno što je grčka reč za svedoka (martys) povezana sa rečju »martyrdom« (mučeništvo). Šta znači stradati za Isusa?`

`3. Stara latinska poslovica glasi: Credo ut intelligam što znači: »Verujem da bih razumeo.« Kako nam ova ideja pomaže da shvatimo šta se dogodilo Savlu iz Tarsa? Odnosno, pre svog obraćenja, pre nego što je poverovao u Isusa, on nije shvatao. Tek posle stečenog iskustva mogao je da razume. Kakvu pouku možemo izvući iz ovoga ako možda budemo uznemireni zbog onih koji ne veruju u istine koje su nama jasne?`
