---
title:  Obnovljena zemlja
date:  27/11/2025
---

`Pročitajte sledeće tekstove: Jeremija 24,6; Jeremija 31,16; Jezekilj 11,17; Jezekilj 28,25 i Jezekilj 37,14.25. Šta je Bog obećao u vezi sa povratkom Izraela u Obećanu zemlju, i kako se to obećanje ispunilo?`

Tokom vavilonskog izgnanstva, Izraelci su iskusili ne samo tužnu realnost ostajanja bez korena, već i da njihov odnos sa Bogom, iako konkretizovan obećanjem o zemlji, nije bio uslovljen, niti ograničen na posedovanje zemlje. Kada su Izraelci priznali svoje grehe, pokajali se i potražili Gospoda celim srcem, Bog je ponovo ispunio svoje obećanje i vratio ih na njihovu zemlju, kao znak njihovog obnovljenja. To jest, On je još uvek bio njihov Bog, čak i dok nisu bili u toj zemlji.

Međutim, kao što je obećanje da će Izrael zauvek posedovati tu zemlju bilo uslovno (5. Mojsijeva 28,63.64; Isus Navin 23,13.15; 1. O carevima 9,7; 2. O carevima 17,23; Jeremija 12,10-12), tako je uslovno bilo i obećanje da će ponovo naseliti Izrael i omogućiti mu da napreduje u toj zemlji posle izgnanstva. U isto vreme, starozavetni proroci su upućivali na obnovu koju će doneti budući davidovski Car (Isaija 9,6.7; Zaharija 9,9.16). To obećanje se ispunilo u životu, smrti i vaskrsenju Isusa Hrista, u kome su sva obećanja data drevnom Izraelu našla svoje ispunjenje.

U Novom zavetu, Obećana zemlja se ne pominje direktno, ali nam je rečeno da su se Božja obećanja ispunila u Isusu Hristu i preko Njega (2. Korinćanima 1,20; Rimljanima 15,8). Na taj način, u svetlu onoga što znamo o Hristu, zemlja poprima drugačije značenje, i postaje simbol duhovnih blagoslova koje Bog planira da daruje svom narodu koji Mu je veran ovde i sada (Efescima 2,6), i koji će ostati veran i ubuduće. 

Do konačnog ispunjenja božanskog obećanja o odmoru, obilju i blagostanju doći će na novoj zemlji, oslobođenoj greha i njegovih posledica. U tom smislu, kao hrišćani, mi svoju nadu temeljimo na Hristovom obećanju da će se On vratiti, i da će, posle 1000-godišnjeg perioda na nebu, uspostaviti svoje večno carstvo na obnovljenoj zemlji. Biće to konačno ispunjenje svih obećanja o zemlji. 

`Pročitajte sledeće tekstove: Jovan 14,1–3; Titu 2,13;  Otkrivenje 21,1–3. Koja se konačna nada za nas nalazi u tim stihovima, i zašto je Isusova smrt garancija da će se ta nada ispuniti?`