---
title:  Izazov zemlje 
date:  25/11/2025
---

`Pročitajte tekst Isus Navin 13,1-7. Premda je zemlja Hanan bila dar od Boga, koji izazovi su pratili njeno zaposedanje?`

S obzirom na činjenicu da su vekovima živeli kao robovi, Izraelci nisu imali odgovarajuće vojne veštine za osvajanje te zemlje. Čak ni njihovi robovlasnici, Egipćani, sa svojom uvežbanom i dobro opremljenom vojskom, nisu bili u stanju da je trajno zauzmu. Egipćani nikad nisu potpuno osvojili Hanan, zbog nesavladivosti njihovih gradskih zidina. A sada je jednom narodu bivših robova rečeno da osvoji zemlju koju ni njihovi nekadašnji gospodari nisu bili sposobni da pokore. Ako ikada budu posedovali tu zemlju, biće to samo zahvaljujući blagodati Božjoj, a ne njihovim sopstvenim naporima. 

Tekst od 13. do 21. poglavlja Knjige Isusa Navina bavi se podelom zemlje različitim izraelskim plemenima. Tom prilikom, rečeno im je ne samo šta im je dodeljeno, već i šta se još uvek moralo zauzeti unutar te teritorije. Izraelci su mogli bezbedno da žive na zemlji koju im je Bog dao u nasledstvo. Oni su bili punopravni i zakoniti zakupci zemlje u Božjem vlasništvu. Ipak, Božju inicijativu morao je da prati odgovarajući ljudski odgovor. Prva polovina knjige pokazuje kako im je Bog dao zemlju oduzevši je Hananejcima. Druga polovina izveštava o tome kako je Izrael zauzeo zemlju naselivši se u njoj.

Složenost tog osvajanja ilustruje dinamiku našeg spasenja. Slično Izraelu, ni mi ne možemo učiniti ništa da bismo zaradili svoje spasenje (Efescima 2,8.9). To je dar, baš kao što je zemlja bila Božji dar Izraelu na osnovu njihovog zavetnog odnosa sa Njim. To svakako nije bilo na osnovu njihovih zasluga (videti stih 5. Mojsijeva 9,5). 

Međutim, da bi Izraelci uživali u tom Božjem daru, morali su da preuzmu i sve odgovornosti koje su dolazile sa življenjem u toj zemlji, baš kao što i mi moramo da prođemo kroz proces posvećenja u poslušnosti iz ljubavi prema zahtevima građanskog prava u Božjem carstvu. Premda to nije isto, ipak, paralela između njih, kojima je data zemlja na osnovu blagodati, i nas, kojima je dato spasenje na osnovu blagodati, dovoljno je bliska. Nama je dat predivan dar, ali možemo ga izgubiti ako ne budemo bili pažljivi. 

`U kom smislu se hrišćani danas suočavaju sa sličnim izazovima, kao što su bili oni povezani sa osvajanjem Obećane zemlje? Videti stihove: Filibljanima 2,12; Jevrejima 12,28.`