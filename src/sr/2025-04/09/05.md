---
title:  Oprosna godina 
date:  26/11/2025
---

Zemlja je bila od tako presudne važnosti za postojanje Izraela kao Božjeg naroda da nije mogla biti dodeljena izjedna, kao celina. Morala je biti podeljena po plemenima, klanovima i porodicama (4. Mojsijeva 34,13-18), kako bi se sprečilo da postane vlasništvo malobrojne vodeće elite. 

`Pročitajte tekst 3. Mojsijeva 25,1-5.8-13. Koja je bila svrha Subotne i Oprosne godine?`

Za razliku od Egipta, gde su građani redovno gubili svoju zemlju i postajali faraonovi robovi, Božja namera za Izraelce bila je da nikad ne budu trajno lišeni svojih prava. Niko izvan klana i porodice kojima je ona bila prvobitno dodeljena, nije mogao da poseduje tu zemlju. Zapravo, prema Božjem planu, zemlja doslovno nikad nije mogla biti prodata. Mogla je biti samo iznajmljena po svojoj vrednosti, koja se utvrđivala po broju godina koje su preostale do sledeće Oprosne godine. Osim toga, rođaci osobe koja je bila prinuđena da „proda“ zemlju svojih predaka, bili su dužni da je otkupe čak i pre Oprosne godine (3. Mojsijeva 25,25).

U tom smislu, dodela zemlje postaje uvid u Božje srce. Kao naš nebeski Otac, On želi da Njegova deca budu velikodušna prema onima koji imaju manje sreće od njih, i dopuste da ih njihova zemlja hrani svake sedme godine. Subotna godina predstavlja primenu subotne zapovesti na širem planu. Osim što je vrednovalo i ohrabrivalo naporan rad, vlasništvo nad zemljom je pozivalo i na poštovanje i ljubaznost prema onima koji su se suočavali sa finansijskim teškoćama.

Zakon o vlasništvu nad zemljom pružao je svakom Izraelcu mogućnost da se oslobodi izrabljivačkih okolnosti, bilo da su one nasleđene ili izazvane sopstvenom nepažnjom, i da, na taj način, dobije priliku za novi početak u životu. 

U suštini, to je i glavna svrha evanđelja – da izbriše razliku između bogatih i siromašnih, poslodavaca i zaposlenih, privilegovanih i neprivilegovanih – dovodeći nas sve u ravnopravan položoj, kroz prepoznavanje naše potpune zavisnosti od Božje blagodati. 

Nažalost, Izrael je zanemario visoka merila koja je Bog uspostavio, nije ih se pridržavao i, posle nekoliko vekova, upozorenja o oduzimanju zemlje su se ispunila (2. Dnevnika 36,20.21). 

`Na koji način nas principi u pozadini Subote i zemlje dodeljene Izraelcima podsećaju na to da smo, u Božjim očima, svi mi jednaki? Kako nam Subota može pomoći da kažemo „ne“ eksploatatorskim, začaranim krugovima konzumerizma koji muče mnoga društva?`