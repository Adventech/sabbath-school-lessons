---
title:  Zemlja kao dar
date:  24/11/2025
---

`Pročitajte sledeće tekstove: 2. Mojsijeva 3,8; 3. Mojsijeva 20,22; 3. Mojsijeva 25,23; 4. Mojsijeva 13,27; 5. Mojsijeva 4,1.25.26; 5. Mojsijeva 6,3 i Psalmi 24,1. Kakav poseban odnos je postojao između Boga, Izraela i Obećane zemlje?`

Na nekom najosnovnijem nivou, zemlja pruža fizički identitet jednom narodu. A prostor na kom je smešten, takođe određuje zanimanje i način života tog naroda. Robovi su bili bez korena i nisu pripadali nigde, a neko drugi je uživao u plodovima njihovog rada. Posedovanje zemlje značilo je slobodu. Identitet izabranog naroda bio je snažno povezan sa njihovim nastavanjem na toj zemlji. 

Postojao je poseban odnos između Boga, Izraela i zemlje. Izrael je dobio tu zemlju od Boga kao dar, a ne kao neotuđivo pravo. Izabrani narod je tu zemlju mogao da poseduje dokle god je bio u zavetnom odnosu sa Jahveom, i dok je poštovao odredbe zaveta. Drugim rečima, oni nisu mogli imati tu zemlju i njene blagoslove bez Božjeg blagoslova.

U isto vreme, tačno je da je ta zemlja pružala neku vrstu „sočiva“, kroz koja je Izrael mogao bolje da vidi i razume Boga. Život u toj zemlji uvek bi ih podsećao na vernog, pouzdanog Boga koji drži obećanja. Ni ta zemlja niti Izrael ne bi postojali bez inicijative Boga koji je bio izvor i temelj njihovog postojanja. Dok su Izraelci bili u Egiptu, reka Nil i sistem navodnjavanja, uz naporan rad, obezbeđivali su useve koji su im bili potrebni za opstanak. Hanan je bio drugačiji. Tu su oni zavisili od kiše za obilje svojih žetvi, a samo je Bog mogao da kontroliše vremenske prilike. Dakle, zemlja je podsećala Izraelce na njihovu stalnu zavisnost od Boga. 

Premda je Izrael dobio tu zemlju na poklon od Jahvea, sam Bog je, u krajnjem smislu, i dalje ostao njen vlasnik. A kao pravi vlasnik cele planete (Psalmi 24,1), Jahve je imao pravo da dodeli tu zemlju Izraelu, ili da mu je oduzme. Ako je Bog vlasnik cele zemlje, onda su Izrael i, šire gledano, svi ljudi stranci i došljaci, ili, savremenim jezikom rečeno, svi smo mi Božji dugogodišnji gosti na Njegovoj zemlji/planeti. 

`U svetlu stihova 1. Petrova 2,11 i Jevrejima 11,9-13, šta za vas lično znači to što živite kao stranac i došljak, iščekujući grad čiji je tvorac i zidar Bog lično?`