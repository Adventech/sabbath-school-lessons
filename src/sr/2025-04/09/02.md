---
title:  Edem i Hanan
date:  23/11/2025
---

`Pročitajte stihove: 1. Mojsijeva 2,15 i 1. Mojsijeva 3,17-24. Koje su posledice Pada, bar kada je reč o životnom prostoru prvog ljudskog para?`

Prilikom Stvaranja, Bog je Adama i Evu smestio u savršeno okruženje, pravo oličenje obilja i lepote. Dakle, prvi ljudski par je svog Tvorca upoznao u prelepom životnom okruženju koje je moglo da zadovolji sve njihove fizičke potrebe. Osim prilike da slušaju izgovorenu Božju reč, Edemski vrt je bio obrazovni centar gde su Adam i Eva stekli značajan uvid u Božji karakter i život kakav im je Bog namenio. Otuda, kada su prekinuli odnos poverenja sa svojim Tvorcem, i njihov odnos sa edemskim okruženjem se promenio i, kao znak tog narušenog odnosa, morali su da napuste vrt. Izgubili su teritoriju koju im je Bog dao. Tako je Edemski vrt postao simbol izo­bilnog života, a iste motive ćemo ponovo naći u okviru teme o Obećanoj zemlji. 

`Kako su patrijarsi shvatili to obećanje o zemlji? (Videti sledeće tekstove: 1. Mojsijeva 13,14.15; 1. Mojsijeva 26,3.24; 1. Mojsijeva 28,13.) Šta mislite, šta za nas adventiste znači to da živimo kao naslednici obećanja (Jevrejima 6,11-15)?`

Kada je Avram ušao u zemlju koju mu je Bog pokazao, ona je, na osnovu vere, postala zemlja obećanja za njega i njegove potomke. I ostala je zemlja obećanja narednih 400 godina. Patrijarsi nisu zaista posedovali tu zemlju. Ona im nije pripadala u smislu da su mogli da je ostave svojoj deci u nasledstvo. Ona je zapravo pripadala Bogu, kao što Mu je pripadao i Edemski vrt. Kao što Adam i Eva nisu učinili ništa što bi im davalo pravo na Edemski vrt, tako ni Izrael ničim nije doprineo tome da zasluži tu zemlju. Obećana zemlja je bila Božji dar, dat na Njegovu inicijativu. Izrael nije imao nikakvo urođeno, niti bilo kakvo drugo, pravo na tu zemlju (5. Mojsijeva 9,4-6). Samo zahvaljujući Božjoj blagodati, mogli su da je zaposednu. 

`Patrijarsi su bili naslednici obećanja sve dok ona nisu ispunjena. A mi, kao Hristovi sledbenici, nasledili smo još bolja obećanja (Jevrejima 8,6), koja će se ispuniti ako se budemo ugledali „na one koji vjerom i trpljenjem dobijaju obećanja“ (Jevrejima 6,12).`