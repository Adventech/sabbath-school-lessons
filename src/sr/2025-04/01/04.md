---
title:  Naslednici obećanja
date:  30/09/2025
---

U tekstu Isus Navin 1,2.3 Gospod kaže Isusu da im On daje tu zemlju. S druge strane, On kaže da im ju je već dao. Šta to znači?

Ta zemlja je bila dar od Gospoda koji je bio njen pravi Vlasnik. U tekstu Isus Navin 1,2.3 upotrebljena su dva različita oblika glagola „dati“, što odražava dva značajna aspekta nasleđivanja zemlje. Prvi oblik izražava proces predaje zemlje. Samo teritorije preko Jordana su bile zaposednute od Izraelca. Većinu Obećane zemlje tek je trebalo zauzeti. 

U stihu Isus Navin 1,3 taj glagol je upotrebljen u prošlom vremenu, što ostavlja utisak da im je ta zemlja već bila predata. Kada je Bog subjekat takvih radnji, onda se taj glagolski oblik zove „proročki perfekat“. A to je zato što je ono što On obeća u svojoj Reči sigurna činjenica kojoj se može verovati kao prisutnoj realnosti. 

Zamenice u 3. stihu, „vi“ i „vama“, nalaze se u množini, tako da obećanje nije dato samo Isusu Navinu već celom izraelskom narodu. Pominjanje obećanja datog Mojsiju ukazuje na kontinuitet Božjeg dela. 

Takođe, reč kol, „svi“, „svaki“, ponavlja se više puta u prvom poglavlju. Česta prisutnost te imenice ukazuje na totalitet i integritet koji su ključni za postizanje cilja postavljenog pred Isusa Navina. Morala je postojati savršena usklađenost između Boga, Isusa Navina i izraelskog naroda kako bi se osigurao uspeh predstojećeg osvajanja Obećane zemlje. 

`Pročitajte tekstove: Isus Navin 1,4-6 i Jevrejima 6,17.18. U tom trenutku, Obećana zemlja je bila upravo to – obećanje. A ipak, Bog je naziva nasledstvom. Šta znači biti naslednik Božjih obećanja?`

Nema ničeg magičnog u vezi sa Božjim obećanjima. Ona sama po sebi nemaju moć da obezbede sopstveno ispunjenje. Garancija da će se ona obistiniti leži u prisustvu Boga koji kaže: „Ja ću biti s tobom.“ Zaista, Gospodnje prisustvo je bilo od presudne važnosti za opstanak Izraela. Bez toga, oni bi bili samo jedan od mnogih naroda, bez posebnog poziva, identiteta ili misije (2. Mojsijeva 33,12-16). I upravo je Gospodnje prisustvo bilo sve što je Isusu Navinu bilo potrebno da bi uspeo. 

`To se ni do danas nije promenilo, zbog čega imamo Isusovo obećanje koje se nalazi u stihu Matej 28,20.`