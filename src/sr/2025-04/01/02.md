---
title:  Novi Mojsije
date:  28/09/2025
---

`Pročitajte tekstove 5. Mojsijeva 18,15-22 i Isus Navin 1,1-9. Zašto je značajno to što knjiga Isusa Navina počinje ponavljanjem obećanja vezanog za ono što će se dogoditi posle Mojsijeve smrti? `

Mada je Mojsije umro, a Bog postavio novog vođu Isusa Navina, između njih dvojice postojale su izvesne paralele. Obojici je Bog rekao da će voditi svoj narod u zemlju obećanu njihovim očevima. Kao što je Gospod kazao Isusu: „Svako mjesto na koje stupite stopama svojim dao sam vam, kao što rekoh Mojsiju“ (Isus Navin 1,3). Isus Navin je dovršio delo koje je prvobitno bilo povereno Mojsiju. On je zapravo bio novi Mojsije. 

`Pročitajte sledeće tekstove: 2. Mojsijeva 33,11; 4. Mojsijeva 14,6.30.38; 4. Mojsijeva 27,18; 4. Mojsijeva 32,12; 5. Mojsijeva 1,38; 5. Mojsijeva 31,23; i 5. Mojsijeva 34,9. Šta nam ti tekstovi govore o Isusu Navinu?`

U ovoj fazi, obećanje da će Bog „podignuti“ proroka sličnog Mojsiju (5. Mojsijeva 18,15) još uvek je samo mogućnost, a ne ostvarena realnost. Uvodne reči knjige Isusa Navina podsećaju čitaoca na to obećanje i, u isto vreme, bude kod njega očekivanje da će videti njegovo ispunjenje. 

Premda mrtav, Mojsije i dalje dominira prvim poglavljem. Njegovo ime se pominje deset puta, a Isusovo samo četiri puta. Mojsije je nazvan „slugom Gospodnjim“, dok se o Isusu govori kao o „Mojsijevom sluzi“ (Isus Navin 1,1). Biće potreban čitav život odane službe i poslušnosti da bi Isus Navin dobio zvanje „sluga Gospodnji“ (Isus Navin 24,29).

I pored toga što prvo poglavlje knjige Isusa Navina opisuje prelaz između dvojice velikih vođa u Izraelu, najvažnija ličnost u njemu je sam Gospod, čijim rečima ta knjiga počinje i čije vođstvo njome dominira. Nema nikakve sumnje u to ko je pravi vođa Izraela.

`Tokom vekova, Bog je pozivao razne muškarce i žene da predvode Njegov narod. Zašto je, ipak, od presudne važnosti imati na umu ko je pravi, nevidljivi vođa crkve?`