---
title:  Budi slobodan!
date:  01/10/2025
---

`Pročitajte tekst Isus Navin 1,7-9. Zašto je bilo potrebno da Gospod dvaput naglasi Isusu Navinu da mora da bude slobodan (u nekim prevodima: jak) i hrabar?`

Zadatak postavljen pred Isusa Navina je, po svemu sudeći, uključivao ogromne izazove. Zidine hananskih gradova delovale su neosvojivo, a stanovništvo zemlje bilo je obučeno za borbu. Nasuprot tome, Izraelci, jednostavni nomadi, nisu posedovali čak ni najprimitivnije ratne mašine kako bi zauzeli utvrđene zidine. Istorija nam kaže da čak ni Egipat, supersila tog vremena, nije bio u stanju da stekne stabilno utvrđenje u Hananu. 

Ipak, poziv da se bude slobodan (jak) i hrabar nije se ovde odnosio samo na borbeni moral i ratne strategije. Hrabrost i snaga bile su im potrebne da bi ostali verni Tori i njenim posebnim zahtevima, koji su definisali zavet Izraela sa Jahveom. 

`Pročitajte tekst Efescima 6,10-18. Mada se od nas danas ne zahteva da učestvujemo u vojnim sukobima, kako te reči ohrabrenja, upućene Isusu Navinu, možemo primeniti na svoje svakodnevne duhovne borbe?`

Danas se hrišćani, da bi ispunili misiju koju im je Hristos poverio, suočavaju sa sličnim izazovima kakve je imao Isus Navin. Odnosno, od njih se zahteva da ratuju protiv sopstvenih grešnih sklonosti, protiv poglavarstava, sila i vladara tame ovog sveta i protiv vojski zla. Poput Isusa Navina, i oni imaju ohrabrujuće obećanje o Hristovom prisustvu: „Ja sam s vama u sve dane do svršetka vijeka“ (Matej 28,20). Kao što je podrška u vidu Gospodnjeg prisustva bila dovoljna da rastera strahove Isusa Navina, tako bi trebalo da bude dovoljna i nama, da odagna sumnje i strepnje koje mi danas imamo. 

Izazov za nas je da dovoljno dobro upoznamo Gospoda da bismo imali poverenja u Njega i obećanja koja nam je dao. I upravo zato nam je, više od ičega drugog, potrebno da imamo lični odnos sa Njim.

`Ključno pitanje za nas danas ne razlikuje se od onoga s kojim se Isus Navin suočavao. Kako da ostanemo verni onome što nam Božja Reč kaže čak i onda kad je to nepopularno i kad je nezgodno tako postupati?`