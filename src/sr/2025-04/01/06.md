---
title:  Srećan i uspešan
date:  02/10/2025
---

`Pročitajte tekst Isus Navin 1,7-9 zajedno sa sledećim: 1. Mojsijeva 24,40; Isaija 53,10 i Psalmi 1,1-3. Na osnovu tih tekstova, šta znači biti srećan i uspešan? `

Jevrejski izraz tsalah, „srećan“ (Isus Navin 1,8), podrazumeva zadovoljavajuće ostvarenje onoga što je planirano, ili stanje povoljnih okolnosti.

Izraz sakal, „biti mudar“ (Isus Navin 1,8), može se prevesti kao „napredovati“ ili „biti uspešan“. Ali on takođe može da znači i „biti razborit“ ili „postupati mudro“. On se često javlja u Knjizi o Jovu, u Pričama i Psalmima, gde je pojam uspeha blisko povezan sa mudrim postupanjem na osnovu straha Gospodnjeg i poslušnosti Njegovoj Reči. 

Prema tom uvidu, uspeh se ne definiše nužno kao materijalno blagostanje, mada se to ne isključuje. Uspeh se mora sagledati kao stanje usklađenosti sa duhovnim vrednostima i principima koji leže u temeljima Božjeg stvorenog sveta i izraženi su u Njegovom zakonu. 

Zaista, poverenje u Božja obećanja, naročito u obećanje o spasenju jedino verom, i poslušnost Njegovom zakonu, nisu u suprotnosti jedno s drugim. Oni predstavljaju dve strane istog novčića. 

`Pročitajte stih Rimljanima 3,31. Šta nam on govori o odnosu između zakona i vere?`

Veru u Isusovu pomiriteljsku i žrtvenu smrt za nas suprotstaviti poslušnosti Božjem zakonu, znači uspostaviti lažnu i opasnu dihotomiju (podeljenost). Zakon i blagodat uvek idu zajedno. Samo površno razumevanje uloge zakona može da vodi ka tome da se „zakon“ i „blagodat“ shvate kao suprotnosti. 

Pisci Starog zaveta su duboko poštovali zakon i smatrali ga izvorom blaženstva (Psalmi 1,2; Psalmi 119,70.77.174). Ispravno shvaćen i primenjen, zakon nas vodi ka dubljem razumevanju sopstvene grešnosti (Rimljanima 7,7) i potrebe za Hristovom pravednošću (Galatima 3,24). 

`Koliko god se, Božjom blagodaću, trudili da držite Njegov zakon, kako ste, na osnovu sopstvenog iskustva, uvideli svoju potrebu za Hristovom pravednošću koja nas pokriva?`