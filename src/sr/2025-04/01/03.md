---
title:  Pređite! Zauzmite! Podelite! Služite!
date:  29/09/2025
---

`Pročitajte tekst Isus Navin 1. Šta možemo saznati o strukturi ove knjige na osnovu njenog uvodnog poglavlja?`

Prvo poglavlje knjige Isusa Navina služi kao uvod u celu knjigu. Ono se sastoji od četiri govora koji se podudaraju sa četiri glavna odeljka knjige: prelazak (Isus Navin 1,2-9); osvajanje (Isus Navin 1,10.11); podela zemlje (Isus Navin 1,12-15); i služenje kroz poslušnost zakonu (Isus Navin 1,16-18). 

Knjiga Isusa Navina može se posmatrati kao niz božanskih inicijativa. Prilikom svake od tih inicijativa, Bog daje Isusu Navinu posebne zadatke u vezi sa osvajanjem Hanana, od kojih je svaki potvrđen kasnije u knjizi nakon uspešnog završetka.

Božja obećanja u vezi sa osvajanjem zemlje na kraju će se ostvariti. Od tada će odgovornost za čuvanje zemlje počivati u rukama Izraelaca, i moći će da se ostvari samo kroz istinsku veru i poslušnost, kakvu takva vera uvek rađa. 

Božje inicijative, izražene pomoću tri glagola – „preći“, „zauzeti“ i „podeliti“ – dobijaju pravi odgovor u poslušnosti naroda, koja proizlazi iz konačne inicijative, a to je služba. 

I da ponovimo: knjiga Isusa Navina ima četiri glavna odeljka, od kojih je svaki označen određenim pojmom, u smislu preovlađujućeg prisustva odgovarajuće jevrejske reči: 

1. Prelazak (Isus Navin 1,1-5,12) 
2. Zauzimanje (Isus Navin 5,13-12,24) 
3. Podela (Isus Navin 13,1-21,45)
4. Služba (Isus Navin 22,1-24,33)

Dakle, struktura same knjige prenosi njenu glavnu poruku: Božje inicijative ne sprovode se automatski. Naprotiv, one zahtevaju ver­ni odgovor Njegovog naroda. Odnosno, posle svega što je Bog učinio za nas – uključujući i ono što ne možemo da učinimo sami za sebe – i mi smo pozvani da za sebe učinimo šta možemo, a to je da poslušamo ono što nam Bog zapoveda. Tako je to bilo tokom cele svete istorije, a tako je i danas. Na primer, opis Božjeg naroda poslednjeg vremena u stihu Otkrivenje 14,12 prenosi istu ideju: vera u ono što je Bog učinio za nas vodi u poslušnost. 

`Razmislite o nekim od obećanja iz Božje Reči koja su vama lično najdragocenija. Koju vrstu odgovora s vaše strane ona zahtevaju da bi se ostvarila?`