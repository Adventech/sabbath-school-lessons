---
title:  Zaboravnost 
date:  15/10/2025
---

`Pročitajte tekst Isus Navin 4,20–24 u svetlu sledećih stihova: Sudije 3,7; Sudije 8,34; Psalmi 78,11; 5. Mojsijeva 8,2.18; Psalmi 45,17. Zašto je bilo toliko važno sećati se moćnih dela Gospodnjih?`

Zapazite promenu lica u stihu Isus Navin 4,23. Za vode Jordana se kaže da su bile osušene pred „vama“, to jest, pred Izraelcima koji su prešli Jordan. Za razliku od toga, za Crveno more se kaže da je bilo isušeno pred „nama“, onima koji su još uvek prisutni iz prve generacije koja je doživela Izlazak. Ta dva događaja koja su doživele dve različite generacije bila su slična po značaju, što je omogućilo drugoj generaciji da, na osnovu svedočanstva svojih roditelja, sama za sebe ponovo nađe isti smisao u prelasku preko Jordana.   

Uopšteno govoreći, zaboravnost doživljavamo kao normalnu osobinu svih ljudskih bića. Međutim, zaboravnost u duhovnom smislu može da dovede do ozbiljnih posledica. 

Čak i danas, ako hoćemo da očuvamo svoj identitet kao narod koji ima jedinstven poziv i misiju, moraćemo da stvaramo prilike za osveženje kako pojedinačnog tako i kolektivnog duhovnog pamćenja, da bismo pitanja kao što su: ko smo, odakle dolazimo i zašto smo ovde, zadržali u središtu pažnje.

`Pročitajte tekstove: 1. Korinćanima 11,24.25 i Jovan 14,26. Zašto moramo uvek imati na umu šta je Hristos učinio za nas? Šta je još zaista važno ako toga nema? `

Elen G. Vajt je jasno razumela da ćemo, ako se ne budemo uvek upravljali prema svetlosti koju nam pružaju Božja dela i otkrivenja iz prošlosti, sigurno izgubiti motivaciju da sprovedemo svoju misiju u budućnosti: „Nemamo čega da se plašimo u budućnosti, osim ako zaboravimo kako nas je Gospod vodio i čemu nas je učio u prošlosti.“ — Ellen G. White, Life Sketches, str. 196.

`Premda je važno sećati se prošlosti i načina na koji je Gospod delovao u našem životu, zašto moramo iz dana u dan imati živo iskustvo s Njim i doživljavati realnost Njegove ljubavi i Njegovog prisustva u sadašnjem trenutku?`