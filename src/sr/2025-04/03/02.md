---
title:  Prelazak preko Jordana
date:  12/10/2025
---

`Pročitajte tekstove Isus Navin 3,1–5 i 4. Mojsijeva 14,41–44. Zašto je Bog tražio od Izraelaca da se posebno pripreme za ono što je upravo trebalo da se desi?`

To je prvi put da se kovčeg zaveta pominje u knjizi Isusa Navina. Do ovog trenutka u starozavetnom narativu, kovčeg se pojavljivao u kontekstu svetilišta (2. Mojsijeva 40,21); tokom Izraelovog putovanja od Sinaja (4. Mojsijeva 10,33–36); i prilikom neuspešnog pokušaja osvajanja Hanana (4. Mojsijeva 14,44). Bio je to najsvetiji komad nameštaja u izraelskom svetilištu i sadržao je tri predmeta, od kojih je svaki izražavao poseban odnos Izraela sa Bogom: (1) ploče sa Deset zapovesti; (2) palicu Arona, prvosveštenika; i (3) posudu sa manom (2. Mojsijeva 16,33; Jevrejima 9,4). 

Kovčeg i pripreme za prelazak preko Jordana podsetile su Izrael da oni ne ulaze u Hanan na svoj način i u svoje vreme. Osvajanje će biti uspešno jedino ukoliko budu sledili Božji način i Njegovo vreme. Bog – opisan kao Onaj koji sedi na prestolu iznad heruvima koji zaklanjaju kovčeg zaveta (2. Mojsijeva 25,22; 4. Mojsijeva 7,89), i čije se pokretanje poistovećuje sa pokretanjem kovčega – ulazi u Hanan na čelu Izraelaca kao Onaj koji predvodi osvajanje.

Izraz preveden kao „osveštati“ (Isus Navin 3,5) ili „posvetiti“ odnosi se na proces očišćenja sličan onom koji su sveštenici sledili pre početka svojih službi u svetilištu (2. Mojsijeva 28,41; 2. Mojsijeva 29,1) i koji je izraelski narod sproveo pre Božjeg otkrivenja na Sinaju (2. Mojsijeva 19,10.14). To posvećenje je obuhvatalo ostavljanje greha i uklanjanje sve ritualne nečistote. Ista zapovest javlja se u stihu 4. Mojsijeva 11,18 u vezi sa predstojećim Božjim čudom. Takva priprema zahtevala se takođe i pre bitaka vođenih u ratu (5. Mojsijeva 23,14). Da bi Bog mogao da se bori za Izrael u bici, oni su morali da pokažu svoju odanost Njemu i poverenje u Njega kao u svog Zapovednika.

Čudo prilikom prelaska Jordana trebalo je da dokaže Izraelcima da se Gospodnjem obećanju da će isterati te narode iz zemlje moglo verovati. On koji je mogao da im obezbedi da pređu Jordan po suvom, mogao je takođe da im da tu zemlju na poklon.

`Bog ne razdeljuje uvek Jordan. Njegove intervencije nisu uvek tako očigledne. Kako možemo, po vašem mišljenju, da razvijemo duhovnu spremnost da iskusimo i prepoznamo Božje intervencije u našu korist?`