---
title:  Živi Bog – Bog čuda
date:  13/10/2025
---

`Pročitajte tekst Isus Navin 3,6–17. Šta nam čudesni prelazak preko Jordana govori o prirodi Boga kome služimo?`

Prelazak reke Jordan opisan je u stihu Isus Navin 3,5 jevrejskom rečju niphla’ot, „čuda“, koja se obično odnosi na moćna, natprirodna Božja dela i pokazuje Njegovu jedinstvenost (Psalmi 72,18; Psalmi 86,10). Kasnije, Izraelci su razmišljali o tim delima i, kao rezultat, hvalili Gospoda (Psalmi 9,1) i govorili o Njemu među narodima (Psalmi 96,3). O zlima u Egiptu (2. Mojsijeva 3,20; Mihej 7,15), o prelasku preko Crvenog mora, kao i o Božjem vođstvu u pustinji (Psalmi 78,12–16) pričalo se kao o takvim čudima.

Autori Biblije su bili svesni i svedočili o činjenici da Bog koji je stvorio ovaj svet nikad nije bio ograničen niti sputan u svom stvaranju. Njemu ništa nije nemoguće (jevrejski: „suviše čudesno“) da ostvari (Jeremija 32,17). Njegovo ime i Njegova priroda su čudesni (Sudije 13,18), i On prevazilazi našu moć poimanja.  

Nasuprot bogovima drugih naroda, koji ne mogu da spasu (Psalmi 96,5; Isaija 44,8), Bog Biblije je „živi Bog“, prisutan i aktivan, i Njegovi sledbenici mogu imati poverenja u Njega dok iščekuju Njegove intervencije u svoju korist.

Prorok Zaharija je koristio isti izraz (od istog korena kao i niphla’ot) kada je dobio viziju budućnosti Izraela nakon vavilonskog izgnanstva. Video je da će Jerusalim biti u potpunosti obnovljen, da će stari ljudi sedeti na ulicama grada, i da će se devojčice i dečaci igrati u njemu. Donekle sumnjičavim stanovnicima te prestonice koja je još uvek nosila znake svog razaranja, Zaharija je objavio: „Ovako veli Gospod nad vojskama: ako je čudno u očima ostatku toga naroda u ovo vrijeme, eda li će biti čudno i u mojim očima? govori Gospod nad vojskama.    

Ovako veli Gospod nad vojskama: evo, ja ću izbaviti svoj narod iz zemlje istočne i iz zemlje zapadne. I dovešću ih, i oni će nastavati usred Jerusalima“ (Zaharija 8,6–8).

`Pročitajte tekst Luka 18,18–27. Kako vas Isusov odgovor Njegovim učenicima ohrabruje da se uzdate u Boga čak i u onome što izgleda nemoguće?`