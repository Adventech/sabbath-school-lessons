---
title:  Pamtite
date:  14/10/2025
---

`Pročitajte tekst Isus Navin 4. Zašto je Bog tražio od Izraelaca da podignu spomenik?`

Svrha tog kamenja bila je da postanu „znak“. Jevrejski izraz ’ot često se povezuje sa rečju „čudo“ i može da se odnosi na Božja čudesna dela (videti jučerašnje proučavanje), kao što su zla nad Egiptom (2. Mojsijeva 7,3; 5. Mojsijeva 4,34). On takođe može da ima značenje „simbol“ ili „znamenje“, kao spoljašnji znak dublje ili transcendentalne realnosti. Na primer, duga je „znak“ zaveta (1. Mojsijeva 9,12.13); krv na dovratnicima i gornjim gredama izraelskih kuća takođe je nazvana „znakom“ (2. Mojsijeva 12,13); i što je najznačajnije, subota je „znak“ stvaranja i Božjeg posvećujućeg prisustva (2. Mojsijeva 31,13.17; Jezekilj 20,12). 

Ovde taj znak ima ulogu spomenika koji svaku narednu generaciju podseća na čudo prelaska preko Jordana. Reč za spomenik (zikaron) potiče od reči zakar, „zapamtiti“, koja označava nešto više od pasivnog čina sećanja na nešto. Ona podrazumeva pamćenje praćeno odgovarajućim delovanjem (5. Mojsijeva 5,15; 5. Mojsijeva 8,2). Podizanje kamenih spomenika (1. Mojsijeva 28,18–22) i uspostavljanje rituala koji su pokretali pitanja (2. Mojsijeva 12,26.27; 5. Mojsijeva 6,20–25) bilo je uobičajeno u Starom zavetu. Umesto da uvek iznova ponavlja čuda, Bog postavlja spomenike koji evociraju uspomene na Njegova velika dela i podstiču ljude da na njih odgovore na odgovarajući način. Dakle, znak je trebalo da ostane tu „zauvek“, što ukazuje na potrebu da se to Gospodnje čudo čuva u kolektivnom sećanju Njegovog naroda za sva vremena.

Moguće pitanje koje će postaviti buduće generacije značajno je zato što je formulisano na ličan način: „Šta će vam to kamenje?“ Svaka nova generacija mora da razume i usvoji značenje tog kamenja za sebe lično. Vera u Boga koji čini čuda može se održati živom, samo ako svaka generacija iznova otkrije značaj moćnih Jahveovih dela u njihovu korist. Takva vera će napraviti veliku razliku između vernog sprovođenja u život običaja zasnovanih na Bibliji i tradicionalizma, mrtve religije generacije koja je lišena njene prave vrednosti i prvobitnog žara. Na kraju krajeva, mi moramo sami za sebe da usvojimo veru zasnovanu na Bibliji. Niko ne može da veruje umesto nas, a pogotovu ne naši preci.

`Koji vam od spomenika i ličnih uspomena na vaše sopstveno hodanje sa Gospodom pomažu da se sećate onoga što je On učinio za vas?`