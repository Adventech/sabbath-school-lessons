---
title:  Preko Jordana 
date:  16/10/2025
---

„On je pretvorio more u suhotu, preko rijeke prijeđosmo nogama; ondje smo se veselili o njemu“ (Psalmi 66,6). 

Oba ta događaja, prelazak preko Crvenog mora i prelazak preko Jordana predstavljaju graničnike koji označavaju početak nove ere u biblijskoj istoriji, i oba nose simbolično značenje (videti: Psalmi 66,6; Psalmi 114,1–7 i 2. O carevima 2,6–15). Već u Starom zavetu postoje tekstovi koji povezuju ta dva prelaska i prepoznaju značenje koje prevazilazi prvobitne okolnosti. U stihu Psalmi 66,6, psalmista slavi Božji iskupiteljski čin u njegovom životu (Psalmi 66,16–19) pozivajući se na istorijske primere prelaska preko Crvenog mora i Jordana. 

Tekst Psalmi 114 takođe povezuje ta dva događaja, ne zato što autor nije zapazio vremensku razliku između njih, već zbog teološkog značaja koji ta dva prelaska dele. Dakle, oba događaja se smatraju nečim što doprinosi promeni statusa Izraela. U prvom slučaju, iz ropstva u slobodu, a u drugom, iz nomadskog bezzemljaštva u narodnost. U psalmima koje smo naveli, primeri ta dva prelaska ilustruju promenu statusa psalmiste – iz nasilja, siromaštva, bespomoćnosti i poniženja u sigurnost, blagostanje, spasenje i dostojanstvo. 

Takođe, pored Jordana se odigrao i „prelazak“ proroka Ilije, i to u kontekstu čuda sličnog onome zabeleženom u knjizi Isusa Navina. Za Iliju, taj prelazak je doneo najznačajniju promenu statusa u životu – on je uzet na nebo. I za Jelisija je ta promena takođe bila važna: prorokov pomoćnik (1. O carevima 19,21) postao je prorok u narodu (2. O carevima 2,22).

`Pročitajte tekstove Matej 3,16.17 i Marko 1,9. Kako pisci Novog zaveta gledaju na simbolično, duhovno značenje reke Jordan?`

Zemaljska služba Isusa, predstavnika Izraela, sledi istorijski obrazac drevnog Izraela. Isus prolazi kroz iskustvo „Crvenog mora“ i „Jordana“. Pozvan je da izađe iz Egipta posle smrtnog dekreta (Matej 2,14–16), provodi 40 dana u pustinji (Matej 4,2), što je slično sa Izraelovih 40 godina, i, na prelasku iz svog privatnog života u javnu službu, kršten je u Jordanu (Matej 3,16.17; Marko 1,9).

`Kasnije, tekst Jevrejima 3–4 prepoznaje simbolički značaj prelaska preko Jordana i predstavlja ulazak u Hanan kao predsliku „blagodatnog pokoja“ u koji hrišćani ulaze putem vere.`