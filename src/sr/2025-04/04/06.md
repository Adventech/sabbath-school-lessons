---
title:  Sledeća najbolja opcija
date:  23/10/2025
---

`Pročitajte tekstove 2. Mojsijeva 17,7–13 i Isus Navin 6,15–20. Koje sličnosti nalazite u ta dva ratna narativa? U čemu se oni razlikuju?`

Prvi slučaj da se Izrael borio posle Izlaska zabeležen je u tekstu 2. Mojsijeva 17, gde su se Izraelci branili od Amaličana. Izrael je bio svedok neograničene moći koju je Bog pokazao kako puštanjem zala na Egipćane, tako i vođenjem Izraelaca do slobode. Videli smo da Božji prvobitni plan za Izrael nije uključivao borbu protiv drugih naroda (2. Mojsijeva 23,28; 2. Mojsijeva 33,2). Ali ubrzo nakon svog izbavljenja iz Egipta, Izraelci su počeli da gunđaju na putu (2. Mojsijeva 17,3), dovodeći u pitanje čak i Božje prisustvo među njima. Upravo u tom trenutku, Amaličani su došli da se bore protiv Izraela. To nije bila slučajnost. Bog je dopustio da oni napadnu Izrael, kako bi narod ponovo naučio da Mu veruje. 

Ne kompromitujući svoje principe, Bog se spušta na nivo na kom se Njegov narod nalazi, neprestano ih pozivajući da se vrate na idealan plan, a to je potpuno i bezrezervno poverenje u božansku intervenciju. Zapravo, zakon o ratu (5. Mojsijeva 20) dat je tek posle 40-ogodišnjeg iskustva u pustinji, što je takođe bilo izazvano neverovanjem Izraela. Nove okolnosti zahtevale su nove strategije, i tek tada je Bog zahtevao od Izraela da potpuno uništi Hananejce (5. Mojsijeva 20,16–18).

Pored činjenice da je rat postao neophodnost za Izrael, ispostavilo se da je to bio i test njihove odanosti Jahveu. Bog nije odustao od njih, već im je dopustio da budu svedoci Njegove sile tako što će iskusiti potpunu zavisnost od Njega. 

Učešće Izraelaca u tom ratu očigledno je na osnovu zaključka koji Isus Navin izvlači na kraju svoje knjige. Tu se za Hananejce kaže da su se borili protiv Izraelaca (Isus Navin 24,11). Premda je rušenje zidina Jerihona bilo rezultat božanskog čuda, narod Izraela je morao aktivno da se uključi u bitku i suoči sa tvrdoglavim otporom stanovnika grada. 

Učešće Izraela u oružanom sukobu postalo je način na koji su mogli da razviju bezuslovno poverenje u Jahveovu pomoć. Ipak, uvek su bili podsećani (Isus Navin 7,12.13; Isus Navin 10,8) da ishod svake bitke u krajnjoj liniji leži u Gospodnjim rukama, a jedini način na koji su oni mogli da utiču na ishod vojnog sukoba bilo je njihovo verovanje ili neverovanje u Gospodnja obećanja. Izbor je bio na njima.