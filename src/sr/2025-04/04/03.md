---
title:  Rat na nebu
date:  20/10/2025
---

`Isus Navin je shvatio da je ta borba deo jednog većeg sukoba. Šta mi znamo o tom sukobu u koji je i sam Bog uključen? Pročitajte sledeće tekstove: Otkrivenje 12,7–9; Isaija 14,12–14; Jezekilj 28,11–19 i Danilo 10,12–14.`

Bog je naselio svemir odgovornim bićima kojima je dao slobodnu volju, što je bio preduslov da bi mogli da vole. Ona mogu da biraju da li će postupati u skladu sa Božjom voljom ili nasuprot njoj. Jedan od najmoćnijih anđela, Lucifer, pobunio se protiv Boga i povukao veliki broj anđela sa sobom. 

Proroci Isaija i Jezekilj govore o tom sukobu, mada neki komentatori pokušavaju da ograniče značenje tekstova  Isaija 14 i Jezekilj 28 na vavilonskog cara i vladara grada Tira. Međutim, u biblijskom tekstu postoje jasne naznake koje upućuju na transcendentalnu realnost. Vavilonski car je prikazan kao neko ko je bio na nebu pored Božjeg prestola (Isaija 14,12.13), a za tirskog vladara se kaže da je boravio u Edemu kao heruvim zaklanjač na Božjoj svetoj gori (Jezekilj 28,12–15). Ništa od toga ne važi za vladare Vavilona i Tira. 

Niti se za te zemaljske vladare može reći da su bili besprekorni kao „pečat savršenstva“. Dakle, te osobine upućuju na nešto više od doslovnih carstava Vavilona i Tira.

Isaija iznosi „priču“ (jevrejski: mashal) čije značenje prevazilazi neposredan istorijski kontekst. U ovom slučaju, car Vavilona postaje oličenje pobune, samodovoljnosti i oholosti. Slično tome, Jezekilj pravi razliku između tirskog kneza (Jezekilj 28,2) i tirskog cara (Jezekilj 28,11.12), pri čemu knez, na osnovu svog delovanja u zemaljskom carstvu, postaje simbol cara koji deluje u nebeskom. 

Prema tekstu Danilo 10,12–14, ta buntovna nebeska bića ometaju ispunjenje Božjih namera na zemlji. Upravo u svetlu te povezanosti između neba i zemlje moramo razumeti božansko odobrenje za ratove koje je Izrael vodio. Treba da ih prepoznamo kao zemaljsku manifestaciju velikog sukoba između Boga i sotone i između dobra i zla – što sve u krajnjoj liniji vodi ka cilju obnove Božje pravde i ljubavi u ovom palom svetu.

`Na koje načine vidimo realnost te kosmičke bitke između dobra i zla u svetu oko nas i u našem sopstvenom životu?`