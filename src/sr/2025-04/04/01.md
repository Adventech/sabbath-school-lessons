---
title:  Sukob u pozadini svih sukoba
date:  18/10/2025
---

### Tekstovi za proučavanje u toku sedmice
Isus Navin 5,13–15; Isaija 37,16; Otkrivenje 12,7–9; 5. Mojsijeva 32,17; 2. Mojsijeva 14,13.14; Isus Navin 6,15–20.

> <p>Tekst za pamćenje</p>
> „I ne bi takoga dana ni prije ni poslije, da Gospod posluša glas čovječji, jer Gospod vojeva za Izrailja“ (Isus Navin 10,14).

Kad čitamo stranice Knjige Isusa Navina, suočavamo se sa agresivnim vojnim pohodima koji su vođeni na Božju zapovest, u Božje ime i uz Božju pomoć. Ideja da je Bog stajao iza osvajanja Hanana prožima knjigu Isusa Navina, a izražena je rečima naratora (Isus Navin 10,10.11), Božjim sopstvenim rečima (Isus Navin 6,2; Isus Navin 8,1), obraćanjima Isusa Navina (Isus Navin 4,23.24; Isus Navin 8,7), rečima Rave (Isus Navin 2,10), uhoda (Isus Navin 2,24) i naroda (Isus Navin 24,18). Bog tvrdi da je On lično pokretač tih nasilnih sukoba.

Ta realnost neizbežno dovodi do izvesnih pitanja. Kako da razumemo to što je Božji izabrani narod sprovodio takve poduhvate u starozavetno vreme? Kako je moguće pomiriti sliku „ratobornog“ Boga sa Njegovim karakterom ljubavi (na primer: 2. Mojsijeva 34,6; Psalmi 86,15; Psalmi 103,8; Psalmi 108,4), a da ne umanjimo verodostojnost, autoritet i istoričnost Starog zaveta? 

Ove i sledeće sedmice razmotrićemo teško pitanje o ratovima koje je Bog naložio u Knjizi Isusa Navina i na drugim mestima.

*Proučite pouku za ovu sedmicu da biste se pripremili za subotu, 25. oktobar.*