---
title:  Zapovednik vojske Gospodnje
date:  19/10/2025
---

`Pročitajte tekst Isus Navin 5,13–15. Šta taj tekst govori o pozadini osvajanja Hanana?`

Izrael je upravo prešao preko Jordana i stupio na neprijateljsko tlo. Tvrđava Jerihona stoji pred njima sa čvrsto zatvorenim kapijama (Isus Navin 6,1). U tom trenutku, narod nema nikakvu jasnu predstavu o bilo kakvoj borbenoj strategiji. Što još više zabrinjava, Izrael ima samo praćke, koplja i strele za napad na grad utvrđen da izdrži dugotrajnu opsadu.

Na svoja pitanja u vezi sa identitetom neobičnog posetioca, Isus Navin dobija prilično nejasan odgovor: „Ne.“  Odgovor tog posetioca otkriva Njegovu nespremnost da se svrsta u neku od kategorija koje je Isus Navin definisao. Drugim rečima, pravo pitanje nije da li je On na strani Isusa Navina, već da li je Isus Navin na Njegovoj strani.

`Uporedite tekst Isus Navin 5,14.15 sa tekstovima 2. O carevima 6,8–17; Nemija 9,6 i Isaija 37,16. Šta tu saznajete o identitetu zapovednika Gospodnje vojske?`

Premda je izraz „zapovednik vojske Gospodnje“ jedinstven za jevrejsku Bibliju, kombinacija izraza „zapovednik“ i „vojska“ uvek se odnosi na vojnog vođu. Reč „vojska“ u Svetom pismu može da se odnosi na vojne trupe, na anđele, ili na nebeska tela.

Preutelovljeni Hristos pojavljuje se pred Isusom Navinom ne samo kao saveznik, niti čak kao pravi Zapovednik izraelske vojske, već kao Zapovednik nevidljive, ali stvarne vojske anđela uključene u daleko veći sukob od onoga koji je postojao između Isusa Navina i Hananejaca. Reakcija Isusa Navina jasno pokazuje da je razumeo ko je taj Zapovednik. On je jednak sa Bogom i Isus Navin pada ničice pred Njim u znak dubokog poštovanja i obožavanja (Isus Navin 5,14; 1. Mojsijeva 17,3; 2. Samuilova 9,6; 2. Dnevnika 20,18). Sada je spreman da primi borbenu strategiju za vojni pohod koji je sastavni deo daleko većeg sukoba u koji je umešan i sam Gospod nad vojskama. 

`Koju utehu možemo i treba da crpemo iz saznanja da je „Zapovednik vojske Gospodnje“ na delu u odbrani svog naroda?`