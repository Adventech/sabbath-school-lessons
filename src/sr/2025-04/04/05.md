---
title:  Gospod će se boriti za vas 
date:  22/10/2025
---

`Prema stihovima 2. Mojsijeva 14,13.14.25, kakav je bio Božji prvobitni i idealan plan u vezi sa učešćem Izraelaca u ratu?`

U tom trenutku krize, kad je izraelski narod bio sateran u fizički ćorsokak, „Mojsije reče narodu: ne bojte se, stanite pa gledajte kako će vas Gospod izbaviti danas; jer Misirce koje ste vidjeli danas, nećete ih nigda više vidjeti dovijeka. Gospod će se biti za vas, a vi ćete mučati“ (2. Mojsijeva 14,13.14). Prema biblijskom narativu, čak su i sami Egipćani razumeli tu realnost: „Bježimo od Izrailja, jer se Gospod bije za njih s Misircima“ (2. Mojsijeva 14,25).

Božja čudesna intervencija u korist bespomoćnih Izraelaca, neobučenih u vojnim veštinama, postaje obrazac. Izlazak iz Egipta je predstavljao model, paradigmu Božje intervencije u korist Izraela. Ne samo da Jahve ovde vodi bitku, već se od Izraela zahteva da se ne bori (2. Mojsijeva 14,14). Bog je ratnik, inicijativa pripada Njemu. On uspostavlja strategiju, određuje sredstva i predvodi pohod. Ako se Jahve ne bori za Izrael, oni nemaju nikakve šanse za uspeh.

Elen G. Vajt tumači to kao odraz činjenice da „Božja namera nije bila da oni zadobiju zemlju ratom, već kroz pokornost i bespogovornu poslušnost Njegovim zapovestima.“ – Ellen G. White, *The Signs of the Times*, 2. septembar, 1880. Kao i prilikom njihovog izbavljenja iz Egipta, Bog će voditi bitke za njih. Sve što se od njih očekivalo, bilo je da mirno stoje i budu svedoci Njegove moćne intervencije. 

Istorija pokazuje da Izrael, kad god je imao dovoljno poverenja u Boga, nije morao da se bori (videti: 2. O carevima 19; 2. Dnevnika 32; Isaija 37).

Prema Božjem idealnom planu, Izrael nikad nije trebalo da se bori za sebe. To što je Bog dopustio da oni imaju udela u ratu vođenom protiv Hananejaca, bilo je posledica njihovog neverovanja, pokazanog posle Izlaska iz Egipta. Na isti način kao što nisu morali da podignu ni jedan jedini mač protiv Egipćana prilikom Izlaska, tako ne bi bilo potrebno da se bore ni prilikom osvajanja Hanana (5. Mojsijeva 7,17–19).

`„Da deca Izraelova nisu gunđala protiv Gospoda, On ne bi dopustio da njihovi neprijatelji ratuju s njima.“ – Ellen G. White, The Story of Redemption, str. 134. Kako bi gunđanje moglo da utiče na naš život danas?`