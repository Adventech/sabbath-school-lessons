---
title:  Gospod je ratnik 
date:  21/10/2025
---

`Pročitajte sledeće tekstove: 2. Mojsijeva 2,23–25; 2. Mojsijeva 12,12.13 i 2. Mojsijeva 15,3–11. Šta znači to da je Bog ratnik?`

Tokom svog dugog boravka u Egiptu, Izraelci su zaboravili pravog Boga svojih predaka. Kao što su mnoge epizode tokom njihovih putovanja kroz pustinju pokazale, njihovo znanje o Bogu Avrama, Isaka i Jakova izbledelo je, i oni su u svoje verske običaje umešali paganske elemente (uporediti sa tekstom: 2. Mojsijeva 32,1–4). Pod ugnjetavanjem Egipćana, vapili su Gospodu (2. Mojsijeva 2,23–25), i Gospod je, u odgovarajuće vreme, intervenisao u njihovu korist.

Međutim, sukob opisan u prvih 12 poglavlja 2. Mojsijeve bio je veći od običnog odmeravanja snage između Mojsija i faraona. Prema drevnoj bliskoistočnoj ratnoj ideologiji, sukobi između naroda smatrali su se u krajnjoj liniji sukobima između njihovih bogova. Stih 2. Mojsijeva 12,12 objavljuje da je Gospod sudio ne samo faraonu, već i egipatskim bogovima, tim moćnim demonima (3. Mojsijeva 17,7; 5. Mojsijeva 32,17), koji su stajali iza brutalne sile i nepravednog društvenog sistema u Egiptu.

Na kraju krajeva, Bog je u ratu sa grehom i neće trpeti taj sukob zauvek (Psalmi 24,8; Otkrivenje 19,11; Otkrivenje 20,1–4.14). Svi pali anđeli, kao i ljudska bića koja su se konačno i nepopravljivo poistovetila sa grehom, biće uništeni. U svetlu svega toga, bitke protiv stanovnika zemlje moraju se shvatiti kao ranija faza tog sukoba, koji će svoj vrhunac dostići na krstu, a završetak na poslednjem sudu, kada će Božja pravda i Njegov karakter ljubavi biti odbranjeni.

Koncept potpunog uništenja Hananejaca mora se razumeti na osnovu biblijskog pogleda na svet, prema kojem je Bog umešan u kosmički sukob sa predstavnicima zla u svemiru. Ono što se tim sukobom u krajnjoj liniji dovodi u pitanje, jesu Božji ugled i karakter (Rimljanima 3,4; Otkrivenje 15,3). 

Budući da je greh ušao u ljudsko postojanje, niko ne može da stoji na neutralnom terenu. Čovek mora da bude ili na Božjoj strani ili na strani zla. Dakle, imajući tu pozadinu na umu, iskorenjivanje Hananejaca bi trebalo posmatrati kao najavu konačnog suda. 

`Realnost velike borbe dopušta da budete samo na jednoj od dve strane. Kako znate na čijoj ste strani zaista?`