---
title:  Isus Navin i mi
date:  04/12/2025
---

`Isus Navin, kao tip, ide dalje od službe Isusa Hrista i nalazi svoje ispunjenje u životu crkve, Hristovog tela. U kom smislu ratovi koje je Izrael vodio pod Isusom Navinom nagoveštavaju duhovne borbe crkve? A u čemu se oni razlikuju? Videti sledeće tekstove: 1. Timotiju 1,18; 2. Timotiju 4,7; Efescima 6,10-12; 2. Korinćanima 10,3–5 i Dela 20,32.`

Pisci Novog zaveta prepoznaju ekleziološko ispunjenje (preko crkve) tipologije u vezi sa Isusom Navinom. Članovi Hristovog tela, crkva, uključeni su u duhovni rat protiv zlih sila. Pa ipak, oni uživaju u spokoju po Božjoj blagodati (Jevrejima 4,9-11) i blagoslovima svog duhovnog nasleđa.

`Šta nam sledeći stihovi govore o konačnom ispunjenju tipologije u vezi sa Isusom Navinom? 1. Petrova 1,4; Kološanima 3,24; Otkrivenje 20,9; Otkrivenje 21,3.`

Konačno i potpuno ispunjenje tipologije u vezi sa Isusom Navinom biće postignuto prilikom drugog dolaska Isusa Hrista (apokaliptički/eshatološki aspekt). 

Život Isusa Navina odražavao je Božji karakter u toj meri da su izvesni aspekti njegovog života poprimili proročki karakter, pružajući predsliku lika i dela Mesije.   

Iz našeg ugla danas, Mesija je već došao. Njegovu službu ne treba predskazivati, ali još uvek imamo prednost da odražavamo Njegov karakter – tu slavu koju je Hristos čeznuo da podeli sa svojim učenicima (Jovan 17,22), i koju možemo zadobiti razmišljanjem o Njegovom karakteru (2. Korinćanima 3,18). Što više razmišljamo o Isusu, to više odražavamo lepotu Njegovog karaktera. To je od temeljne važnosti za ono ka čemu bi naše svakodnevno hodanje sa Hristom trebalo da vodi. To je razlog iz kog je vreme provedeno u Reči, svakog dana, toliko važno. To je takođe i razlog zašto bi trebalo da provodimo vreme baveći se Isusovim životom, karakterom i učenjima. Jer, mi se posmatranjem zaista menjamo.

`Isus Navin, tip, pitao je Izraelce: „Dokle ćete oklijevati, te ne idete i uzmete zemlju koju vam je dao Gospod Bog otaca vaših?“ (Isus Navin 18,3). Na koji način bi Isus Hristos, njegov antitip, formulisao to pitanje danas?`