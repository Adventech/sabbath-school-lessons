---
title:  Tip i antitip
date:  01/12/2025
---

Tumači Biblije ne mogu proizvoljno da odlučuju o tome šta predstavlja biblijski tip, niti kako se taj konkretan tip ispunjava u Novom zavetu i šire. Sama Biblija pruža neke kontrolne mehanizme i principe u vezi sa primenom biblijske tipologije. 

Štaviše, Novi zavet otkriva antitipsko ispunjenje tipa u tri različite faze: (1) u Hristovom životu (hristološko ispunjenje), (2) u iskustvu crkve (ekleziološko ispunjenje), i (3) na kraju vremena (eshatološko ispunjenje).

Te tipove i antitipove možemo naći svuda u Bibliji, i oni su veoma korisni, u smislu da upućuju čitaoca kako da razume Bibliju i istine kojima nas Božja Reč uči u vezi sa Isusom Hristom, spasenjem i konačnom nadom koju imamo.

Pogledajte sledeće starozavetne tipove: Izrael, Izlazak i svetilište. Na koji način se svaki od njih ispunio u tri antitipske faze: hristološkoj, ekleziološkoj i eshatološkoj?

1. Izrael
    - a\. Hristološka faza (Matej 2,15)
    - b\. Ekleziološka faza (Galatima 6,16)
    - v\. Eshatološka faza (Otkrivenje 7,4-8.14)
2. Izlazak
    - a\. Hristološka faza (Matej 2,19-21)
    - b\. Ekleziološka faza (2. Korinćanima 6,17)
    - v\. Eshatološka faza (Otkrivenje 18,4)
3. Svetilište
    - a\. Hristološka faza (Jovan 1,14; Jovan 2,21; Matej 26,61)
    - b\. Ekleziološka faza (1. Korinćanima 3,16.17; 2. Korinćanima 6,16)
    - v\. Eshatološka faza (Otkrivenje 3,12; Otkrivenje 11,19; Otkrivenje 21,3; Otkrivenje 21,22)

„Budući da Sveto pismo ima jednog jedinog božanskog Autora, njegovi različiti delovi su međusobno usklađeni... Otuda, sva biblijska učenja moraju biti uzajamno povezana. Tumačenja pojedinačnih odlomaka moraju se uskladiti sa celinom onoga što Sveto pismo uči u vezi sa datom temom.“ – *Handbook of Seventh-day Adventist Theology*, str. 65.

`Šta radite kada vam je, kao što se povremeno dešava, teško da razumete značenje određenog biblijskog odlomka?`