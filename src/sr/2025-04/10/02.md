---
title:  Biblijska tipologija
date:  30/11/2025
---

`Proučite sledeće stihove koji se odnose na tip i pokušajte da definišete šta je biblijska tipologija: Rimljanima 5,14; 1. Korinćanima 10,1-13; Jevrejima 8,5 i Jevrejima 9,23.`

Ti biblijski stihovi koriste izraz „tip“ (grčki: *tipos*) i „antitip“ (grčki: *antitipos*) da bi ukazali na način na koji je novozavetni pisac definisao odnos između nekog starozavetnog teksta ili događaja i njegovog značenja u dane tog pisca ili u budućnosti. 

Tipologija je poseban način predstavljanja pojedinih ličnosti, događaja i ustanova, koji pružaju predsliku Isusa Hrista ili drugih evanđeoskih realnosti. Tip odgovara antitipu kao što kalup ili neka šuplja posuda odgovaraju obliku izvornog predmeta, mada taj potonji, antitip, potpunije izražava svrhu tipa. Dakle, biblijski tip je oblikovan prema božanskom obrascu koji je postojao konkretno, ili kao zamisao, u Božjem umu, i služi za oblikovanje budućih kopija (antitipova). 

Ključno je razumeti da različiti novozavetni pisci nisu nasumično pripisivali tipološko značenje nekim starozvatnim tekstovima kako bi istakli određeni zaključak. Starozavetni tip je uvek potvrđivan u proročkim spisima pre nego što bi dostigao svoje antitipsko ispunjenje u Novom zavetu. 

Pogledajte kako je David predstavljen u Starom, a kako u Novom zavetu. Koje pouke o tome kako tipologija funkcioniše možemo izvući iz tog primera?

a. David (Psalmi 22,1.14-18):

b. Novi David (Jeremija 23,5; Isaija 9,5.6; Isaija 11,1-5):

v. Antitipski David (Jovan 19,24):

Posmatrajući te tekstove, otkrivamo da nam sam Stari zavet pruža ključ za prepoznavanje i primenu tipova u Svetom pismu. Odnosno, novozavetni pisci, čije je jedino Sveto pismo bio Stari zavet, bili su Svetim Duhom pokrenuti da koriste starozavetne tipove kako bi otkrili „sadašnju istinu“ (2. Petrova 1,12), naročito u vezi sa Isusom Hristom i Njegovom službom.