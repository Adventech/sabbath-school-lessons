---
title:  Isus Navin, tip
date:  02/12/2025
---

`U svetlu biblijske tipologije, kakav je značaj višestrukog paralelizma između života Mojsija i Isusa Navina? Videti sledeće tekstove: 2. Mojsijeva 3,1.2; Isus Navin 1,1-3; 4. Mojsijeva 13,1.2; Isus Navin 2,1; 2. Mojsijeva 3,5; Isus Navin 5,15.`

Kao što smo otkrili već prve sedmice, Isus Navin je predstavljen kao novi Mojsije koji, u životu druge generacije, ponavlja najznačajnije korake preduzete u vreme Izlaska iz Egipta. Baš kao i Mojsije, i on je pozvan u službu prilikom ličnog susreta sa Gospodom. Pod vođstvom te dvojice ljudi, glas o Izraelu ulivao je strah među narodima. Mojsije je predvodio Izrael prilikom prelaska preko Crvenog mora, a Isus Navin tokom čudesnog prelaska preko Jordana. Obojici vođa je skrenuta pažnja na neophodnost obrezanja i važnost Pashe. Mana je počela da pada u vreme Mojsija, a prestala u vreme Isusa Navina. Obojici je bilo zapoveđeno da izuju sandale. Podignuta ruka i jednog i drugog označavala je pobedu Izraela. Mojsije je dao uputstva o podeli zemlje i uspostavljanju gradova-utočišta. Isus Navin je postupio po tim uputstvima. Obojica su održali oproštajni govor i obnovili zavet za dobrobit naroda na kraju svoje službe. 

`Proučite sledeće tekstove: 5. Mojsijeva 18,15-19; 5. Mojsijeva 34,10–12; Jovan 1,21; Dela 3,22-26 i Dela 7,37. Ko je ispunio proročanstvo o proroku poput Mojsija? Kako se Isus Navin uklapa u tu sliku? `

Život Isusa Navina bio je delimično ispunjenje tog Mojsijevog proročanstva (5. Mojsijeva 18,15.18). Međutim, to proročanstvo koje je sam Mojsije dao, još uvek nije bilo ispunjeno u svom punom smislu. To proročanstvo je, u krajnjem smislu, mogao da ostvari (ili ispuni) samo Mesija. On je blisko poznavao Oca (Jovan 1,14.18); On je bio istinit i istinito je otkrivao Boga (Luka 10,22; Jovan 14,6; Matej 22,16). Bog je zaista stavio svoje reči u Njegova usta (Jovan 14,24). Dakle, i život Mojsija i Isusa Navina postao je tip dolazećeg Mesije, Isusa Hrista. 

`Koliko je Isus Hristos suštinski bitan u vašem hodanju sa Gospodom? Zašto Isus Hristos i ono što je On učinio za vas, mora biti temelj čitavog vašeg hrišćanskog iskustva?`