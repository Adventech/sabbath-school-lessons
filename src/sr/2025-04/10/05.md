---
title:  Pravi Isus Navin, antitip
date:  03/12/2025
---

Priča o Isusu Navinu mora se sagledati kroz prizmu tipologije. Ratovi koje je Isus Navin vodio su istorijski događaji, koji čine ključni segment istorije Izraela. Cilj tih ratova bio je da se Izrael smesti u Obećanoj zemlji, gde su, na nasledstvu koje im je dodeljeno, mogli da uživaju u miru, i da uspostave novo društvo zasnovano na principima Božjeg zakona. 

Kasnije, starozavetni pisci poput Isaije prikazuju delo Mesije, koje se takođe sastoji od dodele „opustelog nasledstva“ svom narodu (Isaija 49,8), pri čemu se koristi ista terminologija koja je tako česta u Knjizi Isusa Navina. Kao što je zadatak Isusa Navina bio da razdeli zemlju Izraelcima, tako i Mesija, opisan kao novi Isus Navin, dodeljuje duhovno nasleđe novom Izraelu.  

`Čitajte tekst Jevrejima 3,7-4,11. Na koji način Novi zavet potvrđuje da je Isus Navin, novi Mojsije, i sam tip Isusa Hrista?`

Novozavetni autori su mnoge aspekte službe Isusa Hrista predstavili u smislu delovanja Isusa Navina. Kao što je Isus Navin ušao u Hanan posle 40 godina u pustinji, tako je i „antitipski Isus Navin“, Hristos, otpočeo svoju zemaljsku službu posle 40 dana u pustinji (Matej 4,1–11; Luka 4,1–13), a svoju nebesku službu posle 40 dana u pustinji ove planete (Dela 1,3.9-11; Jevrejima 1,2). 

Posle Isusovog krštenja u reci Jordan (što je bio Njegov „prelazak preko Jordana“ [Matej 3,13-17; Marko 1,9-11]), evanđelisti citiraju stihove Psalmi 2,7 i Isaija 42,1, iz mesijanskog psalma i pesme o Jahveovom Sluzi koji strada (Matej 3,17; Marko 1,11; Luka 3,22). Shodno tome, Isus je, preko svog krštenja, prikazan kao božanski ratnik koji će – tokom svog života verne službe i poslušnosti do same smrti – predvoditi Jahveove ratove protiv zlih sila. Njegov život i smrt na krstu doveli su do zbacivanja sotone i pobede nad našim duhovnim neprijateljima, pružili su duhovni odmor Njegovom narodu, i poslužili kao osnov za dodelu nasleđa iskupljenima (Efescima 4,8; Jevrejima 1,4; Jevrejima 9,15).

`Šta znači naći „počinak“ u onome što je Hristos učinio za nas? To jest, kako možemo steći sigurnost u to da je Isus pobedio sotonu u našu korist?`