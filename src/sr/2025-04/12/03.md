---
title:  Znak zabrinutosti
date:  15/12/2025
---

Slavni zaključak ovog odeljka (Isus Navin 21,43-45) podrazumeva da je ispunjen uslov u vidu poslušnosti. Uspeh se nikad ne sme uzimati zdravo za gotovo. On je uvek povezan sa poslušnošću Božjoj Reči. Dakle, dodela zemlje, osim što je znak Božje vernosti Izraelu (Nemija 9,8), ostavlja prostor za slobodan budući razvoj događaja, zasnovan na stavu Izraela. Hoće li Izrael biti u stanju da očuva to što je postignuto? 

`Pročitajte tekst Isus Navin 23,1–5. Na koje pojedinosti se Isus Navin posebno usredsređuje u svom uvodu?`

Govor Isusa Navina prelazi sa starog i vremenitog govornika (što se dvaput naglašava) na njegove slušaoce koji će morati da sprovedu misiju koju im je Bog poverio. On opisuje kako je osvajanje te zemlje uopšte bilo moguće: Gospod se borio za njih. Iako su posle Izlaska, zbog svojih sumnji i neverstva, i sami morali da budu uključeni u ratovanje, Izraelci su tu zemlju uspeli da zaposednu, ne zahvaljujući sopstvenoj vojnoj sili, već Božjoj intervenciji. 

Bog je Izraelu dao mir i odmor od njegovih neprijatelja, ali su preostali neki narodi čiju je zemlju tek trebalo osvojiti. Za Izrael, pobeda nije neka već ostvarena, nepromenljiva realnost, već stalno oslanjanje u veri na Božju pomoć koja je uvek dostupna.  

`Koje sličnosti postoje između načina na koji su Izraelci osvojili Hanan pod vođstvom Isusa Navina i načina na koji hrišćani danas mogu da vode pobedonosan duhovni život? Pročitajte sledeće tekstove: Isus Navin 23,10; Kološanima 2,15; 2. Korinćanima 10,3-5; Efescima 6,11-18.`

Pobede Izraelaca nisu se mogle pripisati njihovoj snazi i strategiji. Slično tome, duhovna pobeda nad grehom i iskušenjem obezbeđena je na osnovu žrtve i vaskrsenja Isusa Hrista, ali Božji narod danas mora neprestano da se oslanja na sveže zalihe Svetog Duha da bi živeo pobedničkim životom. 

`I pored toliko predivnih obećanja koja imamo pred sobom, zašto nam je još uvek tako lako da grešimo?`