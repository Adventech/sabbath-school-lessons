---
title:  Sve se zbi
date:  14/12/2025
---

`Kakvu sliku Boga nam pruža tekst Isus Navin 21,43-45? Kako se te reči mogu primeniti ne samo na Obećanu zemlju u istorijskom smislu, već i na realnost našeg spasenja (2. Timotiju 2,11-13)?`

Ti stihovi predstavljaju vrhunac knjige i njen teološki rezime. Oni naglašavaju jednu od glavnih tema cele knjige: zavetnu vernost Jahvea koji drži svoja obećanja i ispunjava svoje zakletve. Taj kratki odeljak takođe sumira čitav sadržaj knjige do tog trenutka. Stih Isus Navin 21,43 govori o dodeli i naseljavanju zemlje (Isus Navin 13-21), dok se stih Isus Navin 21,44 osvrće na pobede zadobijene nad neprijateljima i stečenu vlast nad zemljom (Isus Navin 1-12). Čitava ta retrospektiva prikazuje se kroz prizmu Božje vernosti. Izraelci moraju uvek imati na umu da ne mogu zahtevati pobedu nad svojim neprijateljima, niti zemlju kao svoje nasledstvo – osim na osnovu Božje vernosti Njegovoj zadatoj reči. 

On je dao „svu zemlju“ (Isus Navin 21,43, italik dodat), predao im je u ruke „sve neprijatelje njihove“ (Isus Navin 21,44, italik dodat), i „od *svega* dobra što bješe obrekao Gospod“ (Isus Navin 21,44, italik dodat), „*sve* se zbi“ (Isus Navin 21,45, italik dodat). Ponovljena upotreba reči *kol*, „sve“, šest puta u tri stiha (Isus Navin 21,43-45), ponovo naglašava istinu da je zemlja dar od Jahvea, i da Izrael ne može pripisati sebi nikakve zasluge za to što je primio. Gospod je bio taj koji se zakleo da će im „dati“ zemlju, i koji im je „predao“ u ruke njihove neprijatelje.  

Sav uspeh Izraela mora se pripisati isključivo Božjoj inicijativi i pouzdanosti. To se podjednako odnosi i na naše spasenje: „Jer ste blagodaću spaseni kroz vjeru; i to nije od vas, dar je Božij. Ne od djela, da se niko ne pohvali“ (Efescima 2,8.9).

Zaista, naglašavajući Božju vernost, Pavle takođe piše: „Istinita je riječ: ako s njim umrijesmo, to ćemo s njim i oživljeti. Ako trpimo, s njim ćemo i carovati. Ako se odrečemo, i on će se nas odreći. Ako ne vjerujemo, on ostaje vjeran; jer se sam sebe ne može odreći“ (2. Timotiju 2,11-13).

`Kako nam Božja vernost u držanju obećanja uliva poverenje da nijedno od Njegovih obećanja za budućnost neće izneveriti? (Videti: 1. Korinćanima 10,13; 2. Korinćanima 1,18-20.)`