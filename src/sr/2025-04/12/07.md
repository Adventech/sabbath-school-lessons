---
title:  Za dalje proučavanje
date:  19/12/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom  „Poslednje reči Isusa Navina“, str. 521, 522 (original).

„Sotona mnoge vara svojom ubedljivom teorijom da je Božja ljubav prema pripadnicima Njegovog naroda tako velika da će On naći neki izgovor za svaki njihov greh. Sotona tvrdi da božanske pretnje, izrečene u Njegovoj reči, treba da odigraju određenu ulogu u uzdizanju načela Njegove moralne vladavine, ali da se nikada neće doslovno ispuniti. Međutim, u svim postupcima prema svojim stvorenjima Bog se držao načela pravednosti i otkrivao pravu prirodu greha, pokazujući da su beda i smrt njegove neizbežne posledice. Bezuslov­nog praštanja greha nikada nije bilo, niti će ga ikada biti. Takvo praštanje značilo bi odbacivanje načela pravednosti, na kojima se temelji Božja vladavina. To bi izazvalo zgražanje bezgrešnih svetova u svemiru. Bog je otvoreno izneo posledice greha i ako te opomene nisu bile istinite, kako možemo biti sigurni da su i Njegova obećanja istinita, da će se zaista ispuniti? Takozvana dobrota koja bi potisnula pravednost, ne bi ni bila dobrota, već slabost. 

Bog je Davalac života. Od samog početka, svi Njegovi zakoni donosili su život. Međutim, greh je provalio u poredak, koji je Bog uspostavio, i uneo nered. Sve dok greh bude postojao, patnje i smrt biće neizbežne pojave. Samo zato što je Otkupitelj umesto nas preuzeo prokletstvo greha, čovek može da se nada da će, kao jedinka, izbeći njegove užasne posledice.“ – Elen G. Vajt, *Stvaranje, patrijarsi i proroci*, str. 522 (original).

**Pitanja za razgovor:**

`1. Osvrnite se na dokaze Božje vernosti u svom životu. Na šta možete ukazati? U isto vreme, kako reagujete kada stvari ne idu onako kako ste se nadali i u smeru u kom ste se molili, ili kad vaše pozivanje na obećanja naiđe na ćutnju? `

`2. Razgovarajte o biblijskom učenju o Božjem gnevu. Kako biste Gospodnji gnev predstavili kao deo dobre vesti?`

`3. Koje principe i zaključke možemo izvući iz pouke za ovu sedmicu kada je reč o druženju sa neverujućima? Kako da održimo ravnotežu između posedovanja jasnih granica, u smislu naših principa i praksi, i istovremenog mešanja sa ljudima da bismo im služili i brinuli o njihovoj dobrobiti?`

`4. Koje su neke od prepreka koje vas sprečavaju da prionete za Gospoda svim svojim srcem?`