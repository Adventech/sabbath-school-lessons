---
title:  Jasne granice
date:  16/12/2025
---

Koristeći iste reči koje su njemu bile upućene na početku knjige (Isus Navin 1,7.8), Isus Navin izjavljuje da zadatak koji je pred Izraelom nije prvenstveno vojne prirode. On je pre svega duhovne prirode. On se tiče poslušnosti Božjoj volji, otkrivenoj u Tori.

`Šta mislite, zašto je Isus Navin zauzeo tako čvrst stav kada je reč o odnosima Izraela sa okolnim narodima? (Isus Navin 23,6-8.12.13).`

Opasnost s kojom se Izrael tu suočava nije pretnja od neprijateljstva preostalih naroda, već upravo rizik od njihovog prijateljstva. Njihovo oružje možda ne predstavlja neki naročit izazov za Izrael, ali njihova ideologija i vrednosti (ili kontravrednosti) mogu se pokazati štetnijim od bilo koje vojne sile. Isus Navin skreće pažnju vođama na ključnu činjenicu da je sukob u koji su umešani, pre i posle svega, duhovne prirode. Otuda, Izrael mora da sačuva svoj jedinstveni identitet. 

Zabrana prizivanja imena nekog boga, zaklinjanja njime, i služenja ili klanjanja njemu ima veze sa idolopoklonstvom. Na drevnom Bliskom istoku, ime božanstva predstavljalo je njegovo/njeno prisustvo i silu. Prizivanje i pominjanje imena tuđih bogova prilikom svakodnevnih pozdrava ili poslovnih susreta podrazumevalo je priznanje njihovog autoriteta, i moglo je navesti Izraelce da potraže njihovu silu u vreme potrebe (uporediti sa stihovima Sudije 2,1-3.11-13).

Opasnost od sklapanja mešovitih brakova sa preostalim Hananejcima ogledala se u gubitku duhovne čistote Izraela. Namera s kojom je Isus Navin iznosio te opomene nije bila širenje rasne ili etničke čistote, već izbegavanje idolopoklonstva koje je moglo da dovede do duhovnog kraha Izraela. Solomonov slučaj je dramatičan primer žalosnih duhovnih posledica mešovitih brakova (1. O carevima 3,1; 1. O carevima 11,1-8). U Novom zavetu, hrišćani se otvoreno upozoravaju da ne ulaze u bračne veze sa neverujućima (2. Korinćanima 6,14), premda ih, u slučaju već postojećih brakova, Pavle ne savetuje da se razvedu, već ih poziva da vode uzoran hrišćanski život u nadi da će pridobiti svog supružnika za Gospoda (1. Korinćanima 7,12-16).

`Upozorenje Isusa Navina protiv štetnih društvenih veza neizbežno dovodi do pitanja o hrišćanskom odnosu prema „svetu“. Kako možemo uspostaviti uravnotežen odnos sa društvom koje nas okružuje?`