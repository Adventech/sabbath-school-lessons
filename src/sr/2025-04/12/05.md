---
title:  Gnev Gospodnji 
date:  17/12/2025
---

`Kako bi trebalo da protumačimo opise Božjeg gneva i Njegove retributivne pravde (odmazde) u Knjizi Isusa Navina (Isus Navin 23,15.16) i na drugim mestima u Svetom pismu? (Videti takođe: 4. Mojsijeva 11,33; 2. Dnevnika 36,16; Otkrivenje 14,10.19; Otkrivenje 15,1.) `

Izrael je već iskusio Gospodnji gnev tokom lutanja kroz pustinju (4. Mojsijeva 11,33; 4. Mojsijeva 12,9), kao i u Obećanoj zemlji (Isus Navin 7,1), i bio potpuno svestan posledica provociranja Jahveovog gneva bezobzirnim kršenjem zaveta. Ovi stihovi (Isus Navin 23,15.16) predstavljaju vrhunac ozbiljnosti retorike Isusa Navina. Šokantno je čuti da bi Gospod mogao da uništi Izrael, jer se isti izraz prethodno odnosio na uništenje Hananejaca. Kao što su se verno ispunila Gospodnja obećanja u vezi sa blagoslovima nad Izraelom, isto će se tako sigurno ostvariti i zavetne kletve (3. Mojsijeva 26; 5. Mojsijeva 28) ako Izraelci odbace zavet. U svetlu oduzimanja zemlje i uništenja Hananejaca, ovi stihovi još jedanput dokazuju da je Jahve u krajnjoj liniji sudija cele planete. On objavljuje rat protiv greha, gde god da se on nalazi. Izrael nije bio posvećen, niti je stekao neke posebne zasluge svojim učešćem u svetom ratu, ništa više nego što su ih kasnije stekli paganski narodi, kada su postali sredstvo izvršenja Jahveovog suda nad izabranim narodom.  

Izrael je imao mogućnost izbora da slavne izvesnosti svoje prošlosti pretvori u temelj za suočavanje sa budućnošću. 

Na prvi pogled, stiče se utisak da je biblijsko učenje o Božjem gnevu nespojivo sa tvrdnjom da je Bog ljubav (Jovan 3,16; 1. Jovanova 4,8). Međutim, upravo u svetlu Božjeg gneva, biblijsko učenje o Božjoj ljubavi postaje još bitnije. Prvo, Biblija prikazuje Boga kao punog ljubavi, strpljivog, dugotrpeljivog i spremnog da oprosti (2. Mojsijeva 34,6; Mihej 7,18). Međutim, u kontekstu sveta pogođenog grehom, Gospodnji gnev predstavlja odgovor Njegove svetosti i pravednosti pri suočavanju sa grehom i zlom. Njegov gnev nikada nije neka emotivna, osvetoljibiva, nepredvidiva i preterana reakcija. Novi zavet uči da je Hristos postao greh za nas (2. Korinćanima 5,21), i da smo Njegovom smrću pomireni sa Bogom (Rimljanima 5,10). Niko ko veruje u Njega neće morati da se suoči sa Božjim gnevom (Jovan 3,36; Efescima 2,3; 1. Solunjanima 1,10). Pojam Božjeg gneva prikazuje Boga kao pravednog sudiju cele vasione i Onoga ko podupire delo pravde (Psalmi 7,11; Psalmi 50,6; 2. Timotiju 4,8).