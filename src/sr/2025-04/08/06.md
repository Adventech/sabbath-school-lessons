---
title:  Promenjeni razmišljanjem
date:  20/11/2025
---

`Razmišljanje o životnom primeru velikih heroja vere od suštinske je važnosti za naš duhovni rast. U isto vreme, naš vrhunski primer je Isus Hristos – Njegov život i učenja. Kako nas usredsređenost na Isusov život menja? Videti stihove: Jevrejima 12,1.2; 2. Korinćanima 3,18. `

Marko Jakoboni, neuronaučnik sa Kalifornijskog univerziteta u Los Anđelesu, istraživao je funkciju takozvanih neurona-ogledala. Ta mala ćelijska kola se aktiviraju i kad mi sami izvodimo određenu radnju – kao što je osmehivanje ili grljenje nekoga – i kad posmatramo nekog drugog kako to radi. Aktivnost tih neurona smanjuje razliku između onoga što vidimo i onoga što činimo. 

Elen G. Vajt govori o važnosti posmatranja Isusovog karaktera: „Posmatrajući Isusa stičemo sve jasnije pojmove o Bogu. Gledajući u Njega, i mi se menjamo. Dobrota i ljubav prema bližnjima postaju naše prirodne osobine. U nama se razvija karakter po uzoru na božanski karakter. Oblikujući se prema Njegovom liku, povećavamo i svoju sposobnost da upoznamo Boga. Sve bolje uspostavljamo zajedništvo s nebeskim svetom, sve više se povećava naša sposobnost da primamo bogatstvo znanja i večne mudrosti.“ — Elen G. Vajt, *Pouke velikog Učitelja*, str. 355 (original).

`Pročitajte tekst Rimljanima 12,1.2. Koja dva procesa vode ka suprotstavljenim ciljevima u našem životu? Kako možemo biti sigurni da dajemo prostora onom pravom?`

U rezimeu svoje Poslanice Rimljanima apostol Pavle govori o dve suprotstavljene sile koje pokušavaju da oblikuju naš život. S jedne strane, okolni svet sa svojim različitim uticajima pokušava svakodnevno da nas utera u sopstveni kalup, navodeći nas da mu se prilagodimo silom koja deluje spolja ka unutra. 

Da bi se suprotstavio tom uticaju, Sveti Duh je u stanju da nas preobrazi iznutra ka spolja, kao kad se gusenica pretvara u prelepog leptira. Ali da bi se taj proces odigrao, potrebno je da se posvetimo Bogu i da Ga zamolimo da nastavi dobro delo koje je započeo u nama  (Filibljanima 1,6). Na kraju, moramo iz trenutka u trenutak donositi svesnu odluku da ćemo hodati u Duhu.