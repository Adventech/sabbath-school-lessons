---
title:  Ponizni heroj
date:  19/11/2025
---

Duge liste naziva mesta koja su ograničavala teritoriju dodeljenu izraelskim plemenima, smeštene su između izveštaja o dodeli zemlje dvojici heroja iz prve grupe izviđača – Halevu i Isusu Navinu. Halev je prvi primio svoje nasledstvo, a Isus Navin poslednji. Do tog trenutka, Isus Navin je dodeljivao zemlju izraelskim plemenima. Sada je bilo vreme da izraelski narod njemu preda njegovo nasledstvo. 

`Pročitajte tekst Isus Navin 19,49–51. Koje su implikacije činjenice da veliki izraelski vođa, koji je razdeljivao zemlju, prima svoje nasledstvo poslednji?`

Grad koji Isus Navin prima je Tamnat-Sarah, čije se ime sastoji od dve reči. Prva, Tamnat, potiče od glagola (*manah*) čije je značenje „brojati“ ili „dodeliti“, i odnosi se na deo ili teritoriju. Druga reč se može izvesti iz jevrejskog glagola (*serah*), a ona označava „višak“ ili „ostatak“ (uporediti sa stihom 2. Mojsijeva 26,12). Dakle, naziv grada Isusa Navina mogao bi se prevesti kao preostali deo ili ostatak teritorije.

I sam naziv tog grada, koji je Isus Navin izabrao između onog što je preostalo, svedoči o plemenitom karakteru Izraelovog drugog vođe. Pre svega, on je čekao dok ceo narod nije primio svoj deo. A onda, nije izabrao jednu od gusto naseljenih teritorija zemlje, niti neki od najimpresivnijih gradova kao svoje nasledstvo, već skroman grad, ili možda čak njegove ruševine, kako bi ga obnovio uz naporan rad (uporediti sa stihom Isus Navin 19,50). 

Štaviše, Tamnat-Sarah je bio smešten u blizini Siloma i svetilišta, što pokazuje koji su bili prioriteti Isusa Navina, i za šta mu je srce bilo vezano. Svakako, nakon što je novoosnovani narod Izraela uveden u Obećanu zemlju, i pošto je, uz Božju pomoć, obezbeđeno nasledstvo svakom plemenu i porodici, ne bi se moglo ništa prigovoriti čak i da je Isus Navin zahtevao neko impresivnije nasledstvo. Međutim, on je bio zadovoljan jednostavnim životom, usredsređenim na ono što je najvažnije, čime je postao oličenje molitve koju je kasnije iskazao David: „Za jedno samo molim Gospoda, samo to ištem, da živim u domu Gospodnjem sve dane života svojega, da gledam krasotu Gospodnju i ranim u crkvu njegovu“ (Psalmi 27,4).

`Koje pouke možete izvući za sebe u vezi sa stavom Isusa Navina? Kako biste ih već sada mogli primeniti na sebe?`