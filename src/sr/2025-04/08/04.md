---
title:  Moć primera
date:  18/11/2025
---

`Pročitajte sledeće tekstove: Isus Navin 15,16-19; Sudije 1,13 i Sudije 3,7-11. Šta vam ta priča kaže kada je u pitanju moć primera? Kako se Halevov stav ponovio u mlađoj generaciji?`

U ovom odlomku, Halev nudi svoju kćer, Ahsu, za ženu onome ko osvoji Devir. Gotonilo osvaja grad i zadobija Ahsinu ruku. Ta priča je važna zato što još jednom otkriva Halevovu hrabrost, veru i spremnost da prihvati izazove. 

Ona takođe pokazuje da je sledeća generacija Izraelaca sledila primer tih divova vere – Haleva i Isusa Navina. Kako je starija generacija završavala svoju službu, tako je došla nova generacija, spremna da se suoči sa izazovima i nastavi da ispunjava Božji plan za Izrael.

Na način koji se ne razlikuje mnogo od Halevovog zahteva upućenog Isusu Navinu: „Daj mi ovu goru“, Ahsa, ohrabrena od svog muža, pokazuje istu veru i odlučnost kao i njen otac. Svojom odlučnošću i smelošću, Ahsa se nadovezuje na Halevov primer ispunjenja obećanja da će posedovati zemlju. 

Zaista, ta zemlja je Jahveov dar Izraelu, ali Izrael mora da je prisvoju pozivajući se na Gospodnja obećanja sa verom i hrabrošću. Ahsina odlučnost je predslika istrajnosti onih žena u Evanđeljima koje nisu dopuštale da ih osujete ni masa ni učenici, i nisu odustale dok nisu primile Isusov blagoslov za sebe i svoju porodicu. 

`Pročitajte tekst Luka 18,1-5. Koja se tu pouka krije za nas?`

`Prenošenje baklje vere na sledeću generaciju od ključne je važnosti za ispunjenje misije koju nam je Bog poverio. Razmislite o izazovima prenošenja vere na sledeću generaciju s jedne strane, i na prilike za mlade ljude da preuzmu više odgovornosti u Božjem delu s druge. Šta možemo učiniti da bismo olakšali mladima i obučili ih da preuzmu duhovno vođstvo? Koliko je naš primer presudan u tom procesu?`