---
title:  Daj mi ovu goru 
date:  17/11/2025
---

`Pročitajte sledeće tekstove: Isus Navin 14,6-14; 4. Mojsijeva 14,24; 4. Mojsijeva 32,12; 5. Mojsijeva 1,36 i Luka 6,45. Kako biste opisali stav Haleva i Isusa Navina? Šta znači slediti Gospoda u potpunosti?`

Halev nikad nije zaboravio obećanje koje mu je Gospod dao preko Mojsija – da će ući u zemlju kojom je hodao nogama svojim (4. Mojsijeva 14,24; Isus Navin 14,9). Četrdeset godina kasnije, osvrćući sa na svoj izveštaj o toj zemlji, on kaže da je govorio „kako mi je bilo u srcu“ (Isus Navin 14,7). Njegov izveštaj se zasnivao na ubeđenju da bi, uz Božje vođstvo i Njegovu pomoć, Izrael bio u stanju da osvoji tu zemlju.

Za razliku od izveštaja druge desetorice uhoda, koji su uneli strah među Izraelce, Halev je ispoljio svesrdno poverenje i privr­ženost Gospodnjem obećanju. Jevrejski izraz koji doslovno znači: „Stajao sam sasvim iza Gospoda“ (Isus Navin 14,8), verovatno je skraćeni oblik duže izreke koja glasi: „Moje srce je u potpunosti sledilo Gospoda“, ili: „Punim srcem sam hodao za Gospodom“. Za razliku od drugih koji su išli za tuđim bogovima, i nisu sasvim sledili Gospoda, Halevovo srce bilo je u potpunosti posvećeno Gospodu. 

Isti izraz kasnije se ponavlja dvaput, naglašavajući Halevovu vernost (Isus Navin 14,9.14). Njegov sopstveni opis u skladu je sa onim što je sam Gospod nazvao „drugim duhom“ (4. Mojsijeva 14,24), koji je napravio razliku između Haleva i drugih deset uhoda. Čak i u starosti od 85 godina, on je nastavio da bude primer onoga što Gospod može da postigne preko ljudi čija su srca potpuno posvećena Njemu i Njegovom delu.

Halev je shvatio da će teritorija koju će svako pleme na kraju zaposednuti, biti direktno srazmerna obimu u kom se oni budu usudili da polažu pravo na Gospodnja obećanja, i veličini zemlje na koju su bili spremni da stupe verom.  Božja obećanja nisu samoispunjavajuća, u smislu da se ostvaruju bez obzira na našu volju. Naprotiv, ona zahtevaju veru praćenu odlučnim delovanjem. Jevrejski izraz ’ulay, „ako bude“ (Isus Navin 14,12), može da izražava strah i sumnju, ali obično označava nadu i očekivanje da se nešto pozitivno dogodi (1. Mojsijeva 16,2; 4. Mojsijeva 22,6.11; 4. Mojsijeva 23,3).

`Koji su to kompromisi, „sitni“ kompromisi, koji nas mogu sprečiti da u potpunosti sledimo Gospoda?`