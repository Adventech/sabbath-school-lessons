---
title:  Vernost
date:  16/11/2025
---

`Pročitajte sledeće tekstove: 1. Mojsijeva 36,15; 4. Mojsijeva 13,6.30-32 i Isus Navin 14,6.14. Ko je bio Halev? Kakav je bio njegov položaj u izraelskom narodu? `

Ime Halev potiče od jevrejske reči keleb, „pas“, koja se u Starom zavetu uvek javlja u negativnom kontekstu. Međutim, u vanbiblijskim pismima i himnama reč keleb koristila se da izrazi hrabrost, istrajnost i vernost sluge svom gospodaru. U tom pogledu, Halev je ostao veran svom imenu, pokazujući nepokolebljivu odanost Gospodu tokom celog svog života. 	

`Šta nam o Halevu govori to što je bio spreman da izrazi svoj stav, iako je većina uhoda imala potpuno drugačije mišljenje, a narod Izraela mu je zapretio smrću? Videti sledeće tekstove: 4. Mojsijeva 14,6-10.21-25; 4. Mojsijeva 26,65; 4. Mojsijeva 32,12.`

Uzmite u obzir ove važne izraelske vođe, savremenike Haleva i Isusa Navina: Samuilo sin Zahurov, Safat, Igal, Avsije, Faltije, Gudilo, Gadije, Amilo, Satur i Navije. Da li vam ta imena zvuče poznato? 

Verovatno ne.

A zašto? Zato što su to imena ostale desetorice uhoda koje je Mojsije poslao da istraže zemlju Hanan. Oni su zaboravljeni, jer njihova imena nisu bila vredna pamćenja. Izveštaj koji su doneli prikazivao je Obećanu zemlju kao neosvojivu. Videli su sebe kao skakavce u poređenju sa divovima koji su nastanjivali neka područja te zemlje, i njihova srca su se topila od straha pred „neprobojnim“ zidinama utvrđenih gradova u Hananu. 

Halev, kao stariji od dvojice uhoda koji su doneli pozitivan izveštaj, preuzeo je inicijativu u predstavljanju druge mogućnosti: stava vere. Bio je spreman da se zauzme za ono što je znao da je ispravno, uprkos protivljenju, čak i kad se suočio sa mogućom smrću: „Tada reče sav zbor da ih pobiju kamenjem“ (4. Mojsijeva 14,10).

`Šta radite kad većina ljudi oko vas ima drugačije mišljenje, koje je možda čak suprotno vašim najdubljim uverenjima?`