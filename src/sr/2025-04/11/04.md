---
title:  Progonjeni prošlošću
date:  09/12/2025
---

`Pročitajte ponovo stihove Isus Navin 22,13-15, ali ovog puta u svetlu teksta 4. Mojsijeva 25. Zašto su Izraelci izabrali Finesa kao vođu delegacije za razgovor sa dva i po plemena?`

Pre nego što su potpuno prihvatili glasine o nečemu što se moglo shvatiti kao proglašenje nezavisnosti, devet i po plemena, dva puta označenih kao „sinovi Izraelovi“, šalju delegaciju da razjasni namenu i značenje tog oltara. Delegaciju je predvodio Fines, sin Eleazara, prvosveštenika, koji je trebalo da ga nasledi posle njegove smrti (Isus Navin 24,33). Fines je već stekao određeni ugled kao sveštenik koji je okončao razvrat kod Velfegora (4. Mojsijeva 25). 

„A kad to vidje Fines sin Eleazara sina Arona sveštenika, usta isred zbora i uze koplje u ruku; i uđe za čovjekom Izrailjcem u šator, i probode ih oboje, čovjeka Izrailjca i onu ženu, kroz trbuh, i presta pogibija među sinovima Izrailjevijem“ (4. Mojsijeva 25,7.8).

Fines je svakako imao određeni uticaj. Ostali izaslanici bili su predstavnici devet i po plemena sa zapadne obale Jordana, od kojih je svaki bio poglavar plemenske porodice (doslovno, „knez doma otačkoga“), unutar klanova u Izraelu.

Delegacija otpočinje optužbu za svetogrđe i pobunu zvaničnom proročkom formulom „ovako veli“. Razlika je, međutim, u tome što ovde ne govori Gospod, već „sav zbor Gospodnji“ (Isus Navin 22,16). Oni iznose optužbu za prestup (greh), izdaju i pobunu. Izraz korišćen za „greh“ ili „prestup“ je ista jevrejska reč kojom se opisuje Ahanov greh (Isus Navin 7,1), i koja se u Mojsijevim knjigama javlja više puta (na primer, 3. Mojsijeva 5,15; 3. Mojsijeva 6,2; 4. Mojsijeva 5,6.12). Primeri Ahana i Velfegora služe kao presedan: jedan za izdaju a drugi za pobunu. Oni su takođe izazvali strah kod devet i po plemena, da će čin neovlašćenog građenja oltara voditi u otpad, idolopoklonstvo i nemoral, što će navući Gospodnji gnev na ceo izraelski narod. 

`Svi imamo negativna iskustva iz prošlosti koja oblikuju način na koji ćemo se odnositi prema sličnim događajima u budućnosti. Kako nam Božja blagodat pomaže da tragedije iz naše prošlosti ne budu to što će određivati način na koji postupamo prema svojim bližnjima u sadašnjosti?`