---
title:  Posvećenost
date:  07/12/2025
---

`Pročitajte tekst Isus Navin 22,1-8. Šta nam ti stihovi govore o posvećenosti pripadnika Ruvimovog, Gadovog i polovine Manasijinog plemena?`

Isus Navin potvrđuje da su plemena s druge strane Jordana u potpunosti ispunila obaveze koje su postavili Mojsije i on sam, što je podrazumevalo značajnu posvećenost i žrtvu u zajedničkom interesu Izraela kao naroda. Borili su se zajedno sa svojom braćom „dugo vremena“, što je u stvari značilo šest do sedam godina (uporediti sa stihovima: Isus Navin 11,18; Isus Navin 14,10; 5. Mojsijeva 2,14). Njihove žene i deca ostali su kod kuće, sa istočne strane Jordana,  ali su oni odlučili da se verno bore zajedno sa svojom braćom, suočavajući se sa opasnošću od povrede i smrti u ratu. 

Ti stihovi posredno naglašavaju važnost jedinstva naroda i zemlje. Oni takođe pripremaju put za priču koja sledi, i koja se u krajnjoj liniji tiče jedinstva. Hoće li izraelska plemena ostati ujedinjena, uprkos jasnoj prirodnoj granici koju je Jordan formirao između njih? Hoće li dopustiti da geografija ostavi traga na njihovom identitetu kao naroda, ili će ih njihovo zajedničko bogosluženje jedinom Bogu održati kao Njegov izabrani narod, ujedinjen i jak pod Njegovim teokratskim vođstvom?

Isus Navin objašnjava na koji način je takva vernost bila jedino moguća – oni nisu služili svojim sunarodnicima, Izraelcima, već samom Jahveu, koji im je poverio tu misiju.

Isti princip nalazimo i u Novom zavetu. Apostol Pavle savetuje hrišćane da obavljaju svoju službu kao da rade za Boga a ne samo za ljude (videti: Efescima 6,7; Kološanima 3,23; 1. Solunjanima 2,4). Uostalom, koje više zvanje uopšte postoji od rada za Stvoritelja vasione?

U svakodnevnom životu često se srećemo sa izazovima i teškoćama koje lako mogu da nas obeshrabre i navedu da poželimo da odustanemo od borbe. Tako je lako, ponekad, prepustiti se tome. Međutim, uvek se možemo pozvati na silu Gospoda koji obećava da će biti sa nama i osposobiti nas da učinimo to što od nas traži. Ako nam je naš uzvišeni poziv uvek pred očima, bićemo motivisani da idemo napred, uprkos neizbežnim izazovima i obeshrabrenjima koji su deo našeg postojanja, u našem palom stanju na ovom svetu. 

`Tekst Isus Navin 22,5.6 izveštava da se Isus Navin obratio plemenima na odlasku, pozivajući ih da ostanu verni Gospodu, a onda ih je blagoslovio. Kako bi se naši odnosi u crkvi promenili kada bismo se molili jedni za druge više nego što to sada činimo?`