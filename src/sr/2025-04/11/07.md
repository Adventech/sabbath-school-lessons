---
title:  Za dalje proučavanje
date:  12/12/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom  „Podela Hanana“ str. 517–520 (original).

„Iako je važno, s jedne strane, izbeći svaku nemarnost u postupanju prema grehu, isto je tako važno, s druge strane, čuvati se grubih osuda i neosnovanih sumnjičenja...

Mudrost sinova Ruvimovih i njihovih prijatelja dostojna je podražavanja. Dok su se iskreno trudili da podrže razvoj istinske religioznosti, bili su pogrešno shvaćeni i surovo napadnuti, a ipak nisu negodovali. Strpljivo su saslušali optužbe svoje braće pre nego što su pokušali da se brane, a onda su pažljivo objasnili svoje pobude i dokazali svoju nevinost. Tako je prijateljski rešen problem koji je mogao imati ozbiljne posledice. 

Oni koji su u pravu mogu sebi dozvoliti da ostanu smireni i puni obzira, čak i onda kada su izloženi lažnim optužbama. Bog zna pravo stanje onoga što su ljudi pogrešno shvatili i protumačili i zato Mu s poverenjem možemo predati svoj slučaj. On će isto tako sigurno odbraniti one koji se oslone na Njega kao što je istražio Ahanovu krivicu. Oni koje pokreće Hristov duh biće ispunjeni ljubavlju koja je milokrvna i dugo trpi.

Bog želi da među pripadnicima Njegovog naroda vladaju jedinstvo i bratska ljubav. Hristos se neposredno pre raspeća molio da Njegovi učenici budu jedno kao što je On jedno sa svojim Ocem, tako da i svet može verovati da ga je Bog poslao. Ova vrlo dirljiva, prekrasna molitva odnosi se na sve vekove, pa čak i na naše dane; jer je On rekao: ’Ne molim se pak samo za njih, nego i za one koji me uzvjeruju njihove riječi radi!’ (Jovan 17,20) Iako ne smemo žrtvovati ni jedno jedino načelo istine, stanje jedinstva neprekidno mora biti naš cilj.“ – Elen G. Vajt, *Stvaranje, patrijarsi i proroci*, str. 519, 520 (original).

**Pitanja za razgovor:**

`1. Kako nam Pavlov savet: „Činite jedan drugoga većeg od sebe“ (Filibljanima 2,3) pomaže da izbegavamo zla nagađanja o našoj braći i sestrama?`

`2. Zašto nas naši neuspesi i greške iz prošlosti često navode da preterano reagujemo u određenim situacijama? Kako da prevaziđemo tu sklonost?`

`3. Razgovarajte o tome koliko je značajno saslušati tuđe mišljenje. Kako možemo razvijati kulturu slušanja u našoj crkvi? (Uporedite sa stihom Jakov 1,19.)`

`4. Živimo u društvu u kom zahtevi našeg poslovnog života, porodične odgovornosti, obaveze vezane za crkvu i druge dužnosti mogu delovati poražavajuće. Kako princip da sve činimo kao Gospodu može ne samo da nas učini odgovornijima, već i da nam donese duševni mir?`