---
title:  Blag odgovor 
date:  10/12/2025
---

`Pročitajte tekst Isus Navin 22,21-29 u svetlu stiha Priče 15,1. Šta možemo naučiti na osnovu odgovora plemena sa istočne strane Jordana?`

Odgovor optuženih, podjednako direktan i snažan kao i optužba, i u tematskom i u strukturnom smislu čini srž ovog poglavlja. Do sada, ova plemena nisu odgovarala na optužbe, već su u tišini saslušali tvrdnje koje su iznete protiv njih. S obzirom na ozbiljnost optužbi, njihovo strpljenje može da posluži za primer, jer su pokazali pravo značenje izreke: „Odgovor blag utišava gnjev, a riječ prijeka podiže srdnju“ (Priče 15,1).

Uvodna rečenica odbrane počinje nizom božanskih imena pripisanih Izraelovom Bogu: El, Elohim, Jahve (Isus Navin 22,22). To se ponavlja dvaput sa sve jačom snagom, pretvarajući se u svečanu zakletvu s namerom da se otklone sve sumnje i lažne optužbe koje su skoro dovele do građanskog rata u Izraelu. Čvrsto su uvereni da Bog u potpunosti zna i razume situaciju, nadaju se da će i prisutna delegacija doći do istog zaključka. Dva i po plemena priznaju svoju odgovornost pred Gospodom i tako što pozivaju Gospoda da im se sam osveti (uporediti sa stihovima: 5. Mojsijeva 18,19; 1. Samuilova 20,16) ukoliko su zaista krivi.

Sledi iznenađujuće otkriće koje pokazuje, s jedne strane da je optužba neosnovana (oltar ne mora da služi samo kao mesto za prinošenje žrtava), a s druge strane obelodanjuje njihovu pravu motivaciju. Strah od odvajanja od Izraela, a ne otpadništvo, bio je pravi razlog za takav njihov postupak. Dakle, gradnja oltara nije bila dokaz otpadništva kao što se pretpostavljalo. Zapravo, reč je bila o nečemu potpuno suprotnom – oni su delovali u strahu Gospodnjem, baš kao i plemena sa zapadne obale Jordana. Dakle, pravi osnov izraelskog jedinstva nije geografija terena, niti fizički opseg njihovog nasleđa, već njihova duhovna vernost Gospodnjim zahtevima.

Iskrene namere plemena sa zapadne obale reke pokazale su se u njihovoj istinskoj radosti kada je utvrđena nevinost plemena sa istočne obale. Umesto da se osećaju poraženo argumentima svoje braće, oni pokazuju istinsku sreću zato što su se njihove sumnje pokazale kao pogrešne.  Građanski rat u Izraelu je izbegnut i jedinstvo naroda je očuvano. 

`Kako se vi nosite sa lažnim optužbama? Navedite neke od principa na kojima zasnivate svoj stav. Za inspiraciju, pogledajte stihove Psalmi 37,3-6.34.37.`