---
title:  Optužbe...
date:  08/12/2025
---

`Pročitajte izveštaj o povratku plemena u tekstu Isus Navin 22,9-20. Koje optužbe su plemena sa zapadne strane Jordana iznela protiv onih na istočnoj strani? U kojoj meri su te optužbe bile utemeljene?`

Za razliku od drugih mesta gde se plemena sa istočne strane Jordana nazivaju svojim uobičajenim imenom  (Ruvimovo, Gadovo, itd.), ovde se koristi drugačiji izraz: „sinovi Ruvimovi“, „sinovi Gadovi“ i „polovina plemena Manasijina“, za razliku od „sinova Izrailjevijeh“ (Isus Navin 22,11), kao da je u pitanju različit entitet. 

U ovom narativu se izraz „sav zbor sinova Izrailjevijeh“ odnosi samo na devet i po plemena sa zapadne strane Jordana, čime se naglašava razdor koji je nastao između te dve grupe. Zapravo, pitanje koje se nalazi u pozadini te priče jeste da li se plemena sa istočne strane reke mogu smatrati Izraelcima.

Očekivali bismo glatko razrešenje priče, međutim, do zategnutosti dolazi kada se saznaje da su plemena sa istočne strane podigla oltar na Jordanu. Sam tekst ovde ne nudi nikakav razlog za taj čin, niti opisuje svrhu tog oltara ili konkretne aktivnosti u vezi s njim. Nejasnoća u vezi sa značenjem tog oltara još više se povećava ako se prisetimo prvog prelaska preko Jordana, opisanog u 3. i 4. poglavlju, kada je ceo Izrael stao na obalu Jordana, kako bi prešao reku i ušao u Hanan. Ovde sada deo Izraela dolazi do obale Jordana, ali ovog puta da bi prešao reku u suprotnom smeru. 

U oba slučaja, podignuta je struktura od kamenja. Prva je služila kao spomenik, dok je druga shvaćena kao neki impresivni oltar. Pitanje koje vam neizbežno dolazi na um glasi: „Šta to kamenje znači?“ (uporediti sa stihovima Isus Navin 4,6.22). Da li je taj oltar podignut radi prinošenja žrtava, ili je to samo spomenik? Da li su ta ostala plemena već krenula putem otpadništva?

Propuštanje da se posavetuju sa Isusom Navinom, Eleazarom i drugim plemenskim vođama stvorilo je prostor za nesporazum koji je mogao da dovede do strašnog sukoba. 

`Na šta Isus i Pavle misle kad nas opominju da ne osuđujemo druge? Pročitajte sledeće tekstove: Luka 6,37; Jovan 7,24; 1. Korinćanima 4,5. Zašto je tako lako doći do pogrešnih zaključaka u vezi sa motivima drugih?`