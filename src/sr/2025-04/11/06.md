---
title:  Rešavanje sukoba
date:  11/12/2025
---

`Pročitajte tekst Isus Navin 22,30-34. Kako nam čitav taj događaj pruža neke uvide u vezi sa rešavanjem sukoba i načinima da se obezbedi jedinstvo crkve? (Uporedite sa tekstovima Psalmi 133; Jovan 17,20-23; 1. Petrova 3,8.9.)`

Narativ 22. poglavlja Knjige Isusa Navina sadrži neke principe komunikacije koji se mogu primeniti na svakodnevne ljudske odnose u porodici, crkvi i društvenoj zajednici.  

1. Kada stvari krenu po zlu, ili deluje da kreću po zlu, bolje je komunicirati nego potiskivati svoje primedbe dok sve ne eksplodira. Dobro je da Božji narod ne ostane ravnodušan kada se javi utisak da bi moglo doći do problema. Naravno, da su plemena s druge strane Jordana na početku objasnila s kojom namerom grade oltar, čitav problem se mogao izbeći. 
2. Čak i kad smo uvereni u svoj sud, ne donosimo ishitrene zaključke. Plemena sa zapadne strane Jordana odmah su poverovala glasinama koje su stigle do njihovih ušiju i izvukla pogrešan zaključak da su plemena sa istočne strane već otpala od vere. 
3. Razgovarajte o stvarnim ili zamišljenim problemima pre nego što postupite u skladu sa svojim zaključcima.
4. Budite spremni da podnesete žrtvu da biste postigli jedinstvo. Plemena sa zapadne strane Jordana bila su spremna da se odreknu dela teritorije koja im je dodeljena da bi se i ostala plemena tu smestila, u slučaju da je to što su se nalazili s druge strane reke bilo uzrok njihovog navodnog otpadništva. 
5. Kada ste optuženi, s pravom ili ne, pružite blag odgovor koji odvraća gnev. Odgovaranje na optužbu protivoptužbom nikad ne vodi ka miru. Potrudite se da razumete pre nego da sami budete shvaćeni.
6. Radujte se i blagosiljajte Boga kada se mir ponovo uspostavi. Divno je videti da je glavni deo izraelske zajednice doživeo iskrenu radost kad se saznalo za prave motive dva i po plemena. Nisu bili toliko ponosni na svoj sud da ne bi priznali da su pogrešili kad su ga doneli.

`Međutim, da su plemena sa istočne obale Jordana zaista otpala od vere, narod Izraela bi ispunio zahteve zaveta. Jedinstvo nikad ne može biti razlog za razvodnjavanje istine ili odustajanje od biblijskih principa. Međutim, crkvena disciplina bi uvek trebalo da bude poslednje (a ne prvo) čemu se pribegava, tek ako svi pokušaji pomirenja i pružanja pastorske pomoći, zasnovane na Božjoj Reči, propadnu. Koliko bi drugačije izgledale naše crkve kad bi se ti jednostavni principi dosledno primenjivali!`