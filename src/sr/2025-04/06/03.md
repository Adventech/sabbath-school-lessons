---
title:  Ahanov greh
date:  03/11/2025
---

`Pročitajte tekst Isus Navin 7,16–19. Šta nam čitav postupak govori i o Bogu i o Ahanu?`

Umesto da otkrije identitet prestupnika, Bog sprovodi postupak koji otkriva istovremeno i Njegovu pravdu i blagodat. Pošto je objasnio razlog Izraelovog poraza i pozvao narod na posvećenje (Isus Navin 7,13), On ostavlja vremenski razmak između najave postupka i njegove primene, što daje Ahanu vremena da razmisli, pokaje se i prizna svoj greh. I članovi njegove porodice su, slično tome, (ako su znali šta se desilo) imali priliku da odluče da li žele da budu umešani u to prikrivanje, ili da odbiju da budu saučesnici u tome, kao Korejevi sinovi, koji su izbegli uništenje time što su odbili da stanu na stranu svog oca (uporediti sa tekstovima: 4. Mojsijeva 16,23–33 i 4. Mojsijeva 26,11).

Rešenje za tu nevolju pratilo je smer suprotan onome kojim je ona ušla i pogodila Izrael: kolektivna krivica je uklonjena i sužena sa celog Izraela na jedno pleme; zatim sa plemena na porodicu; sa porodice na domaćinstvo i sa domaćinstva na pojedinca. Osim što je otkrivao prestupnika, istražni postupak je takođe oslobađao nevine. Bio je to podjednako važan aspekt tog pedantnog sudskog postupka, tokom kojeg je sam Bog delovao kao svedok Ahanovih nevidljivih dela.

Čitalac može prosto da oseti napetost koja je vladala dok je Bog sužavao krug na Ahana. Kako da se ne čudimo tvrdoglavosti koju je taj čovek pokazao u nadi da će ostati neotkriven? Ništa nije skriveno pred prodornim pogledom Gospoda (Psalmi 139,1–16; 2. Dnevnika 16,9), koji zna šta se krije u čovekovom srcu (1. Samuilova 16,7; Jeremija 17,10; Priče 5,21).

Važno je zapaziti kako Isus Navin oslovljava Ahana: „Sine.“ Taj izraz ne samo da ukazuje na starost i vodeću ulogu Isusa Navina, već otkriva i duh u kom je taj veliki ratnik pristupao pravdi. Njegovo srce bilo je puno saosećanja prema Ahanu, premda je bio pozvan da izvrši sud nad prestupnikom. Svojim stavom, Isus Navin je ponovo nagovestio osećajnost, dobrotu i ljubav Onoga koji „nikada nije bio grub, nikada nije bez potrebe izgovarao oštru reč, nikada nije nanosio nepotreban bol osetljivoj duši... Neustrašivo je optuživao licemerstvo, neverstvo i nepravdu, ali suze su bile u Njegovom (Isusovom) glasu kada je izgovarao svoje oštre ukore.“ — Elen G. Vajt, *Čežnja vekova*, str. 353 (original).

`Kako spoznaja da Bog zna sve što radite, čak i ono najskrivenije, utiče na to kako živite? A kako bi ona trebalo da utiče na to kako živite?`