---
title:  Sudbonosne odluke
date:  04/11/2025
---

`Pročitajte tekst Isus Navin 7,19–21. Šta Isus Navin traži od Ahana da uradi? Kakav je značaj takvog zahteva? Kako razumemo njegovo priznanje?`

Isus Navin traži od Ahana dve stvari: prvo da oda čast i hvalu Bogu. I drugo: da prizna šta je uradio bez ikakvog prikrivanja. Dakle, od Ahana se očekivalo da oda slavu Bogu time što će priznati šta je uradio. Izraz koji je tu upotrebljen (todah) može da se odnosi na iskazivanje zahvalnosti (Psalmi 26,7; Isaija 51,3; Jeremija 17,26), ali i na priznanje greha (Jezekilj 10,11).

Nažalost, biblijski tekst ne daje nikakve naznake da je Ahan pokazao bilo kakav znak istinskog pokajanja. On se do kraja nadao da će ostati sakriven. Njegov prkosan stav okarakterisao ga je kao drskog prestupnika, koji namerno, navalice greši, za šta nema pomirenja prema Mojsijevom zakonu (uporediti sa tekstom 4. Mojsijeva 15,27–31).

Ahanove reči u tekstu Isus Navin 7,21 podsećaju na pad Adama i Eve. Eva je videla (*ra’ah*) da je drvo primamljivo (*kamad*) i na kraju je ubrala (*lakah*) njegov plod (1. Mojsijeva 3,6). U svojoj ispovesti, Ahan priznaje da je u plenu video (ra’ah) lep vavilonski plašt, 200 sikala srebra i jednu šipku zlata. Tada se polakomio (kamad) i uzeo (lakah) ih. Baš kao i u slučaju Adama i Eve, Ahanov izbor otkriva da je greh lakomosti zapravo greh neverovanja. Javlja se sumnja da Bog ne želi ono što je najbolje za Njegova stvorenja, i da od njih krije neka posebna zadovoljstva koja pripadaju samo božanskom krugu.

Osim aluzije na prvobitni ljudski pad, tekst naglašava i oštar kontrast između Ravinog i Ahanovog stava (uporedite sa tekstom: Isus Navin 2,1–13). Ona je povela uhode na krov i sakrila ih od vojnika, a on je uzeo zabranjene stvari i sakrio ih od Isusa Navina. Ona je pokazala ljubaznost prema izraelskim uhodama i pomogla im da osiguraju pobedu, a on je svojom pohlepom navukao na Izrael nevolju i siguran poraz. Ona je sklopila zavet sa Izraelcima, a on je prekršio zavet sa Jahveom. Rava je spasila sebe i svoju porodicu, a Ahan je sebe i svoju porodicu osudio na smrt i postao primer sramote.

`Razmislite o grehu pohlepe. Kako možemo izbeći da mu podlegnemo, koliko god da imamo ili nemamo? (Uporediti sa stihom Luka 12,15.)`