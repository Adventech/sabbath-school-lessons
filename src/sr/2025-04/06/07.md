---
title:  Za dalje proučavanje
date:  07/11/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom „Pad Jerihona“, str. 493–498 (original).

„Koren smrtonosnog greha koji je izazvao Ahanovu propast nalazi se u gramzivosti, najuobičajenijem od svih grehova, greha preko kojega se najlakše prelazi...

Ahan je priznao svoj greh, ali je bilo prekasno da priznanjem osigura pomilovanje. On je gledao izrailjsku vojsku kako se vraća iz Gaja pobeđena i obeshrabrena; ali ipak nije istupio i priznao greh. Video je Isusa Navina i izrailjske starešine kako padaju na svoja lica, ispunjeni bolom koji je bio suviše veliki da bi se mogao izraziti rečima. Da je tada izrekao svoje priznanje, pružio bi makar neki dokaz istinskog pokajanja; ali je i tada ćutao. Slušao je službeni proglas da je u Izrailju učinjen veliki greh, čak je čuo i o kakvom je grehu reč. Međutim, njegove usne bile su zapečaćene. Zatim je sprovedena svečana istraga. Kakav je užas potresao njegovu dušu kad je njegovo pleme bilo razobličeno, a zatim njegov rod, i na kraju njegova porodica! Ipak, nije izgovorio ni reč pokajanja, sve dok Božji prst nije bio usmeren na njega. Tada, kada više nije mogao da sakrije greh, priznao je istinu. Kako se često čuju slična priznanja! Velika je razlika između priznanja činjenica kada se one utvrde i dokažu, i priznanja greha koji su poznati jedino Bogu i grešniku! Ahan ne bi ni tada priznao da se nije nadao da će priznanjem izbeći posledice svog zločina. Međutim, njegovo priznanje poslužilo je samo tome da pokaže da je kazna bila pravilno odmerena. On se nije istinski pokajao za greh, nije bio skrušen, nije promenio namere, niti mu je zlo bilo strano.“ — Elen G. Vajt, *Stvaranje, patrijarsi i proroci*, str. 496–498 (original).

**Pitanja za razgovor:**

`1. Razgovarajte o implikacijama desete zapovesti (2. Mojsijeva 20,17) u svetu kojim dominiraju reklame i konzumerizam. Kako možemo u praktičnom smislu napraviti razliku između želje i potrebe, i zašto je ta razlika važna?`

`2. Pročitajte Danilovu molitvu u tekstu Danilo 9,4-19. Zašto je značajno to što Danilo, kada ispoveda grehe Izraela, sve vreme govori „mi“ smo učinili sve te loše stvari, iako nemamo nikakav izveštaj o tome da je sam Danilo ikad činio zlo? `

`3. Razmislite o pitanju postavljenom na kraju pouke od četvrtka. Zašto je poslušnost Izraelaca prema svim „uredbama i zakonima“ tako važna za njihovo svedočenje? Kako se taj isti princip može primeniti na našu crkvu danas? To jest, koliko bi uspešnije bilo naše svedočenje, kad bismo zaista sledili sve ono što nam je dato od Boga?`