---
title:  Kršenje zaveta
date:  02/11/2025
---

`Pročitajte tekst Isus Navin 7. Koja su bila dva glavna uzroka poraza Izraela od strane stanovnika Gaja?`

Interesantno je zapaziti da čitalac od početka zna razlog Jahveovog gneva, kao i ime prestupnika. Otuda je neizvesnost u priči o otkrivanju Ahanovog prestupa obezbeđena napetošću između perspektive čitaoca i perspektive Isusa Navina i Izraelaca. Poput mnogih drugih poglavlja u Starom zavetu, sedmo poglavlje Knjige Isu­sa Navina ima hijastičku strukturu. Središnji segment, vrhunac priče, odgovara na pitanje zašto Izraelci nisu bili u stanju da osvoje Gaj u svom prvom pokušaju.

Postoje dva glavna razloga za Izraelov poraz od stanovnika Gaja: Ahanov greh i njihovo preveliko pouzdanje u sopstvenu snagu. Ovo potonje je dovelo do toga da su potcenili snagu neprijatelja i propustili da se posavetuju sa Gospodom pre nego što su napali Gaj.

Iako je Ahan bio kriv za izdajnički čin kršenja zabrane, na osnovu teksta Isus Navin 7,1.11–13 možemo videti da je ceo narod smatran odgovornim, i da je trpeo zbog nečega što je on učinio. Opisujući Ahanov greh, Bog postepeno ukazuje na njegovu ozbiljnost kumulativnom upotrebom, u 11. stihu, priloga „čak“ ili „takođe, još, i“ (jevrejski: *gam*). Prvo je upotrebljen najčešći izraz za greh: „kata’“. Zatim je čin prestupa opisan navođenjem pet konkretnijih greha ispred kojih stoji prilog *gam*: (1) *‘abar*, što takođe znači: „preći preko, prestupiti“ (2) čak su uzeli (*lakah*) od stvari namenjenih za uništenje (*kerem*), (3) i ukrali su (*ganab*), (4) i prevarili su (*kahash*), i (5) još su stavili (*sim*) ukradene kerem među svoje stvari.

Zavet između Jahvea i Izraela obuhvatao je narod na pojedinačnom i kolektivnom nivou. U svetlu zaveta, prema Izraelu se postupalo kao prema nedeljivoj celini Božjeg izabranog naroda. Prema tome, greh jednog, ili pak nekolicine njegovih pripadnika navukao bi krivicu na celu zavetnu zajednicu. Kao što je Gospod rekao: „Zgriješio je Izrailj, i prestupio zavjet moj koji sam im zapovjedio“ (Isus Navin 7,11).

`Na koji način cele zajednice mogu da stradaju, i stradale su, zbog loših postupaka pojedinaca unutar njih? Kojih primera možete da se setite, i kako je ta zajednica bila pogođena?`

*„Izrael je zgrešio. Takođe su prestupili moj zavet koji sam im zapovedio da drže, jer su čak uzeli neke od prokletih stvari. I ukrali su i prevarili su; i još su stavili to među sopstvene stvari“ (Isus Navin 7,11, doslovan prevod sa engleskog – NKJV).*