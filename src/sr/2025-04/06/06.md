---
title:  Svedok Božje sile
date:  06/11/2025
---

Kao što smo već saznali (videti petu pouku), Bog je paganskim narodima dao priliku da Ga upoznaju i da se odvrate od svojih zlih puteva. Oni su to, međutim, odbili, i na kraju su se suočili sa Božjim sudom.

`Pročitajte tekst Isus Navin 7,6-9 koji se bavi prvom reakcijom Isusa Navina na nesreću koja ih je zadesila. Usredsredite se posebno na stih Isus Navin 7,9. Koji važan teološki princip nalazimo u njegovim rečima?`

U prvom trenutku, Isus Navin zvuči slično deci Izraelovoj usred njihovih teškoća posle napuštanja Egipta. Kao onda kada su se vajkali: „Kamo da smo pomrli od ruke Gospodnje u zemlji Misirskoj, kad sjeđasmo kod lonaca s mesom i jeđasmo hljeba izobila! jer nas izvedoste u ovu pustinju da pomorite sav ovaj zbor glađu“ (2. Mojsijeva 16,3). 

A evo šta kaže Isus Navin: „Jaoh! Gospode Bože, zašto prevede ovaj narod preko Jordana da nas predaš u ruke Amorejcima da nas pobiju? O, da šćasmo ostati preko Jordana!“ (Isus Navin 7,7).

Međutim, ubrzo nakon toga, on pokazuje veliku zabrinutost zbog štete koju će Božje ime i Njegov ugled pretrpeti nakon tog poraza. „Čuće Hananeji i svi stanovnici te zemlje, i sleći će se oko nas, i istrijebiće ime naše sa zemlje; i šta ćeš učiniti od velikoga imena svojega?“ (Isus Navin 7,9).

Tu se otkrivaju tema i princip koji su bili od središnje važnosti kada je reč o Božjim ciljevima sa Izraelom. Premda je Bog želeo da paganski narodi iz okruženja vide kakva velika dela On čini za svoj narod koji mu je poslušan, oni su takođe mogli, poput Rave, da nauče nešto o izraelskom Bogu na osnovu osvajačke sile Njegovog naroda. S druge strane, ako bi stvari krenule u lošem pravcu, kao što je ovde bio slučaj, okolni narodi bi izraelskog Boga smatrali slabim i nedelotvornim (videti tekstove: 4. Mojsijeva 14,16; 5. Mojsijeva 9,28), što bi moglo da ohrabri Hananejce da pruže otpor.

Drugim rečima, čak i u kontekst osvajanja zemlje od strane Jevreja bila su uključena velika pitanja i principi, kao što je odavanje časti i slave Bogu, koji je bio jedina nada za te pagane, kao i za Izrael.  

`Pročitajte tekst 5. Mojsijeva 4,5-9. U kom smislu ovde možemo uočiti paralelu između Izraela i njegovog svedočenja tadašnjem svetu, i našeg svedočenja kao adventista sedmog dana danas?`