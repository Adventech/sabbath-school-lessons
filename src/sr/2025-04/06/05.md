---
title:  Vrata nade
date:  05/11/2025
---

`Pročitajte tekst Isus Navin 8,1–29. Šta nam ta dešavanja govore o tome kako Bog može i naše najgore neuspehe da pretvori u prilike?`

Jahveova strategija pretvara početni poraz Izraela u taktičku prednost, preobražavajući dolinu Ahor (što je jevrejska reč za „nevolju“) u vrata nade (uporediti sa stihom Osija 2,15). Pošto su na osnovu prve pobede nad njima stekli previše samopouzdanja, stanovnici Gaja ponavljaju svoju strategiju u napadu na Izraelce, koji glume povlačenje i poraz. Kada su stanovnici Gaja izmamljeni iz svog uporišta, 30.000 Izraelaca, smeštenih nedaleko od grada (Isus Navin 8,4), osvojili su prazan grad tako što su izazvali požar. Stih Isus Navin 8,7 razjašnjava da nije strategija to što im je donelo pobedu, već sam Gospod koji im ju je darovao, i koji je grad Gaj predao u njihove ruke. Čak i u poglavlju kojim vojni aspekti dominiraju narativom više nego bilo gde drugde u knjizi, tekst naglašava osnovnu istinu da je pobeda dar Jahvea.

Odlučujući trenutak u bici nastupa kada ljudi iz Gaja napuštaju grad i počinju da gone Izraelce. Tada Bog po drugi put progovara u ovom poglavlju, pošto im je dao strategiju u stihu Isus Navin 8,2, čime nagoveštava da On nadgleda bitku. Do tog trenutka, još uvek ne znamo ishod. Ali, od tog trenutka nadalje, postaje jasno da izraelska vojska pobeđuje. 

Oružje u rukama Isusa Navina bio je srp ili zakrivljena istočnjačka sablja, a ne mač ili koplje. U njegovo vreme to se možda nije koristilo kao pravo oružje, ali je postalo simbol suvereniteta. I osim što je davalo signal za napad, bilo je izraz Božjeg suvereniteta koji se ogledao u porazu Gaja. Držeći svoju sablju podignutu sve dok pobeda nije do kraja izvojevana, Isus Navin je pokazao da je u potpunosti preuzeo ulogu vođe, koju je Mojsije vršio tokom prelaska preko Crvenog mora (2. Mojsijeva 14,16) i u ratu protiv Amaličana (2. Mojsijeva 17,11–13), u kom je on lično predvodio borbu.

Ovog puta nema vidljive, čudesne Božje intervencije, a ipak, pobeda nad Gajem nije ništa manje božanski potpomognuta od one nad Egipćanima u prvoj generaciji, ili tokom nedavne pobede nad Jerihonom. Ključ uspeha je vera Isusa Navina u Gospodnju reč i njegova nepokolebljiva poslušnost toj reči. Princip koji vidimo u ovoj priči važi i za Božji narod danas, gde god da živi i kakvi god da su njegovi izazovi.