---
title:  Zavet na prvom mestu
date:  09/11/2025
---

`Pročitajte tekst Isus Navin 5,1-7. Zašto je Gospod zapovedio Isusu Navinu da obreže drugu generaciju Izraelaca u tom posebnom trenutku osvajanja?`

Posle istraživanja zemlje, ohrabrujućeg izveštaja uhoda i čudesnog prelaska preko Jordana, očekivali bismo neposredni sukob sa neprijateljem. Međutim, postoji nešto važnije od vojnog osvajanja, a to je zavet Izraela sa Bogom.  

Pre nego što se pripadnici nove generacije upuste u osvajanje zemlje, trebalo je da budu potpuno svesni svog posebnog odnosa sa njenim Vlasnikom. Do obnove znaka zaveta  dolazi u odgovoru na Božji milostivi i čudesni čin, kojim je bezbedno preveo Izrael preko Jordana. 

Naš zavet sa Bogom trebalo bi uvek da predstavlja odgovor zahvalnosti za ono što je On već učinio za nas, a nikad pokušaj da steknemo neku korist legalističkim prilagođavanjem Njegovim zahtevima. (Isti koncept je, nesumnjivo bio presudan u Pavlovim sukobima sa onima koji su insistirali da se muški obraćenici iz neznaboštva obrezuju, što se najjasnije vidi u njegovoj Poslanici Galatima.)

Izrael je bio na pragu najvećeg vojnog pohoda u svojoj istoriji, i očekivali bismo da ceo tabor bude zaokupljen pripremom za rat. I bio je, ali ne u uobičajenom smislu. Umesto timarenja konja i oštrenja sablji, oni su obavili ritual koji je većinu borbene snage učinio ranjivom najmanje sledeća tri dana.  

Učinili su to da bi proslavili odnos sa svojim Bogom, koji ih je izbavio iz Egipta. Ali zašto? Zato što su shvatili da bitka pripada Gospodu. On je taj koji im daje pobedu i uspeh. Isus Hristos je taj isti princip izrazio neznatno drugačijim rečima: „Nego ištite najprije carstva Božijega, i pravde njegove, i ovo će vam se sve dodati“ (Matej 6,33). Većinu vremena, svakodnevica nas pritiska sa tako mnogo naizgled važnih stvari da zaboravljamo da damo prioritet onom što je najvažnije u životu – svakodnevnoj obnovi našeg predanja Hristu.

`Setite se trenutaka kada ste zapostavili vreme sa Bogom zbog nečeg „važnijeg“. Zašto nam se to tako lako dešava i kako da se borimo protiv toga?`