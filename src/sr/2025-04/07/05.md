---
title:  Zapisano na kamenu 
date:  12/11/2025
---

`Pročitajte tekst Isus Navin 8,32-35. Koje je značenje čina opisanog u tim stihovima, i šta bi to trebalo da govori nama danas?`

Gora Eval se pominje samo u 5. Mojsijevoj (5. Mojsijeva 11,29; 5. Mojsijeva 27,4.13) i u Knjizi Isusa Navina (Isus Navin 8,30.33). Uporedo sa Garizinom, bilo je to mesto sa kog su izgovoreni blagoslovi i kletve. Konkretnije, prema stihovima 5. Mojsijeva 11,29 i 5. Mojsijeva 27,4.13, to mora da je bilo mesto kletvi. Tu je trebalo da Izraelci stoje sa obe strane kovčega zaveta u prisustvu sveštenika (Isus Navin 8,33). Jedna grupa je stajala naspram gore Eval, a druga naspram gore Garizin. Tu su oni na simboličan način prikazali dva moguća načina na koji se ljudi mogu odnositi prema zavetu. Žrtve koje su tu prinete upućivale su na Isusa Hrista, koji je na sebe preuzeo zavetne kletve, da bi svi koji veruju u Njega mogli da uživaju u zavetnim blagoslovima (Galatima 3,13; 2. Korinćanima 5,21).

`Zašto je bilo neophodno da se napravi prepis zaveta na spomeniku, koji je bio vidljiv svima? (Videti sledeće tekstove: 5. Mojsijeva 4,31; 5. Mojsijeva 6,12; 5. Mojsijeva 8,11.14; 2. O carevima 17,38; Psalmi 78,7.)`

Mi ljudi smo skloni zaboravnosti. Zahteve svakodnevnog života, koji su sve više zbunjujući, mi guramo u sve kraće segmente vremena, i neizbežno zaboravljamo sve ono što se ne ponavlja sa istom učestalošću i intenzitetom. Ali zato, prilikom svake Večere Gospodnje, imamo posebnu priliku da se ponovo posvetimo Gospodu i da obnovimo svoj zavetni odnos. I bilo bi dobro da to vreme shvatimo ne samo kao šanse za obnovu ličnog posvećenja, već i kao prilike kada zajednički obnavljamo svoj zavet vernosti Bogu. U društvu koje postaje sve više individualističko, moramo iznova otkriti moć pripadanja zajednici koja deli isti pogled na svet, iste vrednosti i uverenja, istu misiju.

`Koliko vam je lako da u žurbi i vrevi života zaboravite na Gospoda i nastojite da uradite nešto u sopstvenoj snazi i sili? Zašto se to tako lako dešava, pogotovu kada vam ide dobro u životu?`