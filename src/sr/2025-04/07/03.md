---
title:  Pasha
date:  10/11/2025
---

`Zašto je značajno to što je Isus Navin odlučio da proslavi Pashu, uprkos hitnom i ogromnom zadatku osvajanja Obećane zemlje? Pročitajte sledeće stihove: Isus Navin 5,10; 2. Mojsijeva 12,6; 3. Mojsijeva 23,5; 4. Mojsijeva 28,16; 5. Mojsijeva 16,4.6.`

Druga važna aktivnost koja je prethodila osvajanju, bila je proslava Pashe. To se odigralo uveče četrnaestog dana u mesecu, uz pažljivo poštovanje uputstava koja je Bog dao. Simbolički značaj svetkovanja Pashe tu dobija poseban naglasak: događaji iz Knjige Isu­sa Navina su kao odraz u ogledalu u odnosu na ono što se dešavalo tokom Izlaska. Pasha budi uspomene na noć desetog zla (2. Mojsijeva 12), kada je anđeo Gospodnji pobio sve prvence u Egiptu, a poštedeo Izraelce. To je bilo praćeno izlaskom iz Egipta, prelaskom preko Crvenog mora i putovanjem kroz pustinju.  

Za razliku od toga, priča druge generacije počinje u pustinji, nastavlja se prelaskom preko Jordana, obuhvata obrezanje i proslavu Pashe, i vodi ka ključnom trenutku u kom se može očekivati još jedna Gospodnja čudesna intervencija protiv izraelskih neprijatelja, stanovnika Hanana. Zajedno sa svim prethodnim delima, ta proslava Pashe obeležava početak nove ere u istoriji Izraela.

Takođe, kroz simbol žrtvenog jagnjeta, praznik Pashe pružao je osvrt na iskupljenje Izraelaca iz egipatskog ropstva. Ali je takođe upućivao i na svoje buduće antitipsko ispunjenje u Jagnjetu Božjem (Jovan 1,29.36; 1. Korinćanima 5,7; 1. Petrova 1,18.19), koje nas je otkupilo iz ropstva grehu. Prilikom Večere Gospodnje, pre nego što je prineo sebe kao konačnu žrtvu, Isus Hristos je pretvorio Pashu u spomen na svoju smrt (Matej 26,26-29; 1. Korinćanima 11,23-26).

Međutim, Pasha i Večera Gospodnja nagoveštavaju još slavniju realnost – mnoštvo iskupljenih koji prelaze u nebeski Hanan. Jovan, pisac Otkrivenja, dočarava taj antitipski „prelazak“ slikom 144.000 koje hodaju po staklenom moru, antitipskoj predstavi Crvenog mora i reke Jordan, pred Božjim prestolom (Otkrivenje 4,6; Otkrivenje 7,9.10) i proslavljaju antitipsku Pashu i Večeru Gospodnju na gozbi povodom svadbe Jagnjetove (Matej 26,29; Otkrivenje 19,9).	

`Na koje načine možemo, čak i kad ne slavimo Večeru Gospodnju, imati realnost krsta uvek pred sobom?`