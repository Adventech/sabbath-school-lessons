---
title:  Čežnja za Njegovim prisustvom 
date:  13/11/2025
---

`Pročitajte tekst Isus Navin 18,1.2. Zbog koje aktivnosti je Isus Navin prekinuo proces dodele zemlje?`

Nakon opisa teritorija podeljenih između dva najveća plemena sa zapadne strane Jordana i polovine Manasijinog plemena, ovaj odlomak prikazuje okupljanje zbora u Silomu, gde je zemlja podeljena na preostalih sedam manjih plemena. 

Postavljanje svetilišta, „Mog šatora“, predstavlja ispunjenje Božjeg obećanja da će živeti među svojim narodom (2. Mojsijeva 25,8; 3. Mojsijeva 26,11.12) i otkriva središnju temu knjige: Božje prisustvo usred Izraela omogućilo je zaposedanje zemlje i biće trajan izvor blagoslova za Izrael, a preko njih, za ceo svet (1. Mojsijeva 12,3). Služba Bogu zauzima središnje i najistaknutije mesto, važnije čak i od osvajanja i podele zemlje! Prisustvo svetilišta, a kasnije i hrama, trebalo je da pomogne ljudima da budu svesni Božjeg prisustva među njima i svoje obaveze da postupaju u skladu sa zavetom.

`Pročitajte sledeće tekstove: Jevrejima 6,19.20; Jevrejima 9,11.12 i Jevrejima 10,19-23. Šta mi kao hrišćani, koji nemamo zemaljsko svetilište koje bi predstavljalo Božje fizičko prisustvo među nama, možemo naučiti na osnovu Knjige Isusa Navina?`

Pojava svetilišta ne bi trebalo da predstavlja iznenađenje, budući da je tema svetilišta bila prisutna u narativu Knjige Isusa Navina preko kovčega zaveta. To je bio glavni deo nameštaja u Svetinji nad svetinjama, i obeležio je prva dva odeljka ove knjige: prelazak i osvajanje. Sada, time što je podizanje svetilišta smestio u samo središte raspodele zemlje, Isus Navin pokazuje da se sav život Izraela okretao oko svetilišta, zemaljskog sedišta Jahvea. 

Za nas, kao hrišćane koji žive u antitipskom Danu pomirenja, još je važnije da usredsredimo svoj pogled na nebesko svetilište, dok nastavljamo da se borimo sa modernim (ili postmodernim) divovima, koji predstavljaju izazov za našu veru, nadu i duhovno nasledstvo. Dok se neprestano verom oslanjamo na delo koje je Isus ostvario na krstu i u nebeskom svetilištu, možemo s verom iščekivati vreme kada će Bog ponovo boraviti među svojim narodom, ali ovog puta će to biti zauvek. (Uporediti sa stihom Otkrivenje 21,3.)