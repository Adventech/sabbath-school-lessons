---
title:  Oltari obnovljenja 
date:  11/11/2025
---

`Iz kojih pobuda je Isus Navin podigao oltar Gospodu? Pročitajte stihove: Isus Navin 8,30.31; uporedite sa tekstovima: 5. Mojsijeva 11,26-30; 5. Mojsijeva 27,2-10.`

U vreme patrijaraha oltari su obeležavali stazu njihovog hodočašća i postali opipljivi pokazatelji njihovog prava na zemlju koju im je Bog obećao. Sada, podižući oltar, Izraelci su svedočili o ispunjenju obećanja datih njihovim precima. U ovom slučaju, podizanje oltara predstavlja direktno ispunjenje Mojsijevih uputstava (5. Mojsijeva 11,26-30; 5. Mojsijeva 27,2–10). 

Tekst Isus Navin 8,30-35 igra značajnu ulogu u oblikovanju čitave teološke poruke te knjige. Povezujući jednu od najjezivijih, nasilnih priča (rat) sa nečim potpuno drugačijim – scenom obnove zaveta (bogosluženje) – Isus Navin nas vraća na jednu od najvažnijih teoloških tema pokrenutih u toj knjizi na samom početku: on ima zadatak da uvede Izrael u život zavetne poslušnosti (Isus Navin 1,7). To je takođe slika Isusa Navina na kraju knjige (Isus Navin 24). 

Bez obzira na važnost rata i osvajanja, postoji nešto još važnije: odanost zahtevima Božjeg zakona. Osvajanje je samo jedan korak u ispunjenju Božjeg plana za Izrael i za obnovu celog čovečanstva. Vernost propisima Tore predstavlja konačno pitanje kada je reč o sudbini čovečanstva. Isus Navin pravi prepis zakona na velikom, okrečenom kamenju, drugačijem od kamenja oltara (uporediti sa tekstom 5. Mojsijeva 27,2-8). Tako je to kamenje, koje je verovatno sadržalo Deset zapovesti, oblikovalo poseban spomenik u blizini oltara, neprestano podsećajući Izraelce na privilegije i dužnosti koje zavet podrazumeva. 

Isus Navin je predslika novozavetnog Jehošue (Isusa Hrista), čija je misija bila, između ostalog, da vrati čovečanstvo vernosti Bogu. Da bi postigao taj cilj, morao je da uđe u sukob sa silama zla. Njegov krajnji cilj bio je da ispuni uslove zaveta u naše ime: „Jer koliko je obećanja Božijeh, u njemu su da, i u njemu amin, Bogu na slavu kroz nas“ (2. Korinćanima 1,20).

`Koje duhovne običaje možemo sada da praktikujemo, koji bi imali istu ulogu kakvu je podizanje oltara imalo u drevnim vremenima?`