---
title:  Knez mira
date:  30/10/2025
---

`Kako sledeći tekstovi opisuju budućnost koju je Bog predvideo za svoj narod? Isaija 9,6; Isaija 11,1–5; Isaija 60,17; Osija 2,18; Mihej 4,3.`

Premda glavni fokus pouke za ovu sedmicu predstavljaju ratovi Starog zaveta, koje je Bog naložio i potpomogao, potrebno je da pomenemo prisustvo još jedne, podjednako značajne teme starozavetnih proročkih spisa: viziju budućeg, mirnog mesijanskog doba. Mesija je prikazan kao „Knez mirni“ (Isaija 9,6). On će uspostaviti carstvo mira, u kom će lav i jagnje pasti zajedno (Isaija 11,1–8), u kom neće biti bola ni razaranja (Isaija 11,9). Mir će vladati (Isaija 60,17) i teći kao reka (Isaija 66,12). 

`Pročitajte tekst 2. O carevima 6,16–23. Koje uvide nam taj događaj pruža kada je reč o Božjim dubljim namerama za Njegov narod i ceo ljudski rod? `

Razmotrite priču o hranjenju sirijske vojske na inicijativu Jelisija. Umesto da ih masakrira (2. O carevima 6,22), on im je predstavio vrhunski ideal, mir, što je oduvek bila Božja želja za Njegov narod. Interesantno je zapaziti da je Jelisije potpuno svestan nadmoći nevidljive vojske koja okružuje neprijatelja (2. O carevima 6,17). Koliko god da je Bog umešan u kosmički sukob koji je zahvatio i našu planetu, krajnji cilj iskupljenja nije stalni sukob, pa čak ni večno potčinjavanje neprijatelja u stanju ropstva, već večni mir.  Kao što nasilje rađa nasilje (Matej 26,52), tako i mir rađa mir. Priča se završava izjavom da „od tada ne dolaziše čete Sirske u zemlju Izrailjevu“ (2. O carevima 6,23).

`Razmislite na koje sve načine možemo, nastojeći da oponašamo Isusa, biti nosioci mira. Šta je sa vašim životom upravo sada? Na koje načine, u bilo kom sukobu s kojim se suočavate, možete biti nosilac mira umesto sukoba?`