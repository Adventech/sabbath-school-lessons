---
title:  Slobodan izbor
date:  29/10/2025
---

`Pročitajte sledeće tekstove: 5. Mojsijeva 20,10.15–18; 5. Mojsijeva 13,12–18 i Isus Navin 10,40. Na koji način nam zakon o ratu i procedura protiv idolopokloničkih gradova u Izraelu, koji su zabeleženi u 5. Mojsijevoj, pomažu da razumemo ograničenje potpunog uništenja u ratu u kom su Izraelci učestvovali?`

Jevrejski tekst koristi jedinstven izraz da bi opisao uništenje ljudi u ratu: herem. Taj izraz se odnosi na ono što je „zabranjeno“, „prokleto“ ili „određeno za uništenje“. Većinu vremena, on označava potpuno i neopozivo postavljanje ljudi, životinja, ili neživih predmeta u Božji isključivi domen, što je tokom rata, u većini slučajeva, podrazumevalo njihovo uništenje. Xerem, kao pojam i praksu potpunog iskorenjivanja naroda u ratu, neophodno je razumeti u svetlu Jahveovog sukoba sa kosmičkim silama zla, u kom su Njegov karakter i ugled dovedeni u pitanje.   

I da još jednom ponovimo – od pojave greha u svetu, nema neutralnosti: čovek je ili na Božjoj strani ili je protiv Njega. Jedna strana vodi u život, večni život, dok druga vodi u smrt, večnu smrt.  

Praksa potpunog uništenja dočarava Božji pravedan sud nad grehom i zlom. Bog je delimično izvršenje svog suda na jedinstven način poverio svom izabranom narodu, drevnom Izraelu. Sprovođenje uništenja bilo je pod Njegovom čvrstom teokratskom kontrolom, ograničeno na određeni period istorije, na konkretno osvajanje i tačno definisano geografsko područje – drevni Hanan. Kao što smo videli u jučerašnjem proučavanju, oni koji su došli pod udar uništenja, stalno su se bunili protiv Božjih ciljeva, prkosili im, i nikad se nisu pokajali. Dakle, Božja odluka da ih uništi nije bila ni proizvoljna niti nacionalistički utemeljena.  

Štaviše, Izrael je mogao da očekuje isto postupanje prema sebi, ako bi odlučio da usvoji isti način života kao Hananejci (uporediti sa tekstom: 5. Mojsijeva 13). Iako se može steći utisak da su grupe na svakoj od tih strana u božanskom ratu bile unapred određene (Izraelci da naslede zemlju, a Hananejci da budu uništeni), ipak je postojala mogućnost da se pređe sa jedne strane na drugu, kao što ćemo videti u slučaju Rave, Ahana i Gavaonjana.

Narodima nije proizvoljno data zaštita, niti su proizvoljno osuđeni na prokletstvo. Oni koji su imali koristi od odnosa sa Jahveom, mogli su svoj privilegovan položaj da izgube kroz pobunu, a oni koji su bili pod prokletstvom, mogli su da se pokore Jahveovoj vlasti i da žive. 

`Koje su duhovne implikacije hananejskog prkošenja Bogu sa aspekta naših okolnosti danas? To jest, kakve su posledice naših slobodnih izbora po nas lično?`