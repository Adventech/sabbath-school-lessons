---
title:  Lišavanje poseda ili uništenje?
date:  28/10/2025
---

`Uporedite tekstove: 2. Mojsijeva 23,28–30; 2. Mojsijeva 33,2; 2. Mojsijeva 34,11; 4. Mojsijeva 33,52 i 5. Mojsijeva 7,20, sa tekstovima: 2. Mojsijeva 34,13; 5. Mojsijeva 7,5; 5. Mojsijeva 9,3; 5. Mojsijeva 12,2.3 i 5. Mojsijeva 31,3.4. Šta ti tekstovi otkrivaju o svrsi tog osvajanja i razmerama uništenja?`

Božji prvobitni cilj u vezi sa Hananejcima nije bio njihovo potpuno uništenje, već oduzimanje njihovih poseda. Ispitivanje odlomaka koji opisuju način na koji je Izrael trebalo da bude uključen u te osvajačke bitke, otkriva upotrebu termina koji se odnose na oduzimanje imovine, proterivanje i rasejanje stanovnika Obećane zemlje. Druga grupa termina koja opisuje uništenje i ima Izrael za vršioca radnje, odnosi se uglavnom na nežive predmete, kao što su objekti paganskog bogosluženja i predmeti određeni za uništenje. Očigledno je da su mesta paganskog bogosluženja i oltari predstavljali glavne centre hananejske religije. 

Sveti rat je uglavnom bio usmeren protiv iskvarene kulture i društva Hanana. Da bi izbegao obesvećenje, Izrael je morao da uništi sve elemente koji su širili pokvarenost. Međutim, svi stanovnici Hanana, i oni koji bi, kao pojedinci, priznali Božji suverenitet pre osvajanja, ili čak tokom osvajanja, imali bi mogućnost da se izbave tako što bi se iselili (Isus Navin 2,9–14; uporediti sa tekstom: Sudije 1,24–26). Jedini deo hananejske populacije koji je bio osuđen na uništenje bili su oni koji su se povukli u utvrđene gradove, otvrdli svoja srca i tvrdoglavo nastavili pobunu protiv Božjeg plana za Izraelce (Isus Navin 11,19.20).

Međutim, to pokreće pitanje: ako je prvobitni cilj osvajanja Hanana bio da se stanovnici zemlje isteraju, a ne da se zatru, zašto su Izraelci morali da pobiju tako mnogo ljudi?

Analiza biblijskih tekstova u vezi sa osvajanjem Hanana otkriva da je prvobitna namera osvajanja podrazumevala rasejanje hananejske populacije. Međutim, većina Hananejaca je, poput egipatskog faraona, otvrdnula srcem. Oni su se, kao takvi, poistovetili sa svojom kulturom u toj meri da je uništenje njihove kulture značilo da i oni sami moraju biti uništeni.

`Koje elemente u sopstvenom karakteru i navikama morate iskoreniti i potpuno uništiti?`