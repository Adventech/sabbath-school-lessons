---
title:  Bezakonje Hananejaca
date:  26/10/2025
---

`Pročitajte sledeće tekstove: 1. Mojsijeva 15,16; 3. Mojsijeva 18,24–30; 5. Mojsijeva 18,9–14 i Jezekilj 9,11. Šta nam ti tekstovi govore o širem planu koji je Bog imao kada je zemlju Hanan dao Izraelcima?`

Da bismo u potpunosti razumeli šta se podrazumeva pod bezakonjem naroda koji su naseljavali Hanan, treba da gledamo dalje od Knjige Isusa Navina. Gnusni običaji tih naroda, kao što su žrtvovanje dece, gatanje, vračanje, bacanje čini, nekromantija (prizivanje mrtvih) i spiritizam daju nam neki nagoveštaj o tome (5. Mojsijeva 18,9–12). 

Otkriće drevnih ugaritskih tekstova (iz Ras Šamre) pruža bolji uvid u hananejsku religiju i društvo, i jasno pokazuje da osuda te kulture nije samo razumljiva, već – prema starozavetnim moralnim standardima – i opravdana. 

Hananejska religija zasnivala se na verovanju da su prirodne pojave, koje obezbeđuju plodnost, kontrolisane seksualnim odnosima između bogova i boginja. A pošto su seksualnu aktivnost božanstava zamišljali u skladu sa sopstvenim seksualnim ponašanjem, upuštali su se u ritualne seksualne odnose kako bi podstakli bogove i boginje da to isto čine. Taj koncept je doveo do uspostavljanja „svete“ prostitucije, u okviru koje su i muške i ženske prostitutke učestvovale u orgijskim obredima, što je, opet, sve bilo deo njihovih verskih običaja! 

Narod se ne može uzdići na viši moralni nivo od nivoa božanstava kojima se klanja. S obzirom na shvatanje božanstava kakvo su Hananejci imali, nije nikavo čudo što su njihovi verski običaji obuhvatali i žrtvovanje dece, protiv čega Biblija posebno upozorava.  

Arheološki dokazi potvrđuju da su stanovnici Hanana redovno žrtvovali svoju prvorođenu decu bogovima, zapravo demonima, kojima su se klanjali. Nađeni su mali skeleti zgnječeni u velike posude sa zavetnim natpisima, koji svedoče o njihovoj unižavajućoj religiji, i o tome šta je ona značila za mnogu njihovu decu. 

Istrebljenje Hananejaca, dakle, nije bilo neka naknadna misao, nešto što se pojavilo nakon Božje odluke da zemlju Hanan da Izraelcima. Stanovnicima Hanana dato je vreme probe, vreme dodatne milosti tokom kojeg su oni imali mogućnost da upoznaju Boga i Njegov karakter kroz svedočenje patrijaraha koji su živeli među njima. Imali su šansu, ali su je očigledno proćerdali i nastavili sa svojim užasavajućim običajima, sve dok Gospod na kraju nije bio prinuđen da ih zaustavi.