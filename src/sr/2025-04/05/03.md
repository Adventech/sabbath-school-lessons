---
title:  Vrhovni Sudija
date:  27/10/2025
---

`Pročitajte sledeće tekstove: 1. Mojsijeva 18,25; Psalmi 7,11; Psalmi 50,6; Psalmi 82,1; Psalmi 96,10 i 2. Timotiju 4,1.8. Šta ti stihovi govore o Božjem moralnom karakteru? Kako nam Božja uloga kao Sudije celog univerzuma pomaže da razumemo pitanje božanskog rata?`

Svetost Božjeg karaktera podrazumeva da On ne može da toleriše greh. On je strpljiv. Međutim, greh mora da požnje svoje konačne posledice, koje vode u smrt (Rimljanima 6,23). Jahve je objavio rat protiv greha, gde god se on nalazio, bilo u Izraelu ili među Hananejcima. Izrael nije bio posvećen svojim učešćem u svetim ratovima ništa više nego ostali narodi (5. Mojsijeva 9,4.5; 5. Mojsijeva 12,29.30), koji su ponekad postajali oruđe Jahveovog suda protiv Njegovog izabranog naroda. Za razliku od drugih drevnih bliskoistočnih naroda, Izraelci su doživljavali i obrnuti sveti rat, kada se Bog nije borio za njih, već protiv njih, dopuštajući njihovim neprijateljima da ih tlače (uporediti sa tekstom: Isus Navin 7).

Čitav koncept svetog rata može se razumeti samo ako se posmatra u svetlu Božjeg delovanja kao sudije. Kada se sagledaju na taj način, izraelski osvajački ratovi poprimaju potpuno drugačiji karakter. Nasuprot imperijalističkim ratovima koji imaju za cilj samouzdizanje, i koji su bili tako uobičajeni u drevnom svetu (a i danas su), izraelski ratovi nisu vođeni da bi narod zadobio slavu za sebe, već da bi uspostavio Božju pravdu i mir u zemlji. Dakle, u srži razumevanja koncepta svetog rata stoji koncept Božje vladavine i suvereniteta, koji su zapravo u pitanju kada je reč o slici Boga kao ratnika, baš kao i slici Boga kao cara i kao sudije. 

Jahve kao ratnik je Onaj koji se, budući da je i sudija, posvećuje sprovođenju, stabilizaciji i održavanju vladavine zakona, koji je odraz Njegovog karaktera. Slika Boga kao ratnika, slično Njegovoj slici kao cara i sudije, ističe da Jahve neće tolerisati pobunu protiv poretka koji je On uspostavio. Dakle, može se reći da Jahveovo delovanje nikad nije rat sam po sebi, niti pobeda sama po sebi, već obnavljanje pravde i mira. Na kraju krajeva, suditi i voditi rat, ili uspostaviti pravdu, jedno je te isto ako je Bog vršilac radnje.  

`Razmišljajte o Bogu kao pravednom sudiji koga je nemoguće podmititi ili uticati na Njega putem pristrasnosti. U kom smislu je Bog, koji neće beskonačno tolerisati greh, tlačenje, stradanje nevinih i eksploataciju potlačenih, sastavni deo evanđelja?`