---
title:  Izaberite danas!
date:  20/12/2025
---

### Tekstovi za proučavanje u toku sedmice
Isus Navin 24; 1. Mojsijeva 12,7; 5. Mojsijeva 17,19; 5. Mojsijeva 5,6; 1. O carevima 11,2.4.9; 2. Timotiju 4,7.8.

> <p>Tekst za pamćenje</p>
> „Ako li vam nije drago služiti Gospodu, izberite sebi danas kome ćete služiti... a ja i dom moj služićemo Gospodu“ (Isus Navin 24,15).

Poslednje poglavlje Knjige Isusa Navina smešteno je u kontekst ceremonije obnove zaveta, ovog puta sprovedene od strane ostarelog vođe Izraela. Mada nije u pitanju sam zavet, već izveštaj o ceremoniji obnove zaveta, ovo poglavlje ima sve elemente drevnih bliskoistočnih sporazuma o suverenitetu (između suverena i vazala, odnosno gospodara i podanika), kao što su: (1) preambula u kojoj se utvrđuje identitet suverena, inicijatora zaveta; (2) istorijski uvod, koji opisuje odnos između suverenog vladara i vazala; (3) odredbe zaveta prema kojima se od vazala traži da pokaže potpunu odanost prema suverenu, koja se zasniva na zahvalnosti i motivisana je zahvalnošću; (4) blagoslovi za poslušnost i kletve (kazne) u slučaju kršenja zaveta; (5) svedoci zavetovanja vazala; (6) odlaganje dokumenta radi budućeg čitanja; i (7) zvanična potvrda zaveta.

Isus Navin se bliži kraju svog života, a nikakve zamene još nema na vidiku. U tim okolnostima, obnova zaveta predstavlja podsetnik Izraelu da je njihov car sam Jahve i da će, ako Mu ostanu verni, uživati Njegovu zaštitu. Izraelu nije potreban ljudski vladar. Kao teokratski narod, oni uvek moraju imati na umu da je Gospod njihov jedini car.

**Proučite pouku za ovu sedmicu da biste se pripremili za subotu, 27. decembar.**