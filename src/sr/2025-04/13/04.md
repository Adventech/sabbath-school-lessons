---
title:  Slobodni da služe
date:  23/12/2025
---

Kao istiniti i verni vođa, Isus Navin poštuje slobodnu volju svog naroda i želi da Izrael služi Gospodu po sopstvenom izboru, a ne pod prinudom. Upravo to je smisao namerne upotrebe glagola „izabrati“ (videti stih Isus Navin 24,22). U drugim odlomcima izraz bakhar, „izabrati“, opisuje Jahveov izbor Izraela (5. Mojsijeva 7,6.7; 5. Mojsijeva 10,15; 5. Mojsijeva 14,2). Izrael ima slobodu da kaže „ne“ Jahveu čak i nakon što je od Boga izabran, premda bi to bilo besmisleno i apsurdno. Izrael može da kaže „da“ Bogu i da nastavi da živi, ili da Mu okrene leđa i prestane da postoji. 

`Kakav je bio odgovor Izraela na poziv Isusa Navina? (Isus Navin 24,16-18). Zašto je, po vašem mišljenju, Isus Navin reagovao na njihov odgovor tako kao što jeste? (Isus Navin 24,19-21). `

Svojim kategorično pozitivnim odgovorom, Izraelci priznaju da je Bog patrijaraha i njihovih otaca sada i „Bog *naš*“ (Isus Navin 24,17.18), kome su spremni da služe sa nepodeljenom odanošću. Nakon takve nesumnjive potvrde njihove odanosti, očekivali bismo reči pohvale i ohrabrenja od strane Isusa Navina. Međutim, to ovde nije slučaj. Dijalog između njega i naroda poprima radikalan zaokret u kom Isus Navin naizgled igra ulogu đavoljeg advokata. On prelazi sa govora o Božjem blagotvornom proviđenju u prošlosti na pretnju Izraelcima slikom Boga kome nije lako služiti.

Isusu Navinu bila je dobro poznata nepostojanost pripadnika prve generacije, koji su sličnim rečima obećali da će slušati Boga (2. Mojsijeva 19,8; 2. Mojsijeva 24,3; 5. Mojsijeva 5,27), ali su zaboravili svoja obećanja dok su im te reči još uvek bile na usnama (2. Mojsijeva 32). Zato, Isus Navin želi da, putem takve retorike, ukaže Izraelcima na nekoliko pojedinosti. 

*Prvo*, odluka da se služi Bogu je ozbiljna stvar. Ona će morati da oblikuje ceo narod prema Božjem otkrivenju. Blagoslovi težnje ka tom cilju su očigledni, ali se posledice neposlušnosti takođe moraju u potpunosti razumeti. Oproštenje greha nije neotuđivo pravo čovečanstva, već čudo Božje blagodati. 

*Drugo*, odluka Izraelaca da služe Bogu mora biti njihova sopstvena odluka, a ne nešto što im je nametnuo vođa, pa čak ni Isus Navin. 

*Treće*, Izrael mora da shvati da ljudi ne mogu služiti Bogu sopstvenom snagom. Služenje Bogu ne postiže se mehaničkim pridržavanjem odredbi zaveta, već ličnim odnosom sa Gospodom koji spasava (uporediti sa stihovima: 2. Mojsijeva 20,1.2; 5. Mojsijeva 5,6.7).