---
title:  Vi ste bili tamo!
date:  21/12/2025
---

**„Potom sabra Isus sva plemena Izrailjeva u Sihem, i sazva starješine Izrailjeve i poglavare njegove i sudije njegove i upravitelje njegove, i stadoše pred Bogom“ (Isus Navin 24,1).**

Sihem je bio mesto gde je Avram podigao oltar po svom dolasku u zemlju, i gde mu je Bog prvi put dao obećanje o zemlji (1. Mojsijeva 12,7). A sada, kad su obećanja data Avramu ispunjena, Izrael obnavlja zavet sa Bogom na istom mestu gde je prvo obećanje bilo prvi put dato. Isus Navin upućuje poziv koji podseća na Jakovljeve reči: „Povrzite dakle bogove tuđe što su među vama“ (Isus Navin 24,23; uporedite sa tekstom 1. Mojsijeva 35,2-4). Geografski element tog događaja i sam po sebi prenosi poziv da se pokaže nepodeljena odanost Gospodu, i da se odbace svi drugi „bogovi“. 

`Pročitajte tekst Isus Navin 24,2-13. Na šta je stavljen glavni naglasak u Božjoj poruci Izraelu?`

Bog je glavni subjekat u tom osvrtu na prošlost: Ja „uzeh“ i „dadoh“ i „poslah“ i „mučih“ i „učinih“ i „izvedoh vas“ i „izbavih vas“, itd. Izrael nije glavni protagonista tog narativa, već njegov objekat. Bog je taj koji je stvorio Izrael. Da se Bog nije umešao u Avramov život, i oni bi služili istim idolima. Postojanje Izraela kao naroda nije zasluga bilo kog od njegovih predaka, već isključivo delo Božje blagodati. Dakle, činjenica da su se Izraelci naselili u toj zemlji nije povod za hvalisanje, već upravo razlog zašto bi trebalo da služe Bogu.  

U Gospodnjem govoru pet puta se prelazi sa „vi“ na „oni“ (očevi) i obrnuto. Očevi i ova generacija u Sihemu posmatraju se kao jedno. Isus Navin nastoji da pokaže ono što je Mojsije, u stihu 5. Mojsijeva 5,3, već potvrdio – da Gospod nije uspostavio zavet samo sa očevima, već i sa svima koji su bili prisutni u trenutku kada je Isus Navin to govorio. To veliko mnoštvo koje je sad stajalo tamo nije doživelo Izlazak. Nisu „svi“ oni bili kod Horiva. Pa ipak, Isus Navin kaže da su svi oni bili tamo. Ukratko, pouke iz prošlosti moraju se usvojiti u svakoj novoj generaciji. Jer, Bog koji je delovao u korist predaka u prošlosti, spreman je da deluje u korist sadašnje generacije. 

`Na koje načine mi, kao crkva, možemo steći jači osećaj zajedničke odgovornosti, to jest, prihvatiti ideju da ono što činimo kao pojedinci utiče i na sve ostale u crkvi?`