---
title:  Opasnosti idolopoklonstva 
date:  24/12/2025
---

`Pročitajte tekst Isus Navin 24,22-24. Zašto je bilo potrebno da Isus Navin ponovi svoj poziv Izraelcima da se oslobode svojih idola?`

Pretnja koju predstavlja idolopoklonstvo nije teoretske prirode. Ranije, u ravnicama Moava, u sličnom kontekstu, Mojsije je pozvao narod na istu odluku (5. Mojsijeva 30,19.20). Bogovi o kojima je reč nisu oni iz Egipta niti oni preko reke, već oni koji se nalaze „među njima“. Zato Isus Navin moli pripadnike svog naroda da priklone svoja srca Gospodu. Jevrejski izraz koji je tu upotrebljen, natah, znači „istegnuti se“, „saviti se“. On opisuje Boga od koga se očekuje da se sagne i sluša molitve (2. O carevima 19,16; Psalmi 31,2.3; Danilo 9,18), a to je takođe i stav koji su proroci kasnije zahtevali od Izraela (Isaija 55,3; Jeremija 7,24). On je upotrebljen da ukaže na Solomonov otpad kada je njegovo srce prionulo za tuđe bogove (1. O carevima 11,2.4.9). Grešno ljudsko srce nema prirodnu sklonost da se povije i sluša Božji glas. Potrebna je svesna odluka s naše strane da bismo ga usmerili ka ispunjavanju Božje volje. 

Odgovor Izraelaca doslovno glasi: „Slušaćemo Božji glas.“ Taj izraz naglašava relacioni (odnosni) aspekt poslušnosti. Od Izraela se ne traži da rutinski sledi neka beživotna pravila. Zavet se odnosi na živi odnos sa Gospodom, koji se ne može u potpunosti izraziti pukim propisima. Religija Izraela nikad nije trebalo da bude legalistička, već da predstavlja stalni razgovor u veri i ljubavi sa svetim i milostivim Spasiteljem. 

Čak i nakon trostrukog obećanja naroda da će služiti Gospodu, što podrazumeva, kao što je Isus Navin zapovedio, uklanjanje stranih bogova između njih, nema izveštaja da se to zaista i dogodilo. U celoj toj knjizi, postalo je uobičajeno da se izveštava o ispunjenju zapovesti Isusa Navina (ili Mojsija) kao o primeru poslušnosti. Nedostatak takvog izveštaja sada na kraju knjige, ostavlja poziv Isu­sa Navina otvorenim. Glavni poziv knjige - da se služi Gospodu - nije namenjen samo generaciji Isusa Navina, već i svakoj novoj generaciji Božjeg naroda koja će čitati ili slušati tu poruku. 

`Koliko često ste obećali Gospodu da ćete učiniti nešto, a ipak niste? Zašto niste? Šta vam vaš odgovor govori o blagodati?`