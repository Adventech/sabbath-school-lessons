---
title:  Verno i istinito
date:  22/12/2025
---

`Šta Isus Navin poziva Izraelce da čine? (Isus Navin 24,14.15). Šta znači služiti Gospodu verno i istinito?`

Poziv Isusa Navina jasno izražava činjenicu da je Izrael trebalo da odluči da li će, kroz poslušnost svom Tvorcu, sačuvati svoju jedinstvenost i živeti u zemlji, ili će se vratiti na to da bude jedan od mnogih idolopokloničkih naroda, bez jasnog identiteta, svrhe i misije. Izbor je na njima.

Poziv Isusa Navina je dvostruk: Izrael bi trebalo da se boji Gospoda i da Mu služi „verno i istinito“. Bojati se Gospoda ne znači živeti u stalnoj zebnji i emotivnoj nesigurnosti. To se pre odnosi na strahopoštovanje koje proističe iz uviđanja Božje nezamislive veličine, svetosti i bezgraničnosti s jedne strane, i naše malenosti, grešnosti i ograničenosti s druge. Strah Gospodnji je stalna svesnost o važnosti Njegovih zahteva, spoznaja da On nije samo naš nebeski Otac, već i naš božanski Car. Takva svesnost vodi ka životu poslušnosti Bogu (3. Mojsijeva 19,14; 3. Mojsijeva 25,17; 5. Mojsijeva 17,19; 2. O carevima 17,34). Dok „strah“ opisuje unutrašnji stav koji mora da odlikuje Izraelce, praktičan ishod strahopoštovanja prema Bogu je služba.

Služba koja se zahteva od Izraela karakteriše se sa dve jevrejske reči: „verno“ i „istinito“. Prvi izraz (*tamim*) uglavnom se koristi kao pridev kojim se opisuje savršenstvo žrtvene životinje. Drugi izraz koji opisuje Izraelovu službu je „istina“ ili „vernost“ (jevrejski: *’emet*). Taj izraz uglavnom označava postojanost i stabilnost. Obično se odnosi na Boga, čiji je karakter suštinski obeležen vernošću koja se ispoljila prema Izraelu.  

Verna osoba je neko ko je pouzdan i dostojan poverenja. U osnovi, Isus Navin traži od Izraela da pokaže istu odanost Bogu kakvu je Bog pokazao prema svom narodu tokom njihove istorije. To nije samo spoljašnje povinovanje Njegovim zahtevima, već ono što izvire iz nepodeljene unutrašnje doslednosti srca. Njihov život trebalo bi da odražava zahvalnost Bogu za ono što je On učinio za njih. U osnovi, to je način na koji bi i mi danas trebalo da se odnosimo prema Isusu.

`Šta za vas znači služiti Gospodu „verno“ i „istinito“? Koji su to ometajući faktori u vašem životu koji vas sprečavaju da pokažete potupnu privrženost Bogu?`