---
title:  Dobar završetak
date:  25/12/2025
---

`Pročitajte završne reči o Isusu Navinu koje je zapisao neki nadahnuti pisar (Isus Navin 24,29-33). U kom smislu te reči, ne samo što se osvrću na prošlost nego upućuju i na budućnost?`

U epilogu, u kom izveštava o smrti Isusa Navina i Eleazara, prvosveštenika, autor dovodi ovu knjigu do otrežnjujućeg završetka. Osvrćući se u isto vreme na sahranu Isusa Navina, sahranu Eleazara i pokopavanje Josifovih kostiju, on stvara kontrast između života izvan zemlje i početka života u zemlji. Više nema potrebe za lutanjem. Zemni ostaci vođa ne moraju se nositi sa sobom. Patrijarsi su sahranili svoje  rođake u pećini (1. Mojsijeva 23,13.19; 1. Mojsijeva 25,9. 10), u polju kupljenom u Sihemu (1. Mojsijeva 33,19). Sada narod sahranjuje svoje vođe na tlu sopstvenog nasleđa, što im daje osećaj trajnosti. Obećanja data patrijarsima ispunjena su. Jahveova vernost predstavlja tu istorijsku nit koja povezuje potomstvo Izraela sa njegovom sadašnjošću i budućnošću. 

Završni paragrafi knjige, kao što povezuju ceo njen narativ sa širom pričom iz prošlosti, tako upućuju i na budućnost. Bivši nadbiskup Kantarberija, lord Džordž Keri, u glavnom govoru održanom u crkvi Svetog Trojstva u Šrusberiju, izjavio je da je Anglikanska crkva „samo jednu generaciju daleko od izumiranja“. 

Zapravo, crkva je uvek samo jednu generaciju daleko od izumiranja, a tako je bilo i sa starozavetnim Božjim narodom. Jedno veliko poglavlje u istoriji Izraela došlo je do kraja. Njegova sudbina sada zavisi od vrste odgovora koje će davati na mnoga pitanja koja se tiču budućnosti. Hoće li Izrael biti odan Gospodu? Hoće li biti u stanju da nastavi nedovršeni zadatak zaposedanja cele zemlje? Da li će Izraelci uspeti da se drže Jahvea i da se ne upliću u obožavanje idola? Generacija pod vođstvom Isusa Navina bila je verna Gospodu, ali hoće li i sledeća generacija očuvati isti duhovni pravac koji je zacrtao njihov veliki vođa? Svaka naredna generacija Božjeg naroda, čitajući Knjigu Isusa Navina, mora da se suoči sa istim pitanjima. Njihov uspeh zavisiće od vrste odgovora koje budu davali u svom svakodnevnom životu, i od toga kako se budu odnosili prema istinama koje su nasledili.

`Isus Navin, poput Pavla, „dobar rat ratova“ (2. Timotiju 4,7). Šta je predstavljalo ključ uspeha Isusa Navina? Koje odluke vi treba da donesete danas, da biste svoj životni put završili sa istom sigurnošću u spasenje?`