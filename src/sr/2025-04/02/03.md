---
title:  Vrednost tamo gde je ne očekujemo 
date:  06/10/2025
---

`Pročitajte tekstove Isus Navin 2,2–11, Jevrejima 11,31 i Jakov 2,25. Šta nam ti tekstovi govore o Ravi? `

Centralno mesto u priči o Ravi predstavlja laž koju je ona izrekla da bi zaštitila uhode. Kada razmišljamo o toj  njenoj laži, moramo imati u vidu da je Rava bila deo izuzetno grešnog društva, što je na kraju dovelo do Božje odluke da ih osudi (1. Mojsijeva 15,16; 5. Mojsijeva 9,5; 3. Mojsijeva 18,25–28). Iako je tačno da Novi zavet pohvaljuje njenu veru, pažljiva analiza novozavetnih osvrta na Ravin čin otkriva da se nigde ne odobrava sve u vezi s njom, niti se opravdava njena laž. 

Stih Jevrejima 11,31 potvrdno govori o veri koju je ona pokazala kada je svoju sudbinu vezala za te uhode, umesto da se drži svoje iskvarene kulture. Stih Jakov 2,25 pohvaljuje njenu ponudu da ugosti dvojicu izraelskih uhoda, kao i to što ih je uputila kako da se vrate bezbednim putem. Usred jedne moralno posrnule, iskvarene kulture i Ravinog sopstvenog grešnog načina života, Bog je u svojoj blagodati video iskru vere preko koje je uspeo da je spase. Bog je iskoristio ono što je kod Rave bilo dobro – a to je njena otvorena vera u Njega i odluka da pripada Njegovom narodu – ali nikad nije pohvalio sve što je ona radila. Bog je ukazao poštovanje Ravi zbog njene izuzetne hrabrosti i neustrašive vere, zbog toga što je poslužila kao posrednik spasenja i što je izabrala Njega – izraelskog Boga. 

Pošto je videla šta se dešava, ona je izjavila: „Jer je Gospod, Bog vaš, Bog gore na nebu i dolje na zemlji“ (Isus Navin 2,11). Značajno je čuti jednu Hananejku kako priznaje da je Jahve jedini Bog, i to na krovu, gde su se, u njenoj paganskoj religiji, obično upućivale molitve onima koje su oni smatrali nebeskim božanstvima. 

Taj izraz koji je Rava upotrebila pre toga nalazimo samo u kontekstu Božjeg isključivog prava da prima obožavanje (2. Mojsijeva 20,4; 5. Mojsijeva 4,39; 5. Mojsijeva 5,8). Njene reči svedoče o unapred smišljenoj, svesnoj odluci da prizna izraelskog Boga kao jedino pravo Božanstvo. Njeno priznanje pokazuje da je razumela blisku povezanost između Božjeg suvereniteta i suda kojim je Jerihon osuđen na propast. 

Njen moralni izbor rezultat je uviđanja da su, u svetlu Jahveovog suda, postojale samo dve mogućnosti: nastaviti sa pobunom protiv Njega i biti uništen, ili se predati u veri. Izabravši izraelskog Boga, Rava je postala primer koji pokazuje kakva je mogla biti sudbina svih stanovnika Jerihona da su se obratili izraelskom Bogu za milost.

`Kako nas ta priča uči da naša krajnja odanost mora da pripada Bogu?`