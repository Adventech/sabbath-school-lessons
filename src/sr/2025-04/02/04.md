---
title:  Nova odanost
date:  07/10/2025
---

`Pročitajte tekstove Isus Navin 2,12–21 i 2. Mojsijeva 12,13.22.23. Kako nam stihovi iz 2. Mojsijeve pomažu da razumemo sporazum između uhoda i Rave?`

Ravina pogodba je vrlo jasna: život za život i ljubaznost za ljubaznost. Reč hesed (Isus Navin 2,12), „ljubazna dobrota“, ima bogato značenje koje je teško izraziti jednom rečju na drugim jezicima. Ona se odnosi pre svega na zavetnu odanost, ali takođe sadrži pojam vernosti, milosti, dobročinstva i ljubaznosti. 

Ravine reči takođe podsećaju na stih 5. Mojsijeva 7,12, u kom se sam Jahve zaklinje da će čuvati svoj hesed prema Izraelu. „I ako ove zakone uzaslušate i uzdržite i ustvorite, i Gospod će Bog tvoj držati tebi zavjet i milost [hesed], za koju se zakleo ocima tvojim“ (5. Mojsijeva 7,12).

Interesantno je da isto to poglavlje (5. Mojsijeva 7) proglašava zabranu (herem) uspostavljanja prijateljstva sa Hananejcima. A ovde je Rava, Hananejka koja je pod zabranom, a opet ona, na osnovu svoje nove vere, polaže pravo na obećanja data Iraelcima. I kao rezultat toga, ona biva spasena. 

Prva slika koja nam neizbežno pada na um u vezi sa razgovorom koji su uhode vodile sa Ravom je Pasha pred izlazak iz Egipta. Tom prilikom, da bi bili zaštićeni, Izraelci su morali da ostanu unutar svojih domova i da dovratnike i gornju gredu na vratima svojih kuća obeleže krvlju žrtvenog jagnjeta. 

„A krv ona biće vam znak na kućama, u kojima ćete biti; i kad vidim krv, proći ću vas, te neće biti među vama pomora, kad stanem ubijati po zemlji Misirskoj“ (2. Mojsijeva 12,13; videti takođe 2. Mojsijeva 12,22.23).

„Narod je poslušnošću morao da pruži dokaz svoje vere. Tako i svi koji se nadaju da će biti spaseni zaslugama Hristove krvi treba da shvate da i oni sami moraju nešto da učine da bi sebi osigurali spasenje. Iako nas jedino Hristos može otkupiti od kazne za greh, mi se od greha moramo okrenuti poslušnosti. Čovek će se spasiti verom, a ne delima; ipak, on svoju veru mora da pokaže svojim delima.“ – Vajt, *Stvaranje, patrijarsi i proroci*, str. 279 (original).

U tom slučaju, krv je bila znak koji ih je spasao od Božjeg anđela zatirača. Kao što je Bog poštedeo živote Izraelaca tokom poslednjeg zla u Egiptu, tako je trebalo da Izraelci poštede Ravu i njenu porodicu kada je uništenje pogodilo Jerihon. 

`Kakvu moćnu evanđeosku poruku možemo naći u ta dva izveštaja? Koje evanđeoske pouke možemo izvući iz njih?`