---
title:  Neočekivana blagodat
date:  09/10/2025
---

`Pročitajte tekst Isus Navin 9,21–27. Na koji način je rešenje Isusa Navina sjedinilo pravdu sa blagodaću?`

Čak i da je narod želeo da napadne Gavaonjane, ne bi im bilo dopušteno da to urade zbog zakletve koju su dali poglavari zajednice. Izraelske vođe su postupale po principu da je zakletva, ukoliko ne uključuje nepravdu ili zločinačku nameru (Sudije 11,29–40), obavezujuća, čak i ako je na ličnu štetu. 

U Starom zavetu, opreznost pre davanja zakletve, kao i držanje zakletve, smatraju se vrlinama pobožnih (Psalmi 15,4; Psalmi 24,4; Propovednik 5,2.6). Pošto je zakletva bila data u ime Gospoda, Izraelovog Boga, vođe nisu mogle da je povuku. 

Svečanom zakletvom koju su položile njihove vođe, sudbina Izraela bila je neraskidivo povezana sa sudbinom Gavaonjana. Zapravo, preko svog zadatka da seku drva i nose vodu za Božji dom (Isus Navin 9,23), Gavaonjani su postali sastavni deo izraelske bogoslužbene zajednice. Odgovor Isusa Navina, za razliku od predloga izraelskih vođa da budu sluge „svemu zboru“ (Isus Navin 9,21), pretvorio je kletvu u mogući blagoslov za Gavaonjane (uporediti sa stihom 2. Samuilova 6,11). 

Kasnija istorija Gavaona svedoči o visokim verskim privilegijama koje je taj grad uživao, kao i o njihovoj odanosti Božjem narodu. Zakletva koju su tada položili ostala je na snazi generacijama, tako da su, nakon povratka  Izraelaca iz vavilonskog ropstva, Gavaonjani bili među onima koji su pomagali u obnovi Jerusalima (Nemija 7,25). Njihova dela imaće pozitivne posledice za svu večnost, ali samo zahvaljujući Božjoj blagodati.

Šta je moglo da se dogodi da Gavaonjani nisu sakrili svoj identitet, i da su jednostavno zatražili milost kao što je Rava učinila? Ne znamo, ali ne možemo isključiti mogućnost da bi, čak i da je zatražena Božja volja, to moglo dovesti do izuzeća Gavaonjana od uništenja. Božji krajnji cilj nije da kazni grešnike, već da ih dovede do pokajanja i da im ukaže svoju milost (uporediti sa stihovima Jezekilj 18,23 i Jezekilj 33,11). Prevara Gavaonjana mora se shvatiti kao pozivanje na Božju milost, na Njegov ljubazan i pravedan karakter. Jer, upravo je odbijanje Hananejaca da se pokaju i njihovo prkošenje Božjim namerama dovelo do odluke o njihovom uništenju (1. Mojsijeva 15,16). Bog je pokazao da ceni to što su Gavaonjani priznali Njegovu vrhovnu vlast, što su želeli mir radije nego pobunu, i što su bili spremni da se odreknu idolopoklonstva i da obožavaju jedinog istinitog Boga.