---
title:  Za dalje proučavanje
date:  10/10/2025
---

U knjizi *Stvaranje, patrijarsi i proroci* od Elen G. Vajt čitajte poglavlje pod naslovom „Prelaz preko Jordana“, str. 482, 483 (original).

Nakon ove priče o Ravi i uhodama, ona se u ostatku Starog zaveta ne pominje, i ponovo se pojavljuje tek u Isusovom rodoslovu. Navodi se da je ona postala žena Salmona iz Judinog plemena, Vozovog pretka (oca), i svekrva još jedne izuzetne žene pomenute u istom rodoslovu, Rute (Matej 1,5; uporediti sa stihovima Ruta 4,13.21). Zahvaljujući svojoj veri u Boga, ta prostitutka iz Jerihona, osuđena na potpuno uništenje, postaje značajna karika u Davidovoj carskoj lozi i praroditeljka Mesije. To je ono što Bog može da ostvari na osnovu naše vere, čak i ako ona nije veća od gorušičinog semena (Matej 17;20; Luka 17,6).

„Njeno (Ravino) obraćenje nije bilo neki izolovani izraz božanske milosti prema idolopoklonicima koji su priznali Njegov božanski autoritet. Usred zemlje, mnogobrojna grupa – Gavaonci – odbacila je neznaboštvo i sjedinila se sa Izrailjem, dobijajući tako deo u blagoslovima zaveta.

Bog ne priznaje nikakve razlike zasnovane na nacionalnosti, rasi ili kasti. On je Stvoritelj celog čovečanstva. Svi ljudi, na osnovu stvaranja, pripadaju istoj porodici, i svi su jedno na osnovu otkupljenja. Isus je došao da obori svaki zid razdvajanja, da otvori svako odeljenje u tremovima Hrama, tako da svaka duša može slobodno da pristupi Bogu. Njegova ljubav je tako široka, tako duboka, tako potpuna da svuda prodire. Ona iz područja sotoninog uticaja uzdiže one koji su bili zavedeni njegovim prevarama, i stavlja ih pored Božjeg prestola, prestola koji je okružen dugom obećanja. U Hristu nema ni Jevrejina ni Grka, roba ni slobodnjaka.“ — Elen G. Vajt, *Istorija proroka i careva*, str. 369, 370 (original).

**Pitanja za razgovor:**

`1. Razgovarajte o celom tom pitanju „drugih šansi“ (i više od toga), i o tome kako da ih pružimo drugima. Kako da, u isto vreme, vodimo računa da ne zloupotrebimo taj koncept? Razmislite, na primer, o nekoj ženi koja se nalazi u vezi u kojoj trpi nasilje, i kojoj se savetuje da se uporno vraća svom partneru („blagodat“), samo da bi se, u nekim slučajevima, to nasilje nastavilo? Kako da nađemo pravu ravnotežu u tome?`

`2. Razgovarajte o Ravi kao uzoru vere. Kako da naučimo da cenimo otvorenost ljudi za Boga, čak i kada je njihov način života daleko od biblijskih ideala? Kako je moguće ceniti njihovu veru, a u isto vreme ne odobravati neke od njihovih navika?`

`3. Isus Navin je uspeo na praktičan način da sjedini pravdu i blagodat, kako bi rešio neprijatnu situaciju izazvanu obmanom od strane Gavaonjana i sopstvenim zanemarivanjem da se posavetuje sa Gospodom. Setite se neke situacije u svom životu koja je zahtevala i pravdu i milost. Na koje praktične načine je moguće spojiti to dvoje?`