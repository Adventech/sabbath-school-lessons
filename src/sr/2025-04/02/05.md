---
title:  Suprotstavljene vrednosti
date:  08/10/2025
---

`Pročitajte tekst Isus Navin 9,1–20. Koje su sličnosti i razlike između priče o Ravi i one o Gavaonjanima? Zašto su one značajne?`

Ovo poglavlje knjige Isusa Navina počinje time što nas izveštava da je pet hananejskih vladara koji su uglavnom vladali malim državama-gradovima odlučilo da napravi savez protiv Izraelaca. Nasuprot tome, stanovnici Gavaona su odlučili da naprave savez sa Izraelom. 

Da bi prevarili Izraelce da sklope savez sa njima, Gavaonjani pribegavaju priči da su oni izaslanici iz daleke zemlje. Prema tekstu 5. Mojsijeva 20,10–18, Bog je napravio razliku između Hananejaca i naroda koji su živeli izvan Obećane zemlje. 

Reč prevedena kao „vešto“ ili „lukavo“ može se upotrebiti u pozitivnom smislu, kada označava razboritost i mudrost (Priče 1,4; Priče 8,5.12), ili u negativnom, što podrazumeva zločinačku nameru (2. Mojsijeva 21,14; 1. Samuilova 23,22; Psalmi 83,3). U slučaju Gavaonjana, iza njihovog izdajničkog postupka krije se manje destruktivna namera samoodržanja.

Reči Gavaonjana upadljivo su slične rečima Rave. I jedne i druge priznaju moć izraelskog Boga, i to da uspeh Izraela nije čisto ljudski podvig. Nasuprot ostalim Hananejcima, oni se ne bune protiv Jahveovog plana da tu zemlju dodeli Izraelcima, i priznaju da sam Gospod isteruje te narode pred Izraelom. Vesti o njihovom izbavljenju iz Egipta, i pobedama nad Sionom i Ogom, podstakli su i Ravu i Gavaonjane da traže savez sa Izraelcima. Međutim, umesto da izraze spremnost da se predaju izraelskom Bogu, kao što je Rava učinila, Gavaonjani su pribegli lukavstvu.

Mojsijev zakon je predvideo način da se sazna Božja volja u slučajevima kao što je ovaj (4. Mojsijeva 27,16–21). Isus Navin je trebalo da se raspita šta je Gospodnja volja u tom pogledu, i da izbegne prevaru Gavaonjana. 

Osnovna dužnost teokratskog vođe, i bilo kog hrišćanskog vođe, jeste da traži Božju volju (1. Dnevnika 28,9; 2. Dnevnika 15,2; 2. Dnevnika 18,4; 2. Dnevnika 20,4). Pošto su to zanemarili, Izraelci su bili prinuđeni ili da prekrše osnovne uslove za osvajanje zemlje, ili da prekrše zakletvu koju su dali u Gospodnje ime, i koja je bila podjednako obavezujuća.

`Koliko često ste se našli u sukobu između dve  naizgled suprotstavljene biblijske vrednosti?`