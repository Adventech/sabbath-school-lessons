---
title:  Druga šansa
date:  05/10/2025
---

`Pročitajte stih Isus Navin 2,1, uporedo sa tekstovima 4. Mojsijeva 13,1.2.25–28.33; i 4. Mojsijeva 14,1–12. Zašto je Isus Navin otpočeo misiju osvajanja Obećane zemlje sa slanjem uhoda?`

Mesto sa kog su ta dvojica uhoda poslati, Akacija Grouv, u jevrejskom tekstu se naziva Sitim, i podseća nas na dve negativne epizode iz izraelske istorije. 

Prva je takođe jedna priča o uhodama (videti 4. Mojsijeva 13) gde su predstavljeni isti suštinski elementi: slanje uhoda; njihov tajni upad na neprijateljsku teritoriju; njihov povratak; izveštaj o njihovim saznanjima i odluka da se postupi na osnovu tih izveštaja. 

Drugi događaj u Sitimu predstavlja jedan od najprkosnijih idolopokloničkih kršenja zaveta od strane Izraelaca, kada su se, na nagovor Valama, prepustili razvratu sa moavskim ženama i obožavali njihove bogove (4. Mojsijeva 25,1.3; 4. Mojsijeva 31,16). U tom kontekstu, ime Sitim izaziva izuzetnu nelagodnost u pogledu ishoda cele priče. Da li će to biti još jedan neuspeh na granici Obećane zemlje? Ili će dovesti do dugoočekivanog ispunjenja prastarog obećanja?

`Pročitajte tekstove Jovan 18,16–18.25–27 i Jovan 21,15–19. Koje paralele otkrivate između druge šanse date Izraelu kao narodu i Petru kao pojedincu?`

Bog je Bog drugih šansi (i više od toga!). Biblija drugu šansu (i više od toga!) naziva „blagodat“. Blagodat je jednostavno primanje onoga što ne zaslužujemo. Koncept blagodati je obilno prisutan u biblijskom učenju (uporediti sa: Rimljanima 5,2; Efescima 2,8; Rimljanima 11,6). Bog svima milostivo nudi mogućnost novog početka (Titu 2,11–14). Petar je lično iskusio tu blagodat i podsticao je crkvu da raste u blagodati (2. Petrova 3,18). A ta vest postaje još bolja: mi dobijamo mnogo više od druge šanse, zar ne? (Jer, gde bismo bili da nije tako?)

`Razmislite o iskustvu Izraelaca kada im je pružena druga šansa da uđu u Hanan, i o blagodati koja je ukazana Petru nakon što se odrekao svog Gospoda. Čemu bi ti događaji trebalo da nas nauče kada je reč o tome da bi i mi trebalo da ukažemo blagodat onima kojima je potrebna?`