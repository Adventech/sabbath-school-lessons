---
title:  Subota i Stvaranje
date:  15/05/2023
---

Bog nam je dao Subotu zato što je našem svetu tako očajnički potrebna umirujuća poruka o Stvaranju. Sredinom 19. veka, kada je evoluciona hipoteza na juriš osvojila intelektualni svet, Bog je poslao poruku punu nade. Mi proučavamo upravo tu poruku, koja se nalazi u tekstu Otkrivenje 14,6.7.

Sotona na svaki način pokušava da iskrivi ideju o Stvaranju, jer mrzi Isusa i ne želi da On primi izraze obožavanja koje Mu s pravom pripada kao našem Stvoritelju i Iskupitelju. Subota je u samom središtu velike borbe oko Hristove dostojnosti da primi izraze obožavanja kao naš Stvoritelj. Božja poruka za poslednje vreme poziva celo čovečanstvo da se vrati obožavanju Hrista kao Stvoritelja neba i zemlje. Osnov svakog obožavanja je činjenica da nas je On stvorio.

`Sledeće tekstove: 1. Mojsijeva 2,1-3; 2. Mojsijeva 20,8-11 i 5. Mojsijeva 5,12-15 pročitajte u kontekstu stihova Otkrivenje 14,6.7. Kako u zapovesti o Suboti vidimo, između ostalog, vezu između stvaranja i iskupljenja?`

Subota je večni simbol našeg počivanja u Njemu. To je poseban znak odanosti Stvoritelju (Jezekilj 20,12.20). Daleko od toga da predstavlja neki proizvoljan legalistički zahtev, ona zapravo otkriva da se u Njemu nalazi pravi odmor od pravdanja delima. Subota govori o Bogu koji je za nas ostvario ono što sami nikad ne bismo mogli da učinimo za sebe.

Sveto pismo nas poziva da svake subote počivamo u Njegovoj ljubavi i brizi. Subota je simbol odmora a ne dela, blagodati a ne legalizma, ohrabrenja a ne osude, oslanjanja na Njega a ne na sebe. Svake subote radujemo se Njegovoj dobroti i hvalimo Ga za spasenje koje se može naći samo u Hristu.

Subota je takođe večna spona između savršenstva Edema iz prošlosti i slave novog neba i nove zemlje u budućnosti (Isaija 65,17; Otkrivenje 21,1).

Subota nas poziva da se vratimo svojim korenima. To je veza sa porodicom iz koje potičemo. Subota se svetkuje neprekidno od početka vremena. To je neprekinuta veza koja nas vraća unazad kroz vreme do trenutka našeg stvaranja. Subota nas drži usredsređenim na slavnu istinu da smo Božja deca i poziva nas na prisan, blizak odnos sa Njim.

`Kako je zapovest o Suboti nagoveštena u tekstu Otkrivenje 14,6.7 i zašto je to važno kad je reč o našoj poruci za poslednje vreme? (Videti tekst 2. Mojsijeva 20,8-11.)`