---
title:  Sud, Stvaranje i odgovornost
date:  14/05/2023
---

Ako smo mi samo skup nasumično nastalih ćelija, običan proizvod slučajnosti, napredniji oblik afričkog majmuna i ništa više, onda život nema mnogo smisla. Ako smo samo jedno od približno osam milijardi ljudskih bića koja se međusobno grabe za životni prostor na planeti zvanoj Zemlja, onda život gubi svaku svrhu osim pukog opstanka. Nasuprot tome, biblijsko Stvaranje pruža nam razlog i moralni imperativ za život. Stvorio nas je Bog i Njemu smo odgovorni za svoja dela. Naš Tvorac nas smatra odgovornima. On uspostavlja apsolute, čak i u svetu „moralnog relativizma“.

`Pročitajte sledeće tekstove: Otkrivenje 14,7; Rimljanima 14,10 i Jakov 2,8-13. Šta sud podrazumeva kad je reč o pitanjima kao što su dužnost i odgovornost? Na koji način su sud, Božje zapovesti i bogosluženje povezani?`

Poruka tri anđela koji lete posred neba u Otkrivenju 14 najavljuje dolazak „suda njegova“ (Otkrivenje 14,7). Pošto nas je Bog stvorio sa sposobnošću da pravimo moralne izbore, mi smo  odgovorni za odluke koje donosimo. Kad bismo bili samo nasumičan skup ćelija, samo proizvod svog nasleđa i okruženja, naši postupci bi u velikoj meri bili određeni silama nad kojima nemamo kontrolu.

Međutim, sud podrazumeva moralnu odgovornost. U ovom kriznom času zemaljske istorije, času suda, Bog nas poziva da donosimo odluke u svetlu večnosti. Ozbiljan poziv prvog anđela da se klanjamo „onome koji je stvorio nebo i zemlju i more i izvore vodene“ (Otkrivenje 14,7) potvrđuje da je osnov svakog bogosluženja činjenica da nas je Bog stvorio.

S druge strane, naše držanje sedmog dana, Subote, jasno pokazuje naše verovanje da je Isus dostojan  obožavanja kao naš Stvoritelj. To pokazuje da mi prihvatamo Njegov zakon Deset zapovesti kao božanski nadahnute principe za življenje punim plućima. Budući da je zakon temelj Božje vladavine i otkrivenje Njegovog karaktera, on postaje merilo suda. Naša vernost zapovesti o Suboti je potvrda naše rešenosti da živimo u poslušnosti.

`Kako razumevanje Stvaranja utiče na naše ponašanje? Kakav odnos nasleđe i životna sredina imaju sa odlukama koje svakodnevno donosimo? Kako možemo, Božjom milošću, da prevaziđemo nedostatke karaktera koje nismo sami birali?`