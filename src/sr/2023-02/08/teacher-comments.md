---
title:  Subota i vreme kraja
date:  19/05/2023
---

### PRVI DEO: PREGLED

Za čim ljudi najviše čeznu u trenucima krize? Šta svi najpre tražimo kad nas zadesi neka nesreća? Ono što ljudska bića najviše žele u trenucima neizvesnosti je sigurnost. Kad nas pogodi tornado, uragan, tajfun ili neka druga prirodna katastrofa, šta očajnički želimo? Želimo neko mesto na kom ćemo biti bezbedni zajedno sa svojom porodicom. Ta želja za sigurnošću javlja se i u vreme rata, i onda kad nasilje besni na našim ulicama.

U ovom haotičnom, neizvesnom svetu, subota predstavlja oazu mira. Ona nas upućuje na našeg Stvoritelja koji nam pruža sigurnost i bezbednost u svom prisustvu. Subota je utočište, svetilište u vremenu koje se svake sedmice spušta s neba na zemlju. Ona nas dovodi u zajednicu s našom braćom i sestrama u Hristu. Subota je veliki izjednačitelj. Jer, kad zajedno pristupamo bogosluženju subotom, mi iznova uviđamo, iznova shvatamo da smo deo velikog tkanja čovečanstva, koje je stvorio Bog, i da je On „učinio… da od jedne krvi sav rod čovječij živi po svemu licu zemaljskome“ (Dela 17,26).

U pouci za ovu sedmicu dublje ćemo istražiti značenje subote u našem ličnom životu i otkriti kako pravilno razumevanje subote utiče na naše stavove, izbore i postupke. Ove sedmice razmišljaćemo takođe o suboti kao žarištu krize poslednjeg vremena u vezi sa Božjim zakonom. Sotonin konačni napad biće usmeren protiv subote, jer je subota ugrađena u samu srž Božjeg zakona kao večni simbol Njegovog stvaralačkog autoriteta.

### DRUGI DEO: KOMENTAR

Stvaranje, subota i sud su izvanredno povezani prema jednom božanskom obrascu. Stvaranje govori o Hristu koji je stvorio sve narode. Prema tome, mi imamo zajedničko poreklo. Kada je raspravljao sa filozofima u Grčkoj, apostol Pavle je upotrebio sledeći snažan argument: „Bog koji je stvorio svijet i sve što je u njemu,... učinio je da od jedne krvi sav rod čovječij živi po svemu licu zemaljskome“ (Dela 17,24.26). Pavlova poruka atinskim filozofima bila je jednostavno sledeća: Bog Biblije je svemoćni Stvoritelj čitavog čovečanstva. Prema tome, svi smo deo jedne ljudske porodice. Dakle, razumevanje tog koncepta Stvaranja navodi nas da poštujemo jedni druge, da cenimo jedni druge i da se ophodimo jedni prema drugima sa ljubaznošću, učtivošću i saosećanjem. Subota je praktičan izraz verovanja u Boga kao Stvoritelja i poštovanja ljudskog života. Ljudski život je svetinja jer je to dragoceni dar koji smo dobili od našeg Stvoritelja. Naše bogosluženje subotom svedoči o toj večnoj istini. Naša pouka za ovu sedmicu govori o suboti u svetlosti suda.

**Sud, zakon i sloboda izbora**

Činjenica da sud uopšte postoji podrazumeva da ljudska bića imaju mogućnost da prave moralne izbore. Da smo jednostavno evoluirali, ne bi bilo pravog osnova za slobodu volje. Da je sve određeno isključivo nasleđem i okruženjem, ne bismo ni bili u stanju da koristimo svoju slobodu izbora.

Vilijam Provajn, profesor istorije biologije sa Univerziteta Kornel, priznaje da su evolucija i sloboda volje nespojive. U predavanju održanom 12. februara 1998. on je dao sledeću izuzetnu izjavu: „Naturalistička evolucija ima jasne konsekvence koje je Čarls Darvin savršeno razumeo... (uključujući i ideju da) sloboda ljudske volje ne postoji... Slobodna volja je pogubni, opaki društveni mit.“ – Odlomak iz govora „Evolucija: slobodna volja, kazna i smisao u životu“ održanog 12. februara 1998 (William Provine, abstract for „Evolution: Free will and Punishment and Meaning in Life“, talk delivered on Feb. 12, 1998) (https:www.discovery.org/a/9581/).

Slobodna volja svakako nije „opaki društveni mit“. To je neotuđivi dar koji je Bog dao svakome od nas. Ako se slobodna volja ukine, nema načina da se utvrdi šta je ispravno a šta pogrešno. Međutim, ako postoji sud, mora postojati i zakon koji je osnov tog suda.

Apostol Jakov iznosi večnu istinu kad kaže: „Jer koji sav zakon održi a sagriješi u jednome, kriv je za sve“ (Jakov 2,10). O kom zakonu Jakov govori? Stihovi 11 i 12 daju nam jasno objašnjenje: „Jer onaj koji je rekao: ne čini preljube, rekao je i: ne ubij. Ako dakle ne učiniš preljube a ubiješ, postao si prestupnik zakona. Tako govorite i tako tvorite kao oni koji će zakonom slobode biti suđeni.“

U tom odlomku iz Poslanice apostola Jakova, zakon o Deset zapovesti, koji je osnov Božjeg suda poslednjeg vremena, naziva se zakonom slobode. Komentar Elen Vajt na te stihove uveliko nam pomaže da razumemo njihovu dubinu: „Jedini uslov koji omogućava čovekovu slobodu postoji u jedinstvu sa Hristom. ’Istina će vas izbaviti’, a Hristos je Istina. Greh može da pobedi samo ako oslabi um i uništi slobodu duše. Potčinjavanje Bogu znači obnovu čovekove ličnosti – prave slave i čovekovog dostojanstva. Božanski zakon kome se pokoravamo, jeste ’zakon slobode’ (Jakov 2,12).“ – Čežnja vekova, str. 466 (original).

Dakle, kada svoj život predamo Hristu, doživljavamo istinsku slobodu. U tom slučaju, poslušnost Bogu postaje uživanje. S obzirom da se subotno bogosluženje nalazi u samoj srži Božjeg zakona, ono je simbol naše potpune odanosti Hristu. Posredstvom Njegove blagodati, mi postajemo poslušni Njegovim zapovestima, ne da bismo se spasli, već zato što smo spaseni i zato što želimo da Mu ugodimo u svemu što radimo.

Bog nikad ne vrši pritisak i nasilje nad našom voljom. On nije prisilio sotonu da Mu služi na nebu. Nije primorao Adama i Evu na poslušnost u Edemu, a ni nas danas neće primoravati na poslušnost. I ponovo: „U delu otkupljenja nema prinude. Ne primenjuje se nikakva spoljašnja sila. Pod uticajem Božjeg Duha, čovek je slobodan da izabere kome želi da služi. U promeni koja nastaje kada se duša potčini Hristu nalazi se najuzvišeniji smisao slobode. Isterivanje greha je delo same duše. Istina, nemamo sile da se sami oslobodimo sotonine vlasti, ali kada želimo da se oslobodimo greha, i u svojoj velikoj potrebi zavapimo za silom koja je izvan i iznad nas, snage duše povezuju se sa božanskom silom Svetoga Duha pa se sada pokoravaju nalozima volje u ispunjavanju Božje volje.“ – Elen G. Vajt, Čežnja vekova, str. 466 (original).

S druge strane, đavo će, u svojoj poslednjoj obmani, pokušati da primora Božji narod da mu služi. Ograničavajući njihovu mogućnost kupovine i prodaje, ismevanjem i klevetama, progonom, zatvaranjem, pa čak i smrću, on će na njih vršiti pritisak da mu se povinuju. Dok nas Otkrivenje 14,7 poziva da obožavamo Stvoritelja, stih Otkrivenje 14,9 nas upozorava da se ne klanjamo zveri. U središtu konačnog sukoba između dobra i zla naći će se pitanje bogosluženja.

Do sličnog sukoba u vezi sa bogosluženjem došlo je u vreme kad su Danilo i njegovi prijatelji boravili kao zarobljenici u Vavilonu. Na polju Dura postavljen je lažni kip, a car Navuhodonosor je naredio svim svojim podanicima da se klanjaju tom zlatnom idolu. Donet je dekret kojim se svako ko odbije da se pokloni tom zlatnom liku osuđuje na smrt. Tako je druga zapovest, koja zabranjuje pravljenje i obožavanje idola, postala ispit za jevrejske zarobljenike. Ali oni su se, u tim okolnostima, potpuno predali Bogu. Zbog svoje nepokolebljive vere, bili su bačeni u ognjenu peć. Ali Bog ih je zaštitio. Isus Hristos, Sin čovečiji, ušao je u vatru zajedno s njima i pružio im božansku zaštitu.

U poslednjim danima zemaljske istorije, svet će se naći u iskušenju zbog četvrte zapovesti: „Sjećaj se dana od odmora da ga svetkuješ“ (2. Mojsijeva 20,8). Zapovest koja navodi celo čovečanstvo da obožava svog Stvoritelja biće zamenjena lažnim danom za bogosluženje. I Bog će ponovo imati narod koji će Mu ostati veran. Otkrivenje 14,12 objavljuje: „Ovdje je trpljenje svetijeh, koji drže zapovijesti Božije i vjeru Isusovu.“ Božji ostatak, Njegov narod poslednjeg vremena, postojaće do kraja. Njegovom blagodaću i Njegovom silom oni će „držati Njegove zapovesti“.

Oni će ostati poslušni jer će „vera Isusova“ ispunjavati njihovo srce i svaki aspekat njihovog života. Istu vrstu vere koju je Isus pokazao kad se suočio sa krstom, iskusiće i oni. Imaće apsolutno poverenje u svog nebeskog Oca. Taj odnos poverenja sa Bogom održaće ih tokom poslednjeg sukoba na zemlji. Srž pouke za ovu sedmicu je razumevanje da će Onaj koji nas je stvorio brinuti o nama u poslednjoj krizi na Zemlji. Svetkovanjem subote mi otvoreno pokazujemo svoje poverenje u Isusa, našeg Stvoritelja, Iskupitelja, Posrednika i Cara koji dolazi. To je Božji poziv svakom od nas u svetlu Njegovog konačnog suda. Poslušnost Njegovom zakonu je plod naše vere.

### TREĆI DEO: PRIMENA U ŽIVOTU

**Za razmišljanje:** Džon Oksenham je bio pseudonim Vilijama Artura Dankerlija. Oksenham je bio engleski pesnik i pisac himni. Napisao je pesmu pod naslovom „Putevi“ koja dobro rezimira našu pouku za ovu sedmicu:

„Pred svakim čovekom pruža se put – više puteva i jedan put.

Uzvišena duša penje se visokim putem, a niska traži nizak put, dok ostali tumaraju tamo-amo, maglovitim prostranstvima između njih. Ali pred svakim čovekom pruža se i visok i nizak put. I svaki čovek odlučuje kojim će putem njegova duša ići.“

Knjiga Otkrivenje poziva nas da donesemo večne odluke. U poslednjem ratu na zemlji neće biti neutralnog položaja. Probe s kojima ćemo se suočiti, o kojima Oksenham tako upečatljivo piše, dovešće do toga da „svaki čovek (odluči) kojim će putem njegova duša ići“.

Pozovite članove vašeg razreda da, tokom naredne sedmice, lično razmotre sledeća pitanja:

1. Da li bogosluženje subotom za mene predstavlja vreme uživanja, ili samo jedan legalistički zahtev? Zašto je to tako?

2. Da li svoje najveće zadovoljstvo nalazim u vršenju Božje volje? Zašto?

3. Ima li još nečega u mom životu čega odbijam da se odreknem Hrista radi? Ako ima, šta je to? Kako da naučim da se toga odreknem?

Krst nas poziva u jedno dublje duhovno iskustvo, što je mnogo više od pukog mentalnog uzleta ka istini. U svetlu konačnog suda na nebu, naš Stvoritelj nas poziva da Mu potpuno verujemo u ovim poslednjim trenucima na vrhuncu zemaljske istorije.