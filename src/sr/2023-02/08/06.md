---
title:  Subota i večni odmor
date:  18/05/2023
---

Subota je mesto utočišta u ovom umornom svetu. Jedanput sedmično mi napuštamo brige ovog sveta i ulazimo u Božje odmaralište  –  Subotu. Čuveni jevrejski pisac Abraham Hešel naziva Subotu „palatom u vremenu“. Svakog sedmog dana, Božja nebeska palata spušta se s neba na zemlju, i Gospod nas poziva u slavu svog prisustva, da taj period od 24 časa provedemo u bliskom druženju s Njim.

U svojoj knjizi o lepoti i svečanosti Subote, Hešel opisuje njen značaj sledećim rečima: „Subota je metafora za raj i svedočanstvo o Božjem prisustvu. Mi u svojim molitvama prizivamo mesijansku eru, koja će zapravo biti jedna velika Subota, a svaka Subota ovde i sada priprema nas za to iskustvo. Ako čovek danas ne nauči kako da uživa u ukusu Subote... neće moći da uživa ni u ukusu večnosti u budućem svetu.“

Prilikom stvaranja, Isus je za nas pripremio posebno mesto prebivanja. Tu možemo naći utočište. Tu možemo biti bezbedni. Njegovo delo je dovršeno i kompletno. Kada se odmaramo subotom, mi počivamo u Njegovoj brizi punoj ljubavi. Odmaramo se očekujući večni spokoj na novom nebu i novoj zemlji koji će uskoro doći.

`Pročitajte sledeće tekstove: Isaija 65,17; Isaija 66,22; 2. Petrova 3,13 i Otkrivenje 21,1. Kako nas svetkovanje Subote upućuje na večnost?`

Isti Bog koji je u početku stvorio zemlju, stvoriće je ponovo, a Subota će ostati večni simbol Njega kao Stvoritelja (videti tekst Isaija 66,23). Zapravo, Jevreji su Subotu videli kao simbol ili predukus onoga što se na jevrejskom naziva _olam haba_, budući svet.

Poruka tri anđela što lete posred neba i pozivaju nas da obožavamo Stvoritelja, predstavlja nebeski odgovor na beznađe i očajanje koje obuzima mnoge ljude u dvadeset prvom veku. Ona nas upućuje na našeg Stvoritelja, na Onoga koji je sve stvorio, ali i na našeg Iskupitelja – na Onoga koji će, nakon suda, nakon što greh bude iskorenjen, sve obnoviti. „I reče onaj što sjeđaše na prijestolu: evo sve novo tvorim. I reče mi: napiši, jer su ove riječi istinite i vjerne“ (Otkrivenje 21,5).

`Kako vi lično možete učiniti da Subota postane predukus raja u vašem životu i vašoj porodici?`