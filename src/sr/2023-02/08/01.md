---
title:  Subota i vreme kraja
date:  13/05/2023
---

### Tekstovi za proučavanje u toku sedmice
Jakov 2,8-13; 5. Mojsijeva 5,12-15; Psalmi 33,6.9; Otkrivenje 14; 2. Petrova 3,13; Otkrivenje 21,1.

> <p>Tekst za pamćenje</p>
> „I da otkrijem svima što je služba tajne od postanja svijeta sakrivene u Bogu, koji je sazdao sve kroz Isusa Hrista“ (Efescima 3,9).

Suština ljudskog dostojanstva ogleda se u našem stvaranju. Činjenica da smo na jedinstven način stvoreni od Boga je nešto što daje vrednost svakom ljudskom biću. Nerođeno dete u majčinoj utrobi, tinejdžer sa kvadriplegijom, mlada odrasla osoba sa Daunovim sindromom i baka obolela od Alchajmerove bolesti imaju ogromnu vrednost pred Bogom. Bog je njihov Otac. Oni su Njegovi sinovi i kćeri. „Bog koji je stvorio svijet i sve što je u njemu, on budući gospodar neba i zemlje, ne živi u rukotvorenijem crkvama… I učinio je da od jedne krvi sav rod čovječij živi po svemu licu zemaljskome“ (Dela 17,24-26).

Mi imamo zajedničko nasleđe. Pripadamo istoj porodici. Mi smo braća i sestre koje je načinio i oblikovao isti Bog. Stvaranje nam pruža istinski osećaj sopstvene vrednosti. Kad su se geni i hromozomi spojili da bi formirali jedinstvenu biološku strukturu vaše ličnosti, Bog je bacio taj obrazac. Zato ne postoji niko drugi poput vas u celom svemiru. Vi ste jedinstveno, neponovljivo stvorenje, biće tako ogromne vrednosti da je Bog koji je stvorio kosmos, preuzeo naše fizičko telo i prineo sebe na žrtvu za vas i vaše grehe!