---
title:  Ne tako vešta prevara 
date:  16/05/2023
---

U pokušaju da zatre istinu o našem nenadmašnom Stvaranju, đavo je uveo jedan ne baš tako vešt falsifikat. Falsifikat, koji čak i neki među nama prihvataju, glasi otprilike ovako: Bog je glavni pokretač stvaranja, ali mu je trebalo mnogo vremena da stvori život i u tu svrhu je koristio proces evolucije. Taj pristup pokušava da usaglasi „naučne podatke“ sa izveštajem iz 1. Mojsijeve. Shodno tome, tvrdi se da  dani stvaranja u stvari predstavljaju duge, neodređene vremenske periode, i da je život na zemlji star milijardama godina.

`Pročitajte stihove Psalmi 33,6.9 i Jevrejima 11,3. Šta nam ti jasni biblijski tekstovi govore o tome kako je Bog stvorio svet?`

Biblijski izveštaj je jasan. Bog „reče, i postade; on zapovjedi, i pokaza se“ (Psalmi 33,9). „Vjerom poznajemo da je svijet riječju Božijom svršen, da je sve što vidimo iz ništa postalo“ (Jevrejima 11,3). Prvo poglavlje 1. Mojsijeve potvrđuje da je Bog stvorio svet za šest doslovnih dana od 24 sata, a sedmog dana se odmorio. Jezička struktura 1. i 2. poglavlja 1. Mojsijeve ne dopušta drugačije tumačenje. Čak i naučnici koji ne veruju u doslovno šestodnevno Stvaranje priznaju da je namera autora biblijskog teksta bila da iznese učenje o šestodnevnom Stvaranju.

Jevrejska reč za „dan“ u 1. poglavlju 1. Mojsijeve je „jom“. U čitavoj Bibliji, svaki put kada broj, u svojstvu prideva, preinači reč „jom“ (na primer, dan prvi, dan treći, ili bilo koji), on ograničava taj vremenski period na 24 sata. Ne postoji nijedan slučaj u Bibliji da broj koji stoji uz imenicu „jom“ označava neko neodređeno vreme. To je uvek, bez izuzetka, 24-časovni period.

Osim toga, u neposrednom smislu, da Bog nije stvorio svet za šest doslovnih dana, kakav bi značaj uopšte imala Subota kao sedmi dan? Zašto bi nam Bog dao zapovest da je svetkujemo? Ne bi imalo apsolutno nikakvog smisla ostaviti Subotu kao večno nasleđe šestodnevnog Stvaranja, ukoliko tog šestodnevnog stvaranja uopšte nije ni bilo. Prihvatiti učenje o stvaranju tokom dugih vremenskih perioda, znači osporiti samu potrebu za svetkovanjem Subote kao sedmog dana. To bi takođe pokrenulo ozbiljna pitanja u vezi sa verodostojnošću Svetog pisma.

`Napadajući Subotu, sotona zadire u samu srž Božjeg autoriteta, a šta bi moglo efikasnije da uništi spomen-obeležje šestodnevnog Stvaranja od negiranja same realnosti šestodnevnog Stvaranja? Nije ni čudo što toliki broj ljudi, uključujući i hrišćane, zanemaruje Subotu kao sedmi dan. Zaista maestralna postavka za konačnu prevaru.`