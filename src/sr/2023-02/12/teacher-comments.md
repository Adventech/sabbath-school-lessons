---
title:  Božji pečat i žig zveri – 2. deo
date:  16/06/2023
---

### PRVI DEO: PREGLED

Biblija je povezana, kohezivna celina. Tema velike borbe provlači se kao grimizna nit preko njenih stranica, povezujući njene narative i svete istine u zajedničko tkanje. Hristova služba, Njegova žrtva pomirenja, Njegova prvosveštenička uloga i Njegov povratak – to su teme koje odzvanjaju sa njenih stranica. Velika borba dostiže svoj vrhunac u knjizi Otkrivenje. Pouka za ovu sedmicu, pod naslovom „Pečat Božji i žig zveri (2. deo)“, nastavlja naše prepoznavanje zveri iz mora, daje nam obrise poslednjih događaja na Zemlji, i navodi praktične principe koji će nam pomoći da se pripremimo za Isusov dolazak.

Jedan od važnih principa u razumevanju vremenskih proročanstava Biblije je princip „dan za godinu“. Da podsetimo, u vremenskim proročanstvima Knjige proroka Danila i Otkrivenja, jedan proročki dan jednak je jednoj doslovnoj godini. Ponovo ćemo razmotriti biblijsku i istorijsku podršku ovom principu u našem proučavanju za ovu sedmicu. Drugi važan princip proročkog tumačenja je povezanost između Danilovih proročanstava i Otkrivenja. Pokazaćemo da je zver koja izlazi iz mora, i koja je opisana u 13. poglavlju Otkrivenja, zapravo jedna složena struktura, spoj simboličnih stvorenja iz teksta Danilo 7 – lava, medveda, leoparda, strašne zveri, deset rogova i malog roga – sila koja izrasta iz paganskog Rimskog carstva i dominira nad silama predstavljenim kao deset rogova.

Mali rog iz teksta Danilo 7, „čovek bezakonja“ iz 2. Solunjanima 2, i zver koja izlazi iz mora iz 13. poglavlja Otkrivenja predstavljaju istu ugnjetačku silu, koja je progonila Božji narod tokom Srednjeg veka – papstvo. U našoj pouci za ovu sedmicu otkrićemo kako će se zver iz mora, iz teksta Otkrivenje 13, suprotstaviti Božjoj crkvi poslednjeg vremena i tlačiti one „koji drže zapovijesti Božije i vjeru Isusovu“ (Otkrivenje 14,12) .

### DRUGI DEO: KOMENTAR

Otkrivenje 12 govori o tome kako je sotona progonio Božju crkvu tokom Srednjeg veka. Prema 12. poglavlju Otkrivenja, Hristovi verni sledbenici bežali su u pustinju tokom perioda od 1260 dana (Otkrivenje 12,6). Kao što čitamo u tekstu Otkrivenje 12,14, „ženi dana biše dva krila orla velikoga da leti u pustinju na svoje mjesto, gdje će se hraniti vrijeme i vremena i po vremena, sakrivena od lica zmijina“ (Otkrivenje 12,14). O malom rogu, odnosno rimokatoličkoj crkveno-državnoj vlasti, tekst Danilo 7,25 kaže: „Pomišljaće da promijeni vremena i zakone; i daće mu se u ruke za vrijeme i za vremena i za po vremena“.

Prema stihu Otkrivenje 13,5, toj rimokatoličkoj crkveno-državnoj vlasti „dana... bi oblast da čini četrdeset i dva mjeseca“. Ta tri vremenska perioda – 1260 dana, vreme i vremena i pola vremena, i 42 meseca – svi oni opisuju isti vremenski period i pojavljuju se sedam puta u knjigama Danilo i Otkrivenje.

U članku koji je objavio Institut za biblijska istraživanja, Gerhard Pfandl iznosi sledeće zapažanje: „Do 19. veka većina proučavalaca apokaliptičkih knjiga Danilo i Otkrivenje koristila je istoricistički metod za tumačenje proročanstava u tim knjigama. Jedan od glavnih stubova istoricističkog metoda je princip dan za godinu, prema kojem jedan dan u apokaliptičkim vremenskim proročanstvima predstavlja jednu doslovnu godinu. Međutim, tokom 19. veka, istoricistički metod je postepeno zamenjen preterističkim i futurističkim sistemima tumačenja, od kojih oba poriču princip dan za godinu. Preteristi većinu proročanstava smeštaju u prošlost do perioda Rimskog carstva, dok futuristi većinu njih smeštaju u budućnost, tačnije, u poslednjih sedam godina između tajnog uznošenja i Drugog dolaska.“ – Pfandl, „In Defense of the Year-day Principle“, Journal of the Adventist Theological Society 23, no. 1 (2012), p. 3.

Jedini logičan zaključak, s obzirom na simboličku prirodu slikovitih opisa iz tekstova Danilo 7, 8, 9 i 12, kao i onih iz 12. i 13. poglavlja Otkrivenja, jeste da su i vremenski periodi u ovim poglavljima takođe simbolični. Kad primenimo princip dan za godinu u svakom od tih slučajeva, do predviđenih događaja dolazi tačno na vreme.

Pfandlov članak o biblijskim istraživanjima ističe i sledeće: „U skladu sa kontekstom, koriste se izrazi ’vreme i vremena i pola vremena’ (Danilo 7,25; 12,7; Otkrivenje 12,14), ’četrdeset dva meseca’ (Otkrivenje 11,2; 13,5) i ’hiljadu dvesta šezdeset dana’ (Otkrivenje 11,3; 12,6), i svi se odnose na isti vremenski period. Međutim, ono što bi bio mnogo prirodniji izraz – ’tri godine i šest meseci’ – ne koristi se ni jedan jedini put. ’Reklo bi se da Sveti Duh, u izvesnom smislu, iscrpljuje sve izraze kojima bi taj interval mogao da se označi, pri čemu uvek isključuje upravo onaj oblik koji bi, naravno, bio upotrebljen u običnom pisanju, i koji se inače u Svetom pismu, u drugim prilikama, uvek koristi kako bi označio neki doslovan vremenski period. To odstupanje je izuzetno značajno ako prihvatamo sistem ’dan za godinu’, dok u suprotnom postaje sasvim neobjašnjivo.’ [Thomas R. Birks, First Elements of Sacred Prophecy (London: William E. Painter, 1843), p. 352].“ – Pfandl, „In Defense of the Year-day Principle“, Journal of the Adventist Theological Society 23, no. 1 (2012), p. 8.

Prema tome, 1260 proročkih dana – vreme, vremena i pola vremena – iz Danilove knjige i Otkrivenja iznosi 1260 godina. U vezi s tim proročkim periodom, u Adventističkom biblijskom komentaru čitamo sledeće: „Prorečeni period vladavine malog roga otpočeo je 538. godine, kada su Ostrogoti odustali od opsade Rima, i kad se rimskom biskupu, oslobođenom arijanske kontrole, pružila prilika da preuzme vladarska ovlašćenja, u skladu sa Justinijanovom uredbom iz 533. godine. I od tada se vlast ’Svete stolice’ stalno uvećavala. A onda su, tačno 1260 godina kasnije (1798), spektakularne pobede Napoleonove vojske u Italiji dovele papu u položaj da bude prepušen na milost i nemilost francuskim revolucionarnim vlastima, koje su mu saopštile da će rimska religija uvek biti nepomirljivi neprijatelj Republike, dodajući da ’postoji jedna stvar koja je još bitnija za postizanje željenog cilja, a to je da se uništi, ako je moguće, samo središte jedinstva Rimske Crkve’. I savetovali su mu: ’Na vama, koji u svojoj ličnosti objedinjujete najistaknutije osobine generala i prosvećenog političara, je da ostvarite taj cilj ukoliko smatrate da je to izvodljivo’ (Isto, str. 158). U odgovoru na ta uputstva i po komandi Napoleona, (general) Bertije je sa francuskom vojskom ušao u Rim, proglasio kraj političke vladavine papstva i uhapsio papu. Odveo ga je u Francusku, gde je on i umro u zatočeništvu.“ – The SDA Bible Commentary, Volume 4, p. 834.

Proročanstva iz Otkrivenja predviđaju da će smrtonosna rana, koju je papstvu zadala Napoleonova vojska, biti isceljena, da će se papstvo ponovo uzdići i ostvariti međunarodnu prevlast (Otkrivenje 13,3). Taj uspon će dovesti do konačnog sukoba između Božjeg pečata i žiga zveri. Ali, da bismo potpunije razumeli prirodu tog sukoba, prvo moramo da dešifrujemo značenje Božjeg pečata. Šta je taj pečat zapravo?

Prema stihu Rimljanima 4,11, znak i pečat su alternativni izrazi. Pečati su bili dobro poznati u antičkom svetu. Korišćeni su za overu dokumenata. Bili su takođe i znak vlasništva. Pečati su se često pravili od voska ili su se utiskivali u sveže formiranu glinu. Od svih zapovesti, subota je jedina koja ispunjava uslove da bude Božji pečat. Ona sadrži ime, titulu i domen Zakonodavca. Kao što P. Gerhard Damsteg primećuje: „Zapovest o suboti se, dakle, može smatrati pečatom, jer je ’jedina između svih deset u kojoj se spominje i ime i zvanje Zakonodavca. To je jedina zapovest koja otkriva čiji autoritet stoji iza celog Zakona. Na taj način ona sadrži Božji pečat, stavljen na Njegov zakon kao dokaz njegove verodostojnosti i obaveznosti’ (Stvaranje, patrijarsi i proroci, str. 307 /original/). Zahvaljujući suboti, Deset zapovesti dobijaju svoj jedinstveni značaj. ’Subota je stavljena u dekalog kao pečat živoga Boga – da upućuje na Zakonodavca i obznanjuje Njegovo pravo da vlada.’ Subota je, prema tome, znak povezanosti između Boga i pripadnika Njegovog naroda, i služi kao ’test njihove odanosti Njemu’ [Signs of the Times, May 13, 1886]. Moglo bi se reći da je misija adventista sedmog dana da ’predstavljaju Božji zakon kao test karaktera i pečat živog Boga’ (Testimonies for the Church, 2:468).“ – Damsteegt, „The Seal of God“, Adventists Affirm, vol. 8, no. 3, Year End 1994, pp. 37, 38.

Božji pečat, koji se ogleda u svetkovanju subote, znak je prihvatanja Božjeg autoriteta u našem životu. Elen Vajt daje sledeću snažnu izjavu: „Čim Božji narod bude zapečaćen na svojim čelima – a to nije nekakav pečat ili žig koji bi se mogao videti, već takva utvrđenost u istini, u intelektualnom i duhovnom smislu, da ih ništa ne može pokolebati – dakle, čim Božji narod bude tako zapečaćen i pripremljen za rešetanje, do njega će i doći.“ Ellen G. White Comments, The SDA Bible Commentary, vol. 4, p. 1,161. Prema tome, kad budemo zapečaćeni Svetim Duhom, bićemo spremni za krizu koja je pred nama. Zato je dobro da poslušamo upozorenje apostola Pavla: „Ne ožalošćavajte svetoga Duha Božijega, kojijem ste zapečaćeni za dan izbavljenja“ (Efescima 4,30).

### TREĆI DEO: PRIMENA U ŽIVOTU

**Razmislite o sledećem:** Koliko god da je Božji pečat dijametralno suprotan žigu zveri, oni imaju i nešto zajedničko. Ni jedan ni drugi ne daju se odmah. Primanje Božjeg pečata odvija se tokom perioda u kom se naš um svakodnevno prilagođava Hristovom liku. Elen Vajt piše: „Zakon naše intelektualne i duhovne prirode je da se menjamo posmatranjem. Um se postepeno usklađuje s temama kojima mu je dozvoljeno da se bavi.“ – Velika borba, str. 555 (original, naglasak dodat).

Posmatrajući Isusa i hraneći svoj um učenjima iz Njegove Reči, mi postajemo sve sličniji Njemu. Potrebno je vreme da se karakter razvije. Značajne, trajne veze razvijaju se tokom vremena i zahtevaju vreme. Kad razmišljamo o Hristovom životu, Sveti Duh deluje u našem životu da bi „zapečatio“ u nama principe Božjeg carstva i pripremio nas za poslednji ispit u vezi sa zapovešću o suboti.

I kao što se pečat Božji ne prima u trenu, tako se ne prima ni žig zveri. Svakodnevni kompromisi, omiljeni gresi, idoli skriveni i čuvani u srcu, ukorenjeni nehrišćanski stavovi – sve to dovodi do primanja žiga zveri. Ako padamo na malim testovima danas, sigurno ćemo podbaciti i na većim testovima sutra, kada se žig zveri bude silom nametao. Kao što je stari adventistički propovednik Luter Voren govorio: „Jedini način da budete spremni za Isusov dolazak jeste da se spremate i da ostanete spremni.

Zamolite članove svog razreda da razmisle o toj izjavi Lutera Vorena. Ohrabrite ih da se u toku ove sedmice mole da im Bog otkrije da li postoji bilo šta što ih sprečava da budu spremni za Drugi dolazak.