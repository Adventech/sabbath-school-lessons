---
title:  Žig zveri
date:  14/06/2023
---

`Pročitajte stih Otkrivenje 14,9 i uporedite ga sa stihom Otkrivenje 14,12. Gde će biti utisnut žig zveri? (Videti tekstove 5. Mojsijeva 6,8; 5. Mojsijeva 11,18.) Koje dve karakteristike odvajaju Božji narod od onih koji primaju žig zveri?`

Jedna grupa se klanja zveri, a druga drži Božje zapovesti (što podrazumeva i četvrtu, jedinu zapovest koju zver nastoji da promeni) i ima veru Isusovu. To je potpuna suprotnost. Radeći preko zveri iz mora i  zveri iz zemlje, đavo pokušava da potkopa Božji autoritet napadom na samu srž bogosluženja, odnosno na Subotu. Žig zveri se stavlja na čelo ili na ruku. Čelo je simbol uma, sedište savesti, razuma i rasuđivanja. Ruka je, s druge strane, simbol postupanja i delovanja.

Dolazi dan, možda čak i ranije nego što mislimo, kada će biti doneti zakoni koji će ograničiti našu versku slobodu. Oni koji savesno slede Božju Reč i svetkuju pravu Gospodnju Subotu biće označeni kao protivnici jedinstva i dobrobiti društva.

„Oni koji svetkuju biblijski dan odmora, Subotu, biće optuženi kao protivnici zakona i reda, kao ljudi koji krše moralna pravila društva, koji izazivaju anarhiju i pokvarenost, prizivaju božanske sudove na zemlju. Njihovo savesno držanje Božjeg zakona biće proglašeno upornošću, tvrdoglavošću i preziranjem autoriteta. Biće optuženi da ne poštuju vlasti.“ – Elen G. Vajt, _Velika borba_, str. 592 (original).

Rimska crkva tvrdi da je nedelja „znak“ njenog crkvenog autoriteta. „Naravno, Katolička crkva tvrdi da je ta promena bila njen čin... A taj čin je pokazatelj njene crkvene moći i autoriteta u verskim pitanjima.“ – _The American Catholic Quarterly Review_, January 1883.

Knjiga Otkrivenje predviđa da će se u budućnosti, u vreme velike međunarodne krize, naš svet suočiti sa nekom vrstom radikalne političke, društvene, verske i moralne promene, tokom koje će svetkovanje nedelje početi silom da se nameće, i tada će ona postati „žig zveri“. Međutim, kako će tačno do toga doći, nije nam rečeno. Sveto pismo nam daje samo široke obrise, ali i to je sasvim dovoljno da nam pokaže da će na vrhuncu velike borbe ključno pitanje biti da li se klanjamo zveri ili Tvorcu, i da će sedmi dan, Subota, imati centralnu ulogu u tome.

`Na koje načine se čovečanstvo oduvek delilo u pogledu odanosti Božjoj ili sotonovoj strani? Zašto ne može da postoji neki srednji put? Kako možemo sa sigurnošću znati na čijoj smo strani?`