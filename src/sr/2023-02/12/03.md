---
title:  Otpad
date:  12/06/2023
---

`Pročitajte tekst 2. Solunjanima 2,3.4.9-12. Šta Pavle predviđa u vezi sa poslednjim danima? Koje znake prepoznavanja on daje za zver – silu antihrista?`

Apostol Pavle upozorava hrišćansku zajednicu na „otpad“ od istine iz Božje Reči. On je zabrinut zbog semena otpadništva koje je bilo prisutno već u novozavetnoj crkvi, i koje će cvetati u narednim vekovima pre Hristovog drugog dolaska. Lažno evanđelje će se uvući u crkvu, izvrćući Božju Reč.

Sotona je onaj koji stoji iza tog otpadništva. On je pravi „čovjek bezakonja“, koji želi da se uzdigne „više svega što se zove Bog“, i koji će „sjesti u crkvi Božijoj“ (2. Solunjanima 2,4). Ali taj „veliki varalica“ na ostvarenju svojih ciljeva radi preko ljudskih bića. Znaci prepoznavanja iz Danilove knjige i Otkrivenja pokazuju da „mali rog“ iz teksta Danilo 7, „zver“ iz 13. i 14. poglavlja Otkrivenja i „bezakonik“ iz teksta 2. Solunjanima 2 predstavljaju isti entitet.

_Adventistički biblijski komentar_ to tumači na sledeći način: „Poređenje sa Danilovim proročanstvom o bogohulnoj sili koja je nasledila paganski Rim..., i sa Jovanovom slikovitom predstavom zveri nalik leopardu... otkriva mnoge sličnosti između ta tri opisa (malog roga, sile zveri i bezakonika). To nas navodi na zaključak da Danilo, Pavle i Jovan govore o istoj sili, ... papstvu.“ – _The SDA Bible Commentary_, Volume 7, p. 271.

Izuzetno je važno imati na umu da biblijsko proročanstvo opisuje jedan religijski sistem koji je kompromitovao Božju Reč, zamenio evanđelje ljudskim tradicijama i odstupio od biblijske istine. Ta proročanstva nam je dao Bog neverovatne ljubavi da bi pripremio ljude za Isusov dolazak. Ona predstavljaju ukor za otpadničke verske organizacije koje su se udaljile od Božje Reči, mada ne nužno i za ljude koji im pripadaju (videti Otkrivenje 18,4). Naša poruka se odnosi na sistem koji je prevario milione ljudi. Te ljude, iako su prevareni, Hristos još uvek mnogo voli. Zato se i mi prema njima moramo ponašati u skladu s tim.

`„Sve dakle što hoćete da čine vama ljudi, činite i vi njima: jer je to zakon i proroci“ (Matej 7,12). Kako da primenimo taj princip kad govorimo na temu zveri iz 13. i 14. poglavlja Otkrivenja?`