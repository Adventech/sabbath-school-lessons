---
title:  Smrtna rana
date:  11/06/2023
---

Kao što smo već utvrdili, zveri iz 13. i 14. poglavlja Otkrivenja predstavljaju jedan globalni sistem lažnog bogosluženja. Ali, to nije sve.

`Pročitajte sledeće tekstove: Otkrivenje 13,5; Otkrivenje 12,6.14 i Danilo 7,25. Koliko dugo je ta sila dominirala verskom scenom u prethodnim vekovima?`

Vlast zveri je trajala tokom određenog vremenskog perioda u istoriji. U simboličkim vremenskim proročanstvima, jedan proročki dan odgovara jednoj doslovnoj godini. U tekstu 4. Mojsijeva 14,34 Bog određuje svom narodu „na svaki dan po godinu“ – primenjujući biblijski princip računanja dana kao godine. I opet, na drugom mestu, Bog kaže: „Po jedan dan dajem ti za godinu“ (Jezekilj 4,6). Taj princip se više puta pokazao tačnim u tumačenju biblijskih vremenskih proročanstava, kao što je slučaj sa proročanstvom o 70 sedmica iz teksta Danilo 9,24-27. Množeći vremenski period koji se pominje u tekstu Otkrivenje 13,5 – 42 meseca – sa 30 dana – koliko ima u mesecu, dolazimo do 1260 proročkih dana, odnosno doslovnih godina. Stari kalendari su po pravilu imali 360 dana u godini.

U četvrtom veku je rimski car Konstantin legalizovao hrišćanstvo širom svog carstva. Kada je 330. godine premestio svoju prestonicu u Vizantiju da bi ujedinio istočni i zapadni deo Carstva, ostalo je upražnjeno mesto vladara u Rimu. A onda je papa popunio tu prazninu. On je postao ne samo moćan verski vođa, već i snažna politička figura na koju je u Evropi trebalo računati. Godine 538. Justinijan, paganski rimski car, zvanično je dodelio rimskom biskupu ulogu branioca vere. Srednjovekovna crkva je od 538. do 1798. godine naše ere vršila ogroman uticaj, što je uključivalo i strašne progone, kao što je onaj koji smo pomenuli u uvodu ove pouke. A onda je Napoleonov general Bertije zarobio papu 1798. godine, čime se proročanstvo u potpunosti ispunilo.

Bertije i njegova vojska _uhapsili_ su papu Pija VI i, bez ikakavih ceremonija, uklonili ga sa papskog prestola. Bio je to ozbiljan udarac za papstvo, ali, prema tekstu Otkrivenje 13,12, ta smrtna rana će biti isceljena, i svet će imati još toga da čuje od te sile – još mnogo više.

`Razmislite o tome kako su neverovatna biblijska proročanstva, i kako nam ona otkrivaju Božje znanje o budućim događajima. Čemu bi ta činjenica trebalo da nas pouči, kad je reč o tome zašto možemo da se oslonimo na Gospodnja obećanja, čak i na ona čije ispunjenje još uvek ne vidimo?`