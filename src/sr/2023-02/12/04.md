---
title:  Sotonina završna strategija
date:  13/06/2023
---

Istraživanja javnog mnjenja širom sveta pokazuju dubok nedostatak poverenja u vlade i državne institucije. Milioni ljudi se pitaju: „Ima li ikog ko je moralno podoban da vodi ovaj svet?“ S druge strane, proročanstva iz knjige Otkrivenje ukazuju na izvesnu „zver“, kao na silu od koje će se očekivati da, pod okriljem jednog versko-političkog saveza, ispuni tu ulogu.

`Pročitajte Otkrivenje 17,12-14. Kako Jovan opisuje te poslednje prizore zemaljske istorije? Kakav se snažan kontrast tu zapaža?`

Postoje tri značajne pojedinosti koje Jovan ističe u tom tekstu. Prvo, te političke sile „jednu volju imaju“, i one će „silu i oblast svoju“ dati zveri. Drugo, taj konglomerat laži će zaratiti protiv Isusa – Jagnjeta. Treće, u poslednjem ratu na zemlji Hristos i Njegovi sledbenici će pobediti. Dakle, ne pobeđuje zver nego Isus.

Da li ste se ikad zapitali koju će strategiju đavo upotrebiti da bi ujedinio sve narode? Istorija se često ponavlja. Neke vredne pouke možemo izvući iz propasti Rimskog carstva. Kad su upadi germanskih plemena sa severa opustošili zapadnu Evropu, rimski car Konstantin se okrenuo veri. Autoritet crkve, ujedinjen sa snagom države, postao je upravo takvo oruđe kakvo je Konstantinu bilo potrebno. Neprekidno isticanje svetosti nedelje u četvrtom veku predstavljalo je proračunat politički i verski potez, da bi se carstvo ujedinilo u to vreme krize. Konstantin je želeo da se njegovo carstvo ujedini, a Rimska crkva je želela da se ono „preobrati“. Poznati istoričar Artur Vajgal to jasno kaže: „Crkva je od nedelje načinila sveti dan... uglavnom zato što je to bio sedmični festival sunca. Jer, to je svakako bila politika hrišćanske Crkve – da preuzme omiljene paganske praznike iz narodne tradicije i da im dodeli hrišćansko značenje.“ – Arthur Weigall, _The Paganism in Our Christianity_ (New York: G. P. Putnam’s Sons, 1928), p. 145.

U vreme velike krize, kada ceo svet bude zastrašen, napaćen i ugrožen, ljudi će očajnički želeti nekoga ko bi mogao da im pruži stabilnost i zaštitu. Tako su tiranije nastajale u prošlosti, i nema razloga pomišljati da to ne bi moglo da se ponovi. A prema proročanstvima, pojaviće se nešto što će dovesti do tih završnih događaja.

`Mada je teško predvideti kako će se sve to odvijati, svet se već uverio da do velikih promena može doći, i to veoma brzo. Mada ne znamo sve detalje o tome što dolazi, ipak moramo biti spremni, šta god to bilo.`