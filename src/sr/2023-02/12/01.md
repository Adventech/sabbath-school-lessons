---
title:  Božji pečat i žig zveri – 2. deo
date:  10/06/2023
---

### Tekstovi za proučavanje u toku sedmice
Otkrivenje 12,6.14; Danilo 7,25; 2. Solunjanima 2,3.4; 5. Mojsijeva 6,8; 5. Mojsijeva 11,18; 2. Mojsijeva 20,8-11.

> <p>Tekst za pamćenje</p>
> „I vidjeh drugoga anđela gdje se penje od istoka sunčanoga, koji imaše pečat Boga živoga; i povika glasom velikijem na četiri anđela kojima bješe dano da kvare zemlju i more, govoreći: Ne kvarite ni zemlje, ni mora, ni drveta, dokle zapečatim sluge Boga našega na čelima njihovima“ (Otkrivenje 7,2.3).

U petnaestom veku, doline Pijemonta, visoko u Alpima u severnoj Italiji, bile su dom Valdenžana, naroda koji se čvrsto držao svog shvatanja Biblije. Zbog njihove nepokolebljive odanosti Hristu, bili su žestoko proganjani. Godine 1488, Valdenžane iz doline Lojz Rimska crkva je brutalno pobila zbog njihove vere.

Još jedan talas progonstva nastupio je u sedamnaestom veku, kada je savojski vojvoda poslao grupu od 8 000 vojnika na njihovu teritoriju, zahtevajući od lokalnog stanovništva da razmesti njegove trupe po svojim domovima. Narod je postupio kako se od njega tražilo, ali to je zapravo bila samo strategija da se vojnicima omogući lak pristup žrtvama. Dana 24. aprila 1655. u 4 sata ujutro, dat je znak za početak masakra. Ovog puta broj poginulih iznosio je više od 4 000.

Istorija se, nažalost, često ponavlja. Proročanstvo o „žigu zveri“ odnosi se na poslednji u nizu bezbožnih verskih progona koji se protežu kroz vekove. Kao i progoni u prošlosti, osmišljen je tako da primora svakoga da se povinuje određenom skupu verovanja i propisanom sistemu bogosluženja. Međutim, Bog će, kao i uvek, imati svoj narod koji neće pokleknuti.