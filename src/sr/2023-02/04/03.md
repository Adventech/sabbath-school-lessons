---
title:  Bojati se Boga i biti Mu poslušan
date:  17/04/2023
---

Čemu nas još Biblija uči kad je reč o tome šta znači bojati se Boga?

`Pročitajte sledeće tekstove: 5. Mojsijeva 6,2; Psalmi 119,73.74; Propovednik 12,13.14. Šta nam ti tekstovi otkrivaju o posledicama „straha Gospodnjeg“?`

Ti stihovi otkrivaju vezu između straha Gospodnjeg i držanja Njegovih zapovesti. Strah od Boga je stav dubokog poštovanja koji vodi poslušnosti. Nebo upućuje hitan apel da oni koji su spaseni blagodaću budu poslušni Božjim zapovestima (Efescima 2,8-10). Blagodat ne ukida obavezu da se pokoravamo Božjim zapovestima. Evanđelje nas oslobađa osude zakona, a ne odgovornosti da ga poštujemo.

Osim što nas oslobađa krivice za dela učinjena u prošlosti, blagodat nam daje i snagu da živimo pobožno i poslušno u sadašnjosti. Apostol Pavle izjavljuje da mi „primismo blagodat i apostolstvo, da pokorimo sve neznabošce vjeri imena njegovoga“ (Rimljanima 1,5).

Neki ljudi imaju čudnu ideju da spasenje blagodaću na neki način negira Božji zakon ili umanjuje potrebu za poslušnošću. Oni svaki razgovor o poslušnosti smatraju legalizmom, pa tako kažu: Isus je sve što mi treba. Međutim, pitanje je: „Koji Isus?“ Isus kakvog smo sami zamislili ili Isus iz Svetog pisma? Hristos iz Svetog pisma nikad nas ne navodi da omalovažavamo Njegov zakon, koji je zapravo prepis Njegovog karaktera. Hristos iz Svetog pisma nikad nas ne navodi da umanjujemo značaj biblijskih učenja, koja jasnije otkrivaju ko je On zapravo i kakav je Njegov plan za ovaj svet. Hristos iz Svetog pisma nikad nas ne navodi da Njegovo učenje svedemo na verske floskule u kojima nema suštine. Hristos je utelovljenje celokupne doktrinarne istine. Isus je ovaploćena istina. On je doktrina pretočena u život.

Otkrivenje nas, u svom poslednjem obraćanju, poziva da kroz veru u Isusa prihvatimo puninu svega što nam On nudi. Poziva nas da se „bojimo Boga“, što se izražava verom u to da Njegova iskupiteljska sila može da nas osposobi da živimo pobožno, u poslušnosti.

`Kako nam sledeće Isusove reči: „Ne bojte se onijeh koji ubijaju tijelo a duše ne mogu ubiti; nego se bojte onoga koji može i dušu i tijelo pogubiti u paklu“ (Matej 10,28) – pomažu da razu­memo šta znači bojati se Boga?`