---
title:  Bojte se Boga
date:  16/04/2023
---

Svrha knjige Otkrivenje u našoj generaciji jeste da pripremi narod za Isusov skori povratak, i da se udruži s Njim kako bi svetu prenela Njegovu poruku za poslednje vreme. Knjiga Otkrivenje otkriva Božje planove i razobličuje planove sotone. Ona iznosi poslednji Božji poziv, Njegovu hitnu, večnu, sveobuhvatnu poruku za celo čovečanstvo.

`U tekstu Otkrivenje 14,7 pročitajte hitno obraćanje apostola Jovana u vezi sa poslednjim vremenom.  (Videti takođe 1. Mojsijeva 22,12; Psalmi 89,7; Priče 2,5; Propovednik 12,13.14; Efescima 5,21.) Koje nam konkretno uputstvo on daje?`

Grčka novozavetna reč za „strah“ u stihu Otkrivenje 14,7 je fobeo. Ovde se ne koristi u smislu straha od Boga, već u smislu duboke odanosti i strahopoštovanja. Ona prenosi misao o apsolutnoj vernosti Bogu i potpunom predanju Njegovoj volji. To je stav uma koji je usredsređen na Boga, a ne na sebe, suprotan Luciferovom stavu iznetom u tekstu Isaija 14,13.14, kad on u svom srcu kaže: „Izaći ću na nebo, više zvijezda Božijih podignuću prijesto svoj, i sješću na gori zbornoj na strani sjevernoj; izaći ću u visine nad oblake, izjednačiću se s višnjim.“

To je stav Isusa Hrista, koji je, mada „je i bio u obličju Božijemu… ponizio sam sebe postavši poslušan do same smrti, a smrti krstove“ (Filibljanima 2,6.8).

U središtu velike borbe je pitanje potčinjavanja Bogu. Lucifer je bio egocentričan. Odbio je da se potčini bilo kojoj vlasti osim sopstvene. Umesto da se potčini Onome koji je na prestolu, Luci­fer je želeo da vlada sa prestola. Jednostavno rečeno, bojati se Boga znači dati Mu prvo mesto u našem razmišljanju. To znači odreći se svoje egocentričnosti i ponosa, i živeti u potpunosti za Njega.

A to je očigledno veoma važno, jer su to prve reči iz usta prvog od tri anđela.

Dakle, na to moramo obratiti pažnju.

`Kakvo je vaše iskustvo sa strahom od Boga? Kako biste nekome na pozitivan način objasnili zašto je „strah Gospodnji“ nešto dobro?`