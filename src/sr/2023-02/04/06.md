---
title:  Pobednici o kojima govori Otkrivenje
date:  20/04/2023
---

„Ovdje je trpljenje svetijeh, koji drže zapovijesti Božije i vjeru Isusovu“ (Otkrivenje 14,12). To je slika Božjeg vernog naroda na kraju vremena. A opet, jedini način na koji će neko moći da drži Božje zapovesti, u to vreme kao i sada, jeste verom u Isusa. Međutim, zapazite da naš tekst ne pominje „veru u Isusa“, mada je i to izuzetno važno, već izraz „vjeru Isusovu“ što predstavlja ipak nešto više. To je onaj kvalitet vere koji je Hristu omogućio da pobedi najžešća sotonina iskušenja. Vera je dar koji se daje svakom verniku. Kada pokazujemo veru koju Sveti Duh stavlja u naše srce, ta vera raste. Tada pobeđujemo, ne snagom svoje volje, već silom živog Hrista koji deluje preko nas. Ne pobeđujemo na osnovu toga ko smo mi, već na osnovu toga ko je On.

Mi možemo da pobedimo zato što je On pobedio. Možemo da budemo pobednici zato što je On bio pobednik. Možemo da savladamo iskušenja zato što ih je On savladao.

`Pročitajte Jevrejima 4,14-16 i Jevrejima 7,25. Šta je to što nam omogućuje da prevaziđemo iskušenja, da živimo „bojeći se Boga“ i slaveći Ga?`

Isus, presveti Božji Sin, odoleo je lukavstvima đavola. Suočio se sa iskušenjima uzdajući se u Božja obećanja, potčinjavajući svoju volju Očevoj i oslanjajući se na Očevu silu. Uzdajući se u Njega, gledajući u Njega, verujući u Njega, i mi možemo da pobedimo. Isus je za nas sve u svemu, a poruke tri anđela u suštini govore o Njemu. Poruka Otkrivenja je vest o pobedi, a ne o porazu. Ona govori o narodu koji pobeđuje Njegovom blagodaću i Njegovom silom.

Reč „pobediti“, u ovom ili onom obliku, koristi se 11 puta u knjizi Otkrivenje. U viziji o sedam crkava koje predstavljaju hrišćansku crkvu od prvog veka do našeg vremena, u svakoj generaciji postoje vernici koji su, kako Jovan kaže, „pobedili“. Na kraju vremena oni koji „pobede“ naslediće sve (Otkrivenje 21,7). To nije legalizam. To je pobeda posredstvom Isusa Hrista, čiji je život savršene pravednosti jedino što nam pruža obećanje o večnom životu. To je vera na delu. To je čudesna blagodat u životu vernika, koja oplemenjuje i menja život.

`Postoji li nešto u vašem životu što želite da prevaziđete? Kako da svoje želje pretočimo u delo? Koje praktične korake možemo preduzeti da bismo bili jedan od „pobednika“ o kojima govori Otkrivenje?`