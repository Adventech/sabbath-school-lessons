---
title:  Voditi život usredsređen na Boga
date:  18/04/2023
---

U doba konzumerizma, kada sekularne vrednosti postavljaju ljudski ego u središte svega, Nebo nas poziva da se odvratimo od tiranije egocentričnosti i robovanja naduvanoj samovažnosti, i da Boga postavimo u središte svog života. Za neke je novac središte života. Za druge je to zadovoljstvo ili moć. Za neke, opet, to može biti sport, muzika ili zabava. Međutim, poruka Otkrivenja je jasan poziv da strahopoštovanje i odavanje časti Bogu učinimo istinskim središtem svog života.

`Pročitajte sledeće tekstove: Matej 6,33; Kološanima 3,1.2; Jevrejima 12,1-2. Šta nam oni govore o tome kako da Boga učinimo pravim središtem svog života?`

Glavno pitanje u konačnom sukobu na Zemlji biće bitka za um. To je zapravo bitka za odanost, autoritet i posvećenost Božjoj volji.

Poslednja bitka u okviru Velike borbe vodiće se između sila dobra i sila zla za kontrolu nad našim mislima. Apostol Pavle nam upućuje sledeću opomenu: „Ovo da se misli među vama što je i u Hristu Isusu“ (Filibljanima 2,5). Um je tvrđava našeg bića. On je izvorište našeg delovanja. Izraz koji Pavle ovde koristi znači dozvoliti ili izabrati, odlučiti. Reč je o svesnom činu volje. Odluka da imamo um Hristov je odluka da Mu dozvolimo da oblikuje naš način razmišljanja tako što će naš um ispuniti onim što je od večne važnosti. Naši postupci otkrivaju kuda vode naši misaoni procesi. Bojati se Boga znači dati Mu prvo mesto u svom životu.

Razmislite o tome koliko je, u izvesnom smislu, lako kontrolisati svoje misli, bar kad ste svesni toga da treba da ih kontrolišete. Često je problem to što, ako ne uložimo svestan napor da se bavimo onim što je ispravno, „što je gore a ne što je na zemlji“, naš um, pao i grešan kakav jeste, prirodno će težiti onome što je prizemno, stvarima ovog sveta. Treba dakle, kao što Pavle kaže, svesno i s namerom da odlučimo, služeći se svetim darom slobodne volje, da se bavimo onim što je nebesko.

`„A dalje, braćo moja, što je god istinito, što je god pošteno, što je god pravedno, što je god prečisto, što je god preljubazno, što je god slavno, i još ako ima koja dobrodjetelj, i ako ima koja pohvala, to mislite“ (Filibljanima 4,8). Kako da naučimo da činimo to o čemu nam Pavle ovde govori?`