---
title:  Bojte se Boga i dajte Mu slavu
date:  15/04/2023
---

### Tekstovi za proučavanje u toku sedmice
Otkrivenje 14; 1. Mojsijeva 22,12; Propovednik 12,13.14; Kološanima 3,1.2; Jevrejima 12,1.2; 1. Korinćanima 3,16.17.

> <p>Tekst za pamćenje</p>
>  „Ovdje je trpljenje svetijeh, koji drže zapovijesti Božije i vjeru Isusovu“ (Otkrivenje 14,12).

Danski pisac Seren Kjerkegor izrekao je jednu parabolu o vremenu kraja, koja glasi otprilike ovako:

Iza scene u jednom velikom pozorištu izbio je požar. Klovn, koji je bio deo predstave, izašao je da upozori publiku: _Izlazite! Ovo mesto gori_! Međutim, publika je mislila da je to neka šala, deo predstave i ništa više, tako da je samo aplaudirala. Klovn je ponovio upozorenje: Izlazite! Izlazite! Ali što ih je on žustrije upozoravao, to je aplauz bio jači. Prema Kjerkegoru, tako će doći i kraj sveta – uz opšti aplauz inteligencije koja će smatrati da je to šala.

Međutim, kraj sveta i događaji koji mu prethode, kao što znamo, nisu šala. Svet se suočava sa najozbiljnijom krizom od Potopa naovamo. Zapravo, i sam Petar koristi izveštaj o Potopu kao simbol kraja, upozoravajući da će, kao što je stari svet stradao od vode, u poslednje vreme, „nebesa s hukom proći, i stihije će se od vatre raspasti a zemlja i djela što su na njoj izgorjeće“ (2. Petrova 3,10). A pošto smo upozoreni na ono što dolazi, treba da budemo i spremni za to.