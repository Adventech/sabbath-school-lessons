---
title:  Davanje slave Bogu
date:  19/04/2023
---

Jedna studija o upotrebi izraza „dati slavu Bogu“ u Starom zavetu pokazuje da se on, što je posebno zanimljivo, često (ali ne isključivo) pojavljuje u kontekstu božanskog suda (Isus Navin 7,19; 1. Samuilova 6,5; Jeremija 13,15.16; Malahija 2,2), baš kao u poruci prvog anđela (Otkrivenje 14,7). Tu ideju vidimo takođe u tekstu Otkrivenje 19,1.2: „Aliluja! spasenije i slava i čast i sila Gospodu našemu; jer su istiniti i pravi sudovi njegovi!“

`Pročitajte sledeće tekstove: 1. Korinćanima 3,16.17; 1. Korinćanima 6,19.20; 1. Korinćanima 10,31. Kako nam oni pomažu da razumemo jedan od načina na koji možemo slaviti Boga?`

Prema apostolu Pavlu, naše telo je svetilište u kom obitava Duh Božji – hram osveštan Božjim prisustvom. Sveto pismo nam upućuje jasan poziv da slavimo Boga svakim aspektom svog života. Kada se Bog nalazi u središtu našeg života, onda je naša jedina želja da Ga proslavimo, bilo svojom ishranom, odećom, načinom na koji se zabavljamo ili odnosimo prema drugima. Bogu dajemo slavu kad Njegov karakter ljubavi otkrivamo svetu kroz svoju posvećenost vršenju Njegove volje. To postaje još važnije u  svetlu suda nad ovim svetom na kraju vremena.

`Pročitajte Rimljanima 12,1.2. Kakav poziv nam apostol Pavle upućuje u vezi sa našim sveukupnim životnim izborima?`

Novozavetna grčka reč za „tjelesa“ u ovom odlomku je somata, što je bolje prevesti kao celina onoga što mi jesmo – telo, um i emocije. U jednom od prevoda Biblije izraz „duhovno bogomoljstvo“ tumači se kao „čin inteligentnog obožavanja“. Drugim rečima, kada se potpuno prepustite „strahu Gospodnjem“ i veličate Ga svim onim što radite, kada Mu posvetite svoj um, telo i emocije, to je onda čin inteligentnog obožavanja. Osim toga, u svetlu Božjeg suda, obratiti pažnju na poslušnost zaista je dobra ideja.

`Razmislite o tome kako se odnosite prema svom telu. Šta možete preduzeti da biste bili sigurni da svojim telom zaista proslavljate Boga?`