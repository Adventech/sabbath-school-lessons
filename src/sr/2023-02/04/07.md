---
title:  Za dalje proučavanje
date:  21/04/2023
---

Razmislite o divnim Pavlovim rečima u stihu Jevrejima 7,25, koji, govoreći o Isusu kao našem Prvosvešteniku, kaže da On „može sasvim da spase one koji njegovim posredstvom prilaze Bogu“ (Čarnić). _Sasvim da spase_! Grčka reč koja se tu koristi znači „obilno, potpuno, u celini“. Isus je taj koji nas spasava, a naša dužnost je da Mu se predamo, pozivajući se na Njegovu pobedu u našu korist. Moramo se uzdati u Njega, a ne u sebe same.

„Snagu izraza ‚bojte se Boga‘ u Otkrivenju možemo sažeto okarakterisati kao poslednji Božji poziv čovečanstvu da izabere Njega za svog slavnog i veličanstvenog Boga... koji će pobediti sile zla suprotstavljene Njemu i Njegovom planu za ljudski rod (uporediti sa tekstom Otkrivenje 14,9-11). Taj strah se ne ispoljava, bar ne za sada (uporediti sa tekstom Otkrivenje 6,14-17), u vidu neke prestravljenosti i užasa, već u vidu radosnog, iz ljubavi, potčinjavanja Božjem zakonu, i obožavanja isključivo Njega. Nijedna druga sila ne treba da bude priznata kao vredna takve privrženosti i lojalnosti. Drugih mogućnosti i nema, jer ono što se na horizontu kosmičkog sukoba nazire kao mogućnost, zapravo je samo delovanje demonskih sila koje su osuđene na nestanak (Otkrivenje 16,13.14; 17,14; 20,11-15). Zato je poziv da se bojimo Boga u stvari pozitivan božanski poziv... da stanemo na Božju stranu u kosmičkom sukobu, kako bismo mogli da stojimo u Njegovom slavnom prisustvu, ispunjeni radošću u večnom zajedništvu sa Njim (Otkrivenje 21,3-4; Otkrivenje 22,3-5).“ – Ángel Manuel Rodrígues, „The Closing of the Cosmic Conflict: Role of the Three Angels’ Messages“, p. 27.

**Pitanja za razgovor:**

`1. Razmislite o neverovatnoj sili Boga, Onoga koji je stvorio i održava čitav kosmos. Mi jedva uspevamo da pojmimo i samu ideju kosmosa, a kako tek da razumemo Stvoritelja svega toga? Razmislite o tome koliko je On veći i moćniji od nas. I taj Bog će nam jednog dana suditi!? Kako nam te činjenice pomažu da razumemo ideju „straha Gospodnjeg“ i šta on zapravo predstavlja?`

`2. Kako možemo izbeći legalizam kada razgovaramo o biblijskim pojmovima kao što su svetost, prevazilaženje greha i pobeda? Zašto uvek moramo imati na umu da je Hristova pobeda za nas, izvojevana na krstu, jedini temelj naše nade u spasenje, bez obzira na naše pobede (ili čak neuspehe) ovde i sada?`

`3. Zašto mi, čak i uz sva obećanja o pobedi nad grehom, često padamo i ne živimo u skladu sa merilom pravednosti koje nam je Isus postavio sopstvenim primerom, i dao nam obećanje da  i mi možemo da ga dostignemo? Koje greške pravimo kad ne dopuštamo Bogu da u nama izvrši delo koje je obećao?`