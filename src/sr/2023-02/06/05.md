---
title:  Mesija „pogubljen“
date:  03/05/2023
---

Gavrilo je kao početak tog 490-ogodišnjeg proročanstva označio događaj od izuzetne važnosti za Danila i Jevreje – zapovest da se Jerusalim obnovi  i sazida. Mada su kad je reč o Jerusalimu donošene razne uredbe, u tekstu Jezdra 7 saznajemo da je dekret donet 457. godine p.n.e. dozvolio Jevrejima ne samo da se vrate u svoju domovinu, već i da ponovo uspostave svoje verske običaje (videti Jezdra 7,13.27).

Značajno je napomenuti da je Artakserksov dekret izdat u jesen 457. godine p.n.e. Dakle, od njegovog izdavanja, 457. godine p.n.e, do Mesije bi, prema Danilu, trebalo da prođe 69 sedmica, odnosno 483 godine. Ako počnemo od 457. p.n.e, i krenemo unapred duž istorijske vremenske skale, stižemo do 27. godine nove ere.

Reč _Mesija_ znači „pomazanik“. Dvadeset sedme godine nove ere kršten je Isus Hristos – Mesija. (Videti tekst Matej 3,13-17.) Dakle, Danilo je stotinama godina unapred predvideo tačnu godinu Hristovog krštenja – trenutak kada će Isus otpočeti svoju troipogodišnju službu.

`Pročitajte Rimljanima 5,6-9 uporedo sa stihom Danilo 9,26. Koje su velike istine tu otkrivene?`

„A posle te šezdeset i dve sedmice Pomazanik će biti odsečen ali ne zbog sebe“ (Danilo 9,26, prevod sa engleskog /NKJV/). Mesija će biti „odsečen“ odnosno razapet. U stihu se dodaje „ali ne zbog sebe“. Drugim rečima, Hristos je umro na golgotskom krstu zbog nas, a ne zbog sebe, na osnovu čega je Pavle mogao da napiše: „Ali Bog pokazuje svoju ljubav k nama što Hristos još kad bijasmo grješnici umrije za nas“ (Rimljanima 5,8).

U stihu Danilo 9,27 čitamo da će usred te sedmice – poslednjih sedam godina, Hristos ukinuti „žrtvu i prinos“. Sredinom te sedamdesete sedmice, 31. godine nove ere, Hristos je svojom krvlju potvrdio večni zavet kada je umro na krstu, čime je žrtveni sistem izgubio svaki proročki značaj.

Dakle, ta proročanstva su otkrila da će Hristos, Mesija, biti razapet, i da će žrtveni sistem izgubiti svoj proročki značaj u proleće 31. godine nove ere. Ta predviđanja su se ispunila do najsitnijih pojedinosti. Upravo na Pashu, kada je prvosveštenik prinosio pashalno jagnje na žrtvu, Hristos je žrtvovan za nas.

`Imajući na umu sve što je gore napisano, pročitajte stihove Marko 15,38 i Matej 3,15.16. Kako nam ti stihovi pomažu da razumemo proročanstvo iz teksta Danilo 9,24-27?`