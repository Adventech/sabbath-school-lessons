---
title:  Dođe čas Njegovog suda
date:  29/04/2023
---

### Tekstovi za proučavanje u toku sedmice
Danilo 8; Danilo 9; Jezdra 7; Matej 3,13-17; Rimljanima 5,6-9; Marko 15,38; 3. Mojsijeva 16,16.

> <p>Tekst za pamćenje</p>
> „I znajući ovo vrijeme da je već čas došao da ustanemo od sna; jer nam je sad bliže spasenije negoli kad vjerovasmo. Noć prođe a dan se približi: da odbacimo dakle sva djela tamna, i da se obučemo u oružje vidjela“ (Rimljanima 13,11.12).

Pre nekoliko godina, časopis Nacionalna geografija pisao je o jednom šumskom požaru u nacionalnom parku Jelouston u Sjedinjenim Državama. Nakon što je požar ugašen, šumari su se popeli na planinu da procene štetu. Jedan od njih je pronašao pticu koja je bila doslovno spržena u podnožju drveta. Potrešen  tim strašnim prizorom, kucnuo je pticu štapom.

U tom trenutku, tri sićušna ptića izletela su ispod krila svoje mrtve majke. Po svemu sudeći, majka puna ljubavi, predosetivši predstojeću katastrofu, prenela je svoje ptiće u podnožje drveta i skupila ih pod svoja krila. Mogla je da odleti na neko sigurno mesto, ali je odbila da napusti svoje mladunce. Kako lepa slika vernika, koji je potpuno bezbedan u Hristu!

Oganj Božjeg suda dogoreo je na Njemu, na Golgoti, i svi koji su u Hristu zauvek su sigurni u Njegovom naručju. Na krstu je Hristos osuđen kao grešnik da bismo na sudu mi bili proglašeni pravednim građanima nebeskog carstva. On je osuđen kao zločinac  da bismo mi bili pošteđeni razornog ognja večnog gubitka, kako u figurativnom, tako i u doslovnom smislu.