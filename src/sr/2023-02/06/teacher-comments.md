---
title:  Dođe čas Njegovog suda
date:  05/05/2023
---

### PRVI DEO: OPŠTI PREGLED

Poruke tri anđela, uzete zajedno, sadrže božanske poruke poslate sa neba, čija svrha je da pripreme svet za Isusov drugi dolazak. Te poruke je Bog osmislio s namerom da izvrše praktičan uticaj na naš život. One otkrivaju Isusov plan za život na kraju vremena. Poruke tri anđela su nešto mnogo više od samo teorijskih učenja koja imaju mali uticaj na naš život. Mada nose ozbiljno upozorenje neobraćenima, koje se ne može zanemariti, njihova glavna svrha je da nas približe Isusu.

Pouka za ovu sedmicu usredsređuje se na dva izraza u okviru poruke prvog anđela – prvi izraz je: „Bojte se Boga“, a drugi: „Podajte Mu slavu“. Kao što ćemo otkriti tokom našeg proučavanja ove sedmice, strah od Boga se odnosi na strahopoštovanje prema Njemu i divljenje Njegovoj beskrajnoj mudrosti, neshvatljivoj moći i veličanstvenoj milosti. Strah od Boga je takođe i stanje uma, koje podrazumeva odanost Bogu. U doba naglašenog isticanja sopstvene važnosti, konzumerizma i egocentričnosti, prvi anđeo nas poziva da vodimo život usredsređen na Boga, a ne na sebe. Davanje slave Bogu odnosi se prvenstveno na to kako živimo. Davanje slave Bogu utiče na svaku oblast našeg života, od onoga što jedemo i pijemo, preko onoga što primamo u svoj um, do mesta koja posećujemo. Davanje slave Bogu utiče i na ono što čitamo, i na ono što gledamo na internetu i televiziji.

Naša pouka će pomno ispitati ta dva izraza, da bismo otkrili kakav uticaj oni vrše na naš život u dvadeset prvom veku. Zajedno ćemo istražiti kako nam razumevanje evanđelja Isusa Hrista omogućava da se „bojimo Boga“ i da „Mu damo slavu“.

### DRUGI DEO: KOMENTAR

„Bojati se Boga“ znači voditi život usredsređen na Njega. Umesto da ograniči i umanji našu radost i sreću, postavljanje Boga u središte našeg života, predstavlja zapravo temelj autentičnog identiteta, istinske svrhe i iskrene radosti. Isus jasno povezuje našu sreću sa poznavanjem i vršenjem Njegove volje.

U stihu Jovan 13,17, On kaže: „Kad ovo znate, blago vama ako ga izvršujete.“ Život uokviren sopstvenim egom veoma je skučen. Zatočenost u tamnici sopstvenog egocentričnog ponašanja zaista je jadan način bitisanja. Poznavanje Hrista, poslušnost Hristu, življenje za nešto veće od nas samih – to je ono što nam donosi najveću životnu radost. Onaj koji nas je stvorio, predvideo je da mi živimo – zaista živimo – za radosti Njegovog carstva. Stih Psalmi 16,11 to izražava ovako: „Pokazaćeš mi put životni: obilje je radosti pred licem tvojim, utjeha u desnici tvojoj dovijeka.“

Adventistički biblijski komentar iznosi sledeće pronicljivo zapažanje u vezi sa izrazom „Bojte se Boga“ iz teksta Otkrivenje 14,7: „Poruka da se treba bojati Boga sasvim je pravovremena u periodu propovedanja tog anđela, kada ljudi obožavaju bogove materijalizma, uživanja, i mnoge druge koje su sami izmislili.“ – The SDA Bible Commentary, volume 7, p. 827.

„Niz istraživanja... čiji rezultati su objavljeni u časopisu Motivacija i emocija, u radu pod naslovom ’Promene u materijalizmu, promene u psihološkom blagostanju: dokazi iz tri longitudinalne studije i interventni eksperiment’ [T. Kasser, et al., „Changes in Materialism, Changes in Psychological Well-being: Evidence From Three Longitudinal Studies and an Intervention Experiment“: Motivation and Emotion 38 (2014), pp. 1-22], pokazao je da se, u istoj meri u kojoj ljudi postaju više materijalistički orijentisani, njihov osećaj blagostanja i svrhe smanjuje, a u meri u kojoj postaju manje materijalistički orijentisani, taj osećaj raste. Mada je materijalizam dobar za ekonomiju, jer podstiče rast i razvoj, on može imati negativan uticaj na ličnom planu, što dovodi do anksioznosti i depresije. Konzumerizam takođe može da naruši međuljudske odnose, društvene zajednice i životnu sredinu.“ – Kirstie Pursey, „How Consumerism and Materialism of Modern Society Make Us Unhappy, Lonely, and Unconfident“ (https://www.learning-mind.com/consumerism-and-materialism-unhappy/).

Prema tome, poziv da se „bojimo Boga“ iz teksta Otkrivenje 14,7, predstavlja zapravo poziv da svoju pravu sreću pronađemo u vršenju Božje volje. Otkrivenje 14,7 je poziv da u Hristu pronađemo svoje najveće zadovoljstvo i svoju najdublju radost. Kada svoj život predamo Isusu, poslušnost prirodno izvire iz srca. Tada dužnost postaje uživanje, a žrtva za Hristovo delo zadovoljstvo.

Elen G. Vajt to izražava ovako: „Svaka prava poslušnost dolazi iz srca. To znači celim srcem raditi sa Hristom. Ako mi pristanemo, On će se tako poistovetiti s našim mislima i ciljevima, tako će uskladiti naše srce i um sa svojom voljom, da ćemo slušajući Njega u stvari postupati prema sopstvenim podsticajima. Volja, prefinjena i posvećena, naći će svoje najveće uživanje u službi Njemu. Kada upoznamo Boga kao što imamo prednost da Ga upoznamo, živećemo životom stalne poslušnosti. Ako budemo uvažavali Hristov karakter i održavali blisku vezu sa Bogom, greh će nam postati mrzak.“ – Čežnja vekova, str. 668 (original).

„Odati slavu“ Bogu znači ukazivati Mu čast svojim načinom života. Davanje slave Bogu podrazumeva i spoznaju da smo mi Hristovi ambasadori. Mi smo svetlost svetu – so zemlji. Reč koja se koristi za „slavu“ u tekstu Otkrivenje 14,7 je doxa. Ta reč se redovno koristi u Novom zavetu, a može imati dva različita značenja. Prvo značenje ukazuje na čast, slavu ili priznanje. U tom smislu, dati Bogu slavu značilo bi odati Mu čast i priznanje koje zaslužuje. To je sasvim opravdano, jer nas je On stvorio. On nas iskupljuje. On svakodnevno održava naš život, i On ponovo dolazi po nas. Međutim, postoji još jedan aspekat reči doksa koji se često zanemaruje. U nekim slučajevima, u Novom zavetu, doksa označava sjaj ili neku veličanstvenu pojavu. Po rečima apostola Pavla, Božja slava je zasijala sa lica Isusa Hrista (2. Korinćanima 4,6). „Kada ta slava Božja, otkrivena u Hristu, zasvetli iz evanđelja i obasja srce i um vernika, ona ga pretvara u ’vidjelo u Gospodu’ (Efescima 5,8). Tako se svi mi ’koji otkrivenijem licem gledamo slavu Gospodnju, preobražavamo... u to isto obličje iz slave u slavu, kao od Gospodnjega Duha’ (2. Korinćanima 3,18).“ – The SDA Bible Commentary, vol. 6, p. 503. Uteloviti to dvostruko značenje, poštujući Boga i čuvajući Njegov ugled, dok dopuštamo da sjaj Njegove slave blista preko našeg života, trebalo bi da bude cilj svakog hrišćanina.

To dvostruko značenje dovodi nas do nekoliko osnovnih pitanja. Možemo li dati slavu Bogu ako ne vodimo računa o svom telu? Da li je moguće ukazati čast Bogu dok namerno kršimo Njegova načela zdravlja? Kakve veze naše fizičke životne navike imaju s našim duhovnim zdravljem?

U tekstu 1. Korinćanima 6,19.20, apostol Pavle daje odgovor na ta pitanja: „Ili ne znate da su tjelesa vaša crkva svetoga Duha koji živi u vama, kojega imate od Boga, i nijeste svoji? Jer ste kupljeni skupo. Proslavite dakle Boga u tjelesima svojijem i u dušama svojijem, što je Božije.“

Apostol kasnije dodatno razjašnjava šta znači slaviti Boga: „Ako dakle jedete, ako li pijete, ako li što drugo činite, sve na slavu Božiju činite“ (1. Korinćanima 10,31). Kad svoj život predamo Hristu, naše telo postaje hram Svetog Duha. I neko ko ne veruje itekako može biti impresioniran Duhom, osvedočen i pokrenut Duhom, ali Sveti Duh se trajno nastanjuje samo u životu posvećenog vernika. Naše telo tada postaje prebivalište Božjeg Duha. To stanovanje je zaista sjajna misao: Treća Ličnost Božanstva useljava se  u život vernika. Prema tome, uprljati svoje telo i svojevoljno kršiti zakone zdravlja znači obeščastiti svog Tvorca. Mi pripadamo Hristu jer nas je On stvorio i otkupio.

Postoji još jedan razlog iz kog je Bogu veoma važno da Mu odajemo slavu svojim zdravstvenim navikama. Duhovnost i zdravlje usko su povezani. Sveti Duh komunicira s nama preko duhovnih sposobnosti našeg mozga. Ako se mozak hrani krvlju lošeg kvaliteta zbog naših loših  zdravstvenih navika, bićemo manje sposobni da razaznamo glas Svetog Duha. Naše razumevanje plana spasenja i biblijske istine biće zamagljeno i iskrivljeno. Ako svojevoljnim zanemarivanjem zdravlja uništavamo svoje telo, naše svedočanstvo svetu sigurno neće biti na slavu Bogu. Taj princip se ne odnosi samo na naše zdravstvene navike, već i na ono što gledamo na televiziji i čitamo u časopisima i knjigama, na sadržaje koji nas zaokupljaju na internetu, i niz drugih životnih navika.

Bojati se Boga je poziv da vodimo život usredsređen na Boga, odajući Mu slavu u svemu što radimo. To je poziv upućen u vreme suda – poziv koji će pripremiti ljude za Isusov dolazak. Posredstvom Njegove blagodati i sile, možemo Mu odati slavu, ukazati čast Njegovom imenu i zasijati poput svetiljke u ovom svetu tame. Takav život je naš poziv i naša sudbina.

### TREĆI DEO: PRIMENA U ŽIVOTU

**Pročitajte i razmislite:** Pre nekoliko godina, pastor Mark Finli je hteo da pomogne jednoj starijoj ženi da prestane da puši. Zajedno su proučavali Bibliju, konsultovali se i molili se, ali izgledalo je da ništa ne pomaže. Ona jednostavno nije imala motivaciju da prestane sa pušenjem. Zapravo, uživala je u pušenju i samo je polovično želela da prestane. Jednog dana kad je pastor posetio tu baku, ona je imala širok osmeh na licu i uzbuđeno je uzviknula: „Pastore Finli, prestala sam, prestala sam! Nisam pušila nekoliko dana!“ Želeći da sazna šta je dovelo do te promene, pastor je upitao: „Šta te je motivisalo?“ Odgovorila je jednostavno: „Moja sedmogodišnja unuka.“ A onda je bjasnila: „Jedne večeri sedela sam u svojoj omiljenoj stolici i pušila, a moja unuka mi se popela u krilo i rekla: ’Bako, kada porastem, želim da pušim baš kao i ti.’ To je bilo to, pastore. Prestala sam zbog nje.“

Ako je jedna baka mogla da prestane da puši zbog svoje unuke, zar ne možemo i mi, blagodaću Božjom i silom Njegovog Duha, da se odreknemo bilo koje navike koja nije u skladu s Njegovom voljom – Hrista radi? Đavo kaže da je nemoguće savladati svoje loše navike i grešne sklonosti. Ali Isus kaže: „Koji pobijedi daću mu da jede od drveta životnoga... Budi vjeran do same smrti, i daću ti vijenac života“ (Otkrivenje 2,7.10). Isus nam obećava snagu za pobedu u borbi sa zlom.

**Postavite svojim učenicima sledeća pitanja:**

1. U kom smislu je poruka tri anđela istovremeno poziv na poslušnost i na pobožno življenje u ovom kriznom trenutku zemaljske istorije?

2. Na koje načine nam Isus, naš Gospod i Spasitelj, daje istovremeno i motivaciju i silu za pobedu?