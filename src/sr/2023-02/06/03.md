---
title:  Period od 2300 dana i vreme kraja
date:  01/05/2023
---

`Pročitajte tekst Danilo 8,17.19.26. Na koji vremenski period se, prema tumačenju anđela, odnosi vizija iz teksta Danilo 8 i 2300 dana, i zašto je važno to razumeti?`

Neki tvrde da se period od 2300 dana odnosi na doslovne dane. Oni takođe smatraju da se „mali rog“ iz teksta Danilo 8 odnosi na seleukidskog vojskovođu Antioha Epifana (216 –164. pre Hrista), koji je napao Jerusalim i oskrnavio jevrejski hram, mada se 2300 dana uopšte ne uklapa u vremenski okvir njegove vladavine. Takvo tumačenje je u raskoraku sa jasnom napomenom anđela da se ta vizija odnosi na „vreme kraja“. Antioh  svakako nije živeo u vreme kraja.

U tekstu Danilo 8, Gavrilo počinje svoje tumačenje proročanstva o 2300 dana. On imenuje ovna kao onog koji predstavlja Medo-Persiju, a runjavog jarca kao predstavnika Grčke (Danilo 8,20.21). I mada nije konkretno imenovan kao dve sile pre njega, sledeći entitet, mali rog, očigledno predstavlja Rim (Danilo 8,9.23.24). On zatim opisuje neku vrstu versko-političke faze Rima, za koji kaže da će da „obori istinu na zemlju“ (Danilo 8,10-12.25) i da remeti Hristovu nebesku službu (Danilo 8,10-12). Očišćenje Svetinje u tekstu Danilo 8,14, što je vrhunac tog poglavlja, predstavlja Božji odgovor na drskost zemaljskih i religioznih sila koje će pokušati da uzurpiraju Božju vlast. To je deo Božjeg rešenja za problem greha.

Gavrilo je došao s namerom da objasni pojedinosti Božjeg proročkog vremenskog rasporeda. Na kraju 8. poglavlja jasno se vidi da Danilo nije razumeo deo vizije o 2300 dana (Danilo 8,27). Prethodni deo o ovnu, jarcu i malom rogu objašnjen je u celini, pri čemu se prve dve sile čak navode i konkretno po imenu (Danilo 8,20.21). Očišćenje Svetinje, međutim, nije objašnjeno.

Anđeo Gavrilo, koji se javlja u 8. poglavlju, javlja se ponovo u 9. poglavlju Danilove knjige i kaže mu: „U početku molitve tvoje izide riječ, i ja dođoh da ti kažem, jer si mio; zato slušaj riječ, i razumij utvaru“ (Danilo 9,23). Koju utvaru (viziju)? Kao što ćemo sutra videti, viziju o 2300 dana, jedini deo prethodne vizije, iz 8. poglavlja, koji Danilu još uvek nije bio razjašnjen.

`Anđeo kaže Danilu da je „mio“. Šta nam to govori o prisnoj vezi između neba i zemlje?`