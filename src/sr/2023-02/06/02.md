---
title:  Čišćenje Svetinje
date:  30/04/2023
---

Kao što smo već videli, sud se mora odigrati pre nego što Hristos dođe. Anđeo glasno objavljuje da „dođe čas suda njegova“ (Otkrivenje 14,7). Knjiga proroka Danila otkriva nam vreme početka tog suđenja.

`Pročitajte stih Danilo 8,14. Koji konkretan vremenski sled nam Danilo daje u vezi sa očišćenjem Svetinje?`

Svaki Jevrejin je jasno razumeo šta znači čišćenje zemaljske Svetinje. To se događalo na Dan pomirenja, što je zapravo bio dan suda. Tako je i Danilo razumeo pojam suda i čišćenja Svetinje, ali ga je zbunjivalo tih 2300 dana.

`Pročitajte sledeće tekstove: Danilo 8,27 i Danilo 9,21.22. Kako je Danilo reagovao na viziju o 2300 dana, i kakav odgovor mu je Bog dao u vezi s tim?`

Na kraju  8. poglavlja Danilo kaže: „Čudih se utvari, ali niko ne dozna“ (Danilo 8,27) – misleći na viziju o 2300 dana (jer je ostatak vizije već bio protumačen; videti Danilo 8,19-22). Sledeće poglavlje, Danilo 9, beleži kako je anđeo Gavrilo došao da objasni Danilu proročanstvo o 2300 dana. „Danilo, sada izidoh da te urazumim“ (Danilo 9,22).

Prorok ostaje zadivljen, dok mu Gavrilo daje mnogo širi odgovor na molitvu nego što je mogao i da zamisli. Anđeo vodi Danila kroz vreme i otkriva mu istinu o dolasku Mesije, navodeći tačne datume početka Njegove službe i Njegove surove smrti, događaja koji su direktno povezani sa čišćenjem Svetinje, o čemu govori tekst Danilo 8. Drugim rečima, Hristova smrt je neraskidivo povezana sa sudom.

`Zašto je značajno to što je Isusova smrt, prorečena u tekstu Danilo 9,24-27, direktno povezana sa sudom iz teksta Danilo 8,14? Koju veliku istinu saznajemo na osnovu te povezanosti?`