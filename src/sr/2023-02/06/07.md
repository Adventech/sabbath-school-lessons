---
title:  Za dalje proučavanje
date:  05/05/2023
---

Evo jednog brzog i jednostavnog pregleda proročanstva o 70 sedmica iz teksta Danilo 9,24-27:

Prvo se pominju 70 sedmica (Danilo 9,24).

Zatim, sedam sedmica i 62 sedmice, odnosno 69 (Danilo 9,25) od ukupno 70 sedmica.

A onda, tu je poslednja, sedamdeseta sedmica (Danilo 9,27).

I, konačno, ta poslednja sedmica biva podeljena „u polovinu nedjelje“ (Danilo 9,27) – na dva odseka od po tri i po godine.

To je to. Sedamdeset sedmica, koje se sastoje od šezdeset devet sedmica i jedne sedmice. A ta jedna sedmica je podeljena na pola. Sad samo dodajte početni datum – 457. godina pre nove ere, i jednostavnom računicom – da, zaista, dolazimo do 1844. godine na vremenskoj skali.

Doduše, u 8. poglavlju Danilove knjige, kada je reč o 2300 dana, uopšte se ne pominje kada taj period počinje. „Do dvije tisuće i tri stotine dana i noći; onda će se svetinja očistiti“ (Danilo 8,14). Do dve hiljade i trista dana – ali od kada? Zašto ne od trenutka kad je Danilo dobio tu viziju – „treće godine carovanja Valtasarova“ (Danilo 8,1)?

Međutim, to se ne uklapa. Vizija u tekstu Danilo 8 ne uključuje Vavilon. Ona počinje događajima koji su se odvijali posle njega – od Medo-Persije, preko Grčke i Rima, sve do „kraja“. Zašto bi se jedan događaj – čišćenje Svetinje – koji je deo vizije, vremenski vezivao za nešto (Vavilon) što nije deo te vizije? Početni datum za nešto što predstavlja vrhunac vizije treba da potiče iz same te vizije, a ona je počela od Medo-Persije i proteže se do samog „kraja“. A to je mnogo godina.

Kada je taj period otpočeo? To nam nije rečeno u 8. poglavlju Danilove knjige. Rečeno nam je u 9. poglavlju.

**Pitanja za razgovor:**

`1. Razgovarajte u razredu o bliskoj povezanosti između evanđelja i suda, kakvu vidimo u ta dva dela onoga što u stvari predstavlja jedno proročanstvo. Zašto ta povezanost između njih predstavlja tako dobru vest za nas? Kako bi ta povezanost trebalo da ublaži strah koji mnogi osećaju pri pomisli na sud?`

`2. Zadržite se u mislima na istini, otkrivenoj u tekstu Danilo 9,26, da je Mesija odsečen, ali „ne zbog sebe“. O čemu je tu reč? Zbog koga je On odsečen i zašto?`

`3. Pročitajte ponovo tekstove 3. Mojsijeva 16,16 i 3. Mojsijeva 23,26-29. Razgovarajte o razlogu čišćenja Svetinje (3. Mojsijeva 16,16) i o tome kako narod treba da se ponaša dok se to dešava (3. Mojsijeva 23,26-29). Kakav odnos postoji između onoga što se tu dešava i onoga što bi to trebalo da znači za nas danas?`