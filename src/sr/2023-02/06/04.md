---
title:  Anđelovo uputstvo Danilu
date:  02/05/2023
---

`Pročitajte tekst Danilo 9,23. Koje konkretno uputstvo anđeo daje Danilu? Zašto je to važno da bismo razumeli značenje očišćenja Svetinje o kom je reč u tekstu Danilo 8,14?`

Anđeo je Danilu jasno rekao: „Pazi dobro na reč da bi razumeo viđenje“ (Danilo 9,23, Milin). Na koju reč i koje viđenje? Pošto u 9. poglavlju nije zabeležena nijedna vizija, Gavrilo je nesumnjivo govorio o delu vizije iz 8. poglavlja koji prorok nije razumeo – vizije o 2300 dana (Danilo 8,27).

`Gavrilo nastavlja svoje objašnjenje u tekstu Danilo 9,24-27. O kojim događajima iz Isusovog života i službe je tu reč?`

Prvi deo tog proročanstva odnosi se na Božji narod, Jevreje. „Sedamdeset je nedjelja određeno tvome narodu“ – jevrejskom narodu (Danilo 9,24). U biblijskom proročanstvu, jedan proročki dan odgovara jednoj doslovnoj proročkoj godini (Jezekilj 4,6; 4. Mojsijeva 14,34). U knjigama Danilo i Otkrivenje, kada imate simboličnu sliku, obično imate i simbolično vremensko proročanstvo. Jedan od razloga što možemo biti sigurni da je tu upotrebljen princip „dan za godinu“ jeste to što se, kada ga primenimo na Danilovo proročanstvo, svaki događaj na vremenskoj skali savršeno uklapa (pogledajte sutrašnju pouku). Kad primenimo taj princip, zaključujemo da se 70 sedmica sastoji od 490 dana. A budući da jedan proročki dan odgovara jednoj doslovnoj godini, 490 dana bi, dakle, bilo 490 doslovnih godina.

Gavrilo kaže Danilu da je 490 godina „odsečeno“ (doslovno značenje jevrejske reči _chathak_, koja se ponekad prevodi kao „određeno“). Odsečeno od čega? To može da se odnosi samo na neko drugo vremensko proročanstvo, a jedino drugo vremensko proročanstvo koje se u vezi s tim pominje je 2300 dana iz teksta Danilo 8,14. Tih 490 godina, koje i same predstavljaju vremensko proročanstvo, direktno su povezane sa vremenskim proročanstvom iz teksta Danilo 8,14, jedinim delom vizije koji je ostao neobjašnjen u 8. poglavlju, a takođe i jedinim vremenskim proročanstvom u tom poglavlju. Dakle, vidimo da Gavrilo dolazi sa tim proročanstvom da bi pomogao Danilu da razume ono što nije razumeo u prethodnom poglavlju – 2300 dana.