---
title:  Godina 1844.
date:  04/05/2023
---

Prvih 490 godina iz proročkog lanca u trajanju od 2300 godina bilo je posebno određeno za drevni jevrejski narod i dolazak Mesije. Preostali deo perioda od 2300 godina imao je veze sa Božjim narodom –Jevrejima i obraćenim paganima – sa čišćenjem nebeske Svetinje i, konačno, sa Hristovim drugim dolaskom.

Dakle, prvih 490 godina odnosilo se na Mesijin prvi dolazak i završilo se 34. godine nove ere. Oduzimanjem 490 od 2300 godina, dobijamo 1810 godina. Tih 1810 godina odnosilo se na Božji narod. Ako krenemo od 34. godine nove ere i dodamo 1810 godina, dolazimo do 1844. godine.

U svetlu očišćenja, odnosno obnovljenja istine o Svetinji i nebeskom sudu na kraju vremena, Bog upućuje svoj poslednji poziv celom čovečanstvu, zabeležen u tekstu Otkrivenje 14,6.7 – poziv da odgovori na Njegovu ljubav, da prihvati Njegovu milost i da živi pobožno, u poslušnosti.

`Pročitajte stih 3. Mojsijeva 16,16. Koji je bio razlog čišćenja Svetinje i čemu nas to uči u vezi sa evanđeljem?`

Zbog greha i bezakonja naroda Svetinja  je morala da se čisti, a to se radilo isključivo krvlju životinja. Isti je slučaj i sa nama. Potreban nam je Spasitelj, čiji su život simbolički predstavljale životinje  žrtvovane na Dan pomirenja, što je jedini način da budemo pomilovani na sudu.

`Pročitajte tekst 3. Mojsijeva 23,26-29. Šta je Bog zapovedio svom narodu da čini na taj dan suda, i šta bi to trebalo da znači za nas danas?`

Trebalo je da Izraelci „muče svoje duše“. Taj izraz ukazuje da je trebalo da se ponize, da preispitaju svoje srce, da priznaju grehe, pokaju se i zamole Boga da ih očisti, kao što je prvosveštenik čistio zemaljsku Svetinju.

`Proročki tekstovi iz Knjige proroka Danila, od 7. do 9. pogljavlja, kao i Otkrivenje 14, posebno nam skreću pažnju na hitne pozive da se pripremamo za sudnji čas. Od 1844. godine živimo u vreme suda, a poruka prvog anđela iz Otkrivenja glasi: „Dođe čas suda njegova“ (Otkrivenje 14,7). Kako da, s tim u vezi, mi danas „mučimo svoje duše“?`