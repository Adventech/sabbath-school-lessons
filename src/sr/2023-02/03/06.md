---
title:  Misionski pokret
date:  13/04/2023
---

Zahvaljujući pažljivom, dubokom proučavanju Biblije, rani adventisti su sve bolje razumevali značaj ovih poruka. Osećali su da Bog ima poruku prilagođenu potrebama ove generacije – hitnu poruku za poslednje vreme, koja se mora objaviti svakom plemenu, kolenu, jeziku i narodu, kako bi se svet pripremio za Hristov povratak. Poruke tri anđela bile su pokretač adventističke misije od samog početka.

Godine 1874. Generalna konferencija poslala je našeg prvog misionara u Evropu. Elen Vajt je Džona Endrusa nazvala „najsposobnijim čovekom u našim redovima“. Endrus je govorio najmanje sedam  jezika i mogao je napamet da ponovi ceo Novi i veći deo Starog zaveta. Bio je briljantan mislilac, plodan pisac, moćan propovednik i kompetentan teolog.

Zašto je takvog čoveka trebalo poslati u mesto gde je bilo vrlo malo vernika? Zašto bi „najsposobnijeg čoveka“ kog imate uputili u nepoznato misionsko polje? I zašto je on bio voljan da ide? Žena mu je umrla nekoliko godina ranije. Zašto je bio spreman da ostavi porodicu i prijatelje u Americi, i sa dvoje dece otplovi u nepoznatu zemlju, rizikujući sve za Hristovo delo?

Postojao je samo jedan razlog. Verovao je da će Isus uskoro doći, i da vest istine za poslednje vreme mora da stigne do celog sveta.

Tokom cele naše istorije, najsposobniji i najbolji među nama putovali su s kraja na kraj sveta da bi objavili Božju poruku za poslednje vreme. Bilo je među njima učitelja, medicinskog osoblja, pastora, zemljoradnika, mehaničara, stolara i trgovaca svih vrsta. Neki su bili službenici Crkve, ali mnogi nisu. Bili su to laici koji su verovali da će Isus uskoro doći.

`Pročitajte sledeće stihove: Otkrivenje 14,6; Dela 1,8 i Matej 24,14. Koje sličnosti zapažate među njima?`

Propovedanje večnog evanđelja prekoračuje geografske granice. Prodire u najudaljenija područja Zemlje. Dopire do ljudi svih jezika i kultura. Na kraju, ono će izvršiti uticaj na ceo svet. Kako je fascinantno znati da je naša poruka do sada stigla u više od 210 od ukupno 235 zemalja sveta priznatih od strane Ujedinjenih nacija!

`Kakvu biste ulogu vi mogli da odigrate, i kako biste mogli bolje da je odigrate, da biste doprineli širenju poruka tri anđela do svakog „plemena, jezika, kolena i naroda“?`