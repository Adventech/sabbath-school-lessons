---
title:  Po celom svetu
date:  12/04/2023
---

Ponovo pročitajte Otkrivenje 14,6. Koliki je opseg širenja večnog evanđelja i zašto je odgovor na to pitanje važan za nas, našu misiju i poziv koji smo kao crkva primili?

Prema hitnoj poruci za poslednje vreme prvog od ova tri anđela, „večno evanđelje“ treba da se objavi svakom plemenu, jeziku, kolenu i narodu. Ta misija je tako značajna, tako velika, tako široka i tako obimna da je sveobuhvatna. Ona zahteva naše najbolje napore i našu potpunu posvećenost. Ona nas vodi od zaokupljenosti sopstvenim interesima do oduševljenja Hristovom službom. Nadahnjuje nas nečim što nas prevazilazi, vodi nas od uskih granica sopstvenog uma do jedne mnogo šire vizije.

`Pročitajte tekst Matej 28,19.20. Kako se ti stihovi nadovezuju na poruku prvog anđela?`

U svojoj knjizi _Traganje za nečim višim: Živeti za nešto veće od nas_ (Paul David Tripp, _A Quest for More: Living for Something Bigger Than You_), Pol Dejvid Trip govori o psihološkoj potrebi svakog ljudskog bića da bude deo nečeg većeg od njega samog: „Ljudska bića su stvorena da budu deo nečega što prevazilazi njihov lični život. Greh nas navodi da svoj život svedemo na nivo sopstvenog bitisanja, ali nas Hristova blagodat izbavlja iz klaustrofobičnih okvira našeg ličnog, skučenog sveta usredsređenog na sebe, i oslobađa nas da živimo za večne ciljeve i bogate užitke Božjeg carstva.“

Nema ničeg što više nadahnjuje, ispunjava i nagrađuje od mogućnosti da budemo deo jednog duhovnog  pokreta, božanskim proviđenjem pozvanog da izvrši zadatak daleko veći i obuhvatniji nego što bi ijedno ljudsko biće ikada moglo samostalno da obavi. Božji nalog opisan u 14. poglavlju Otkrivenja predstavlja najznačajniju dužnost ikada poverenu Njegovoj crkvi. To je svesrdan poziv da svoj život posvetimo najvećem poduhvatu neba – da Božju neshvatljivu ljubav obelodanimo neposredno pre Isusovog povratka.

`Kakvo je vaše iskustvo u vezi sa učešćem u nečemu većem od vas samih? Kako vam to iskustvo pomaže da razumete smisao današnjeg proučavanja? Osim toga, šta bi moglo biti veće od mogućnosti da vas Tvorac svega upotrebi kako bi učinio nešto od večne važnosti za čitav svemir?`