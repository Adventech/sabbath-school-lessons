---
title:  „Večno evanđelje“
date:  10/04/2023
---

Zapazite čime počinje stih Otkrivenje 14,6, koji se nalazi na početku poruka tri anđela – „večno“ evanđelje. Dakle, ako ne razumemo dubinu evanđelja, propustićemo sav smisao poruka tri anđela. Ako  ne razumemo evanđelje, nećemo moći u potpunosti da razumemo bitne stavke u Božjoj poruci o sudnjem času, o padu Vavilona i o žigu zveri.

`Pročitajte 1. Korinćanima 15,1-4; Rimljanima 3,24-26 i Rimljanima 5,6-8. Kako je „večno evanđelje“ predstavljeno u tim tekstovima? Kakva nam je velika nada tu ponuđena?`

Evanđelje je neverovatno dobra vest o Hristovoj smrti za naše grehe, o Njegovom slavnom vaskrsenju i uvek prisutnoj ljubavi i brizi za nas. Verom u Njegovu prolivenu krv i Njegovu moć vaskrsenja, bivamo oslobođeni i kazne za greh i sile greha. Hristos je obuzimao misli apostola Pavla, i nalazio se u središtu njegovog učenja i propovedanja. Raspeti Hristos iskupio ga je od osude i krivice za njegovu prošlost. Vaskrsli Hristos davao mu je snagu u sadašnjosti, a Hristos koji se vraća pružao mu je nadu za budućnost.

Zapazite četiri pojedinosti u navedenim tekstovima iz Rimljanima poslanice:

1. Besplatno smo opravdani blagodaću.

2. Blagodat je pokazatelj Božje pravednosti.

3. Blagodat opravdava one koji verom prihvataju Isusa.

4. Božja ljubav se pokazala prema nama dok smo još bili grešnici.

Hristova milost je nezaslužena, nestečena i nezarađena. Isus je umro mučnom, bolnom smrću kakvom će umreti izgubljeni grešnici. Doživeo je puninu Očevog gneva i osude za greh. Bio je odbačen da bismo mi bili prihvaćeni.  Umro je smrću kakvu smo mi zaslužili, da bismo mi imali život kakav je On zaslužio.

Da li je onda čudno što se spasenje može postići samo verom, bez dela zakona? Šta bismo mi uopšte mogli tome da dodamo? Šta bi naša dela, čak i ona najdobronamernija, dela ispunjena Svetim Duhom, mogla da dodaju onome što je Hristos učinio za nas na krstu?

`A taj plan, plan spasenja, donet je još pre početka vremena (2. Timotiju 1,9; Titu 1,2; Efescima 1,4), što nam pomaže da objasnimo zašto je on proglašen „večnim“ evanđeljem. Jer, pre nego što je svet stvoren, Bog je znao šta će se dogoditi, i zato je osmislio plan spasenja, kako bi se s tom krizom suočio kada do nje konačno dođe.`