---
title:  Večno evanđelje
date:  08/04/2023
---

### Tekstovi za proučavanje u toku sedmice
Otkrivenje 14,6-12; 1. Korinćanima 15,1-4; Rimljanima 3,24-26; 1. Petrova 1,18-20; Matej 28,19.20; Dela 1,8.

> <p>Tekst za pamćenje</p>
> „I vidjeh drugoga anđela gdje leti posred neba, koji imaše vječno jevanđelje da objavi onima koji žive na zemlji, i svakome plemenu i jeziku i koljenu i narodu“ (Otkrivenje 14,6).

Drevni Izrael je, u vreme kad su neznabošci oko njega bili politeisti i obožavali mnogobrojne „bogove“ od drveta i kamena, imao jasnu, prepoznatljivu, moćnu izjavu vere, koju nalazimo u stihu 5. Mojsijeva 6,4: „Čuj, Izrailju: Gospod je Bog naš jedini Gospod!“

Tokom vekova, pevanje „Šeme“ (kako su skraćeno nazivali tu izjavu, na osnovu jevrejske reči za „čuj“) podsećalo je Jevreje na duhovnu viziju koja ih je ujedinila kao narod, i osnažila njihovu rešenost da sačuvaju svoj zasebni identitet kao poklonici jedinog istinitog Boga.

Za adventiste sedmog dana, „Šema“ su poruke tri anđela iz 14. poglavlja Otkrivenja. One su naša prepoznatljiva izjava vere. One definišu ko smo mi kao narod i opisuju našu misiju u svetu. Ukratko, naš jedinstveni proročki identitet prikazan je u tekstu Otkrivenje 14,6-12, i upravo tu nalazimo pokretačku snagu za objavljivanje evanđelja svetu.

U pouci za ovu sedmicu, započećemo detaljno proučavanje teksta Otkrivenje 14,6–12, ali ćemo to činiti kroz prizmu blagodati, dok slušamo kako se Bog obraća našem srcu.