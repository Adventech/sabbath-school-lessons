---
title:  Priča o blagodati
date:  11/04/2023
---

Poruke tri anđela su priča o blagodati. One su priča o Spasiteljevoj neizmernoj ljubavi – priča o Isusu koji nas toliko voli da bi radije sam prošao kroz pakao, nego da izgubi nekoga od nas. One su priča o bezgraničnoj, nedokučivoj, neobjašnjivoj, besmrtnoj, beskrajnoj ljubavi.

Boga ništa ne može da iznenadi. On nije podložan uticaju promenljivih ljudskih odluka. Kao što smo već videli, Njegov plan da nas izbavi iz carstva greha nije bio neka naknadna misao, začeta tek nakon što je greh podigao svoju ružnu glavu. Bog nije bio zatečen tom strašnom dramom greha.

`Pročitajte tekstove Otkrivenje 13,8 i 1. Petrova 1,18-20. Čemu nas ti stihovi uče u vezi sa planom spasenja?`

Izraz „večno evanđelje“ u stihu Otkrivenje 14,6 odnosi se na prošlost, sadašnjost i budućnost. Kada je stvorio ljudski rod sa sposobnošću da donosi moralne odluke, Bog je mogao da očekuje da će oni napraviti i neke pogrešne izbore. Kada su Njegova stvorenja dobila mogućnost da biraju, dobila su mogućnost i da se pobune protiv Njegove prirode ljubavi. Jedini način da se ta realnost izbegne, bio bi stvaranje robotskih bića kojima će se upravljati i manipulisati u skladu s nekim božanskim kosmičkim planom. Međutim, prisilna odanost je nešto suprotno samoj Božjoj prirodi. Ljubav zahteva slobodu izbora, a kad se ta sloboda nekome pruži, postoji mogućnost da on donese i neke pogrešne odluke. Zato je plan spasenja začet u Božjem umu još pre pobune naših praroditelja u Edemu.

„Plan za naše spasenje nije bila naknadna misao, plan načinjen posle Adamovog pada. On je bio otkrivenje ’tajne koja je bila sakrivena od postanja sveta’ (Rimljanima 16,25). On je otkrivenje načela koja su od večnosti bila temelj Božjeg prestola.“ – Elen G. Vajt, _Čežnja vekova_, str. 22 (original).

„Večno evanđelje“ se ne odnosi samo na prošlost i sadašnjost – ono je temelj nade u budućnost. Ono govori o večnom životu sa Onim čije srce bolno žudi da zauvek bude sa nama.

`Pročitajte Efescima 1,4. Razmislite o tome šta znači to što ste, još „prije postanja svijeta“, bili „izabrani“ za spasenje u Hristu. Zašto bi ta istina trebalo da vam pruži tako mnogo ohrabrenja?`