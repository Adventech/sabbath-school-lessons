---
title:  Knjiga nade puna blagodati
date:  09/04/2023
---

Većina ljudi, kad razmišlja o poslednjoj biblijskoj knjizi, Otkrivenju, nema na umu Božju milost. Kad ljudi razmatraju Božju poruku za poslednje vreme, njihove misli obično se odmah okreću zastrašujućim zverima, tajanstvenim simbolima i neobičnim stvorenjima. Knjiga Otkrivenje nekim ljudima uliva strah u istoj meri u kojoj drugima pruža umirenje, što je prava šteta, jer je ona zapravo prožeta milošću i puna nade. Odnosno, i pored svih tih strašnih zveri, upozorenja na progonstvo i teška vremena koja su pred nama, Bog nam i dalje daje razloge da se radujemo Njegovom spasenju.

`Pročitajte Otkrivenje 1,1-3 i Otkrivenje 14,6. Šta nam ti stihovi, posmatrani zajedno, govore ne samo o knjizi Otkrivenje, već i o „večnom evanđelju“?`

Otkrivenje je u suštini knjiga o Isusu. To je poruka koju On upućuje svom narodu i može se posebno primeniti na Njegovu crkvu poslednjeg vremena. To je poruka puna milosti i nade za nas koji živimo u poslednje vreme. U celoj toj knjizi Hristos se opisuje kao zaklano Jagnje, a blagoslov je obećan onima koji je čitaju, razumeju i postupaju u skladu sa istinama otkrivenim u njoj.

Prema tekstu Otkrivenje 1,5.6, Isus je Onaj „koji nas ljubi, i umi nas od grijeha našijeh krvlju svojom; i učini nas careve i sveštenike Bogu i ocu svojemu“. U Hristu nam je oprošteno. Blagodat nam oprašta grehe iz prošlosti, osnažuje nas u sadašnjosti i pruža nam nadu za budućnost. Što će reći, u Hristu smo oslobođeni kazne i sile greha, a jednog dana, uskoro, bićemo oslobođeni i prisustva greha. To je poruka poslednje biblijske knjige, Otkrivenje.

A to je takođe i hitna poruka, najpre predstavljena u vidu anđela koji leti posred neba noseći „večno evanđelje“.

_Evanđelje_? Spasenje verom u Hrista? Hristova iskupiteljska smrt za nas? Obećanje o večnom životu, ne na osnovu onoga što sami možemo da učinimo, već na osnovu onoga što je Hristos učinio za nas? Sve se to nalazi na samom početku poruka tri anđela? Upravo tako!

Nije, dakle, nikakvo čudo što su to poruke pune milosti, nade i obećanja za nas kao pala, napaćena bića.

`Mada je lako usredsrediti se na zveri i upozorenja o poslednjem vremenu, kakvo je prikazano u Otkrivenju, kako da naučimo da sve to uravnotežimo sa onim što je, neosporno, najvažnija poruka Otkrivenja – Hristova samopožrtvovana smrt u našu korist?`