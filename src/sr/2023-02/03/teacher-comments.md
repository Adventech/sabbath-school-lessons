---
title:  Večno evanđelje
date:  14/04/2023
---

### PRVI DEO: PREGLED

U pouci za ovu sedmicu otpočinjemo detaljno proučavanje poruka tri anđela iz teksta Otkrivenje 14,6-12. U celom Svetom pismu anđeli se predstavljaju kao Božji glasnici. U knjizi Otkrivenje, anđeli koji lete posred neba oličavaju nebesku poruku božanskog porekla, koja se velikom brzinom prenosi do svih krajeva zemlje. Tu poruku, naravno, treba da objavi Božji narod poslednjeg vremena.

Neposredno pre Isusovog dolaska, poruka o večnom evanđelju, u kontekstu suda, žurno se širi svetom. Jedna od središnjih tačaka proučavanja za ovu sedmicu je poniranje u dubinu te evanđeoske poruke. Šta je evanđelje? Zašto se naziva večnim? Zašto svakom ljudskom biću na planeti Zemlji treba pružiti priliku da se odredi prema evanđelju? Zašto spasenje svake osobe koja živi u poslednjim danima istorije ove planete, zavisi od njegovog ili njenog određenja prema toj poruci? Pouka za ovu sedmicu pružiće nam odgovore na ta pitanja, a ujedno i dublje razumevanje izraza „večno evanđelje“.

Druga osobenost pouke za ovu sedmicu je sticanje boljeg uvida u misiju koju Hristos ima za svoju crkvu poslednjeg vremena. Anđeo koji leti posred neba, noseći večno evanđelje, objavljuje tu istinu za poslednje vreme „svakome plemenu i jeziku i koljenu i narodu“ (Otkrivenje 14,6). Ima nečeg velikog u toj poruci. Ona nas poziva da damo sve od sebe za Božje carstvo. Poziva nas da sarađujemo sa Hristom u Njegovom poslednjem obraćanju ljudima. Ta poruka nas poziva da damo prioritet Božjoj misiji spasenja izgubljenog čovečanstva, jer je to i Njegov prioritet.

### DRUGI DEO: KOMENTAR

Bog stavlja prepoznatljivi pečat odobravanja na svoj narod, da bi napravio razliku između pravog i lažnog. U danima drevnog Izraela, dok su paganski narodi oko njih, kao mnogobošci, obožavali više bogova, Izrael je imao jasnu, prepoznatljivu, snažnu izjavu vere, koju nalazimo u tekstu 5. Mojsijeva 6,4, poznatu i pod nazivom „Šema“.

Dva puta dnevno, ujutru i uveče, jevrejske porodice su ponavljale: „Čuj, Izrailju: Gospod je Bog naš jedini Gospod“ (5. Mojsijeva 6,4).

„Čuj, Izrailju!“ Tokom vekova njihovog izgnanstva, pevanje „Šeme“ podsećalo je Jevreje na duhovnu viziju i putanju koja ih je ujedinila kao narod. Pevanje „Šeme“ jačalo je i njihovu rešenost da se odupru raznim pokušajima da se nasilno odvrate od svoje duhovne vizije i putanje.

Stih 5. Mojsijeva 6,4 bio je jedan od prvih tekstova koje bi jevrejsko dete u drevnom Izraelu učilo čim progovori. Osim toga, jevrejske majke su uvek učile svoju decu da pevaju „Šemu“ pre spavanja.

Nešto što se odigralo neposredno nakon završetka Drugog svetskog rata, 1945. godine, predstavlja neverovatan primer snage te odrednice verskog identiteta. Neki od vodećih rabina posećivali su te godine hrišćanska sirotišta u potrazi za jevrejskom decom. Tokom rata, mnogi Jevreji iz Evrope smeštali su svoju decu u hrišćanska sirotišta da bi ih spasili od nacista. Nadali su se da će se kasnije, posle rata, ponovo spojiti sa svojom decom, ili da će – u slučaju da oni ne prežive – neki rođaci ili prijatelji uspeti da pronađu njihovu decu.

Međutim, posle rata, sveštenici i monahinje koji su vodili ta sirotišta uglavnom nisu bili spremni da vrate jevrejsku decu pod nadzor njihovih porodica. Često su negirali da u svojim sirotištima uopšte imaju jevrejsku decu. Tokom jedne takve posete, vodeći rabin je zamolio sveštenika zaduženog za sirotište da mu dozvoli da se vrati uveče, kada deca odu na spavanje. Sveštenik je nevoljno pristao na rabinovu molbu. Kada se rabin vratio, ušao je u dečiju spavaonicu i, hodajući između kreveta, zapevao „Šemu“ na hebrejskom. Deca su, jedno po jedno, briznula u plač i povikala: „Mama!“ Mnoga od njih su ponavljala reči „Šeme“. Sveštenici su bili potpuno zatečeni. Nisu uspeli da izbrišu sećanja te dece na njihove jevrejske majke koje su ih svake večeri smeštale u krevet sa „Šemom“ na usnama. Glavni sveštenik nije imao drugog izbora, osim da prizna da je bio „u zabludi“. Tako su ta izgubljena jevrejska deca uspela da se vrate „kući“ – svom narodu i svojoj Tori.

U svesti te dece, neizbrisivo utisnute u njihov um, nalazile su se reči koje su potvrdile njihov jevrejski identitet. „Gospod je Bog naš jedini Gospod!“ (5. Mojsijeva 6,4)

**Poruke tri anđela – naša tačka ujedinjenja**

Za nas, adventiste sedmog dana, poruke tri anđela iz Otkrivenja 14 predstavljaju našu „Šemu“ – našu tačku ujedinjenja. One su naša prepoznatljiva izjava vere. One definišu ko smo kao narod i opisuju našu misiju u ovom svetu.

Naš jedinstveni proročki identitet zacrtan je u tekstu Otkrivenje 14,6-12, i mi tu nalazimo ono što nas podstiče da evanđelje objavimo celom svetu. Elen Vajt je to izrazila na sledeći način: „Adventisti sedmog dana su, u posebnom smislu, postavljeni u ovom svetu kao stražari i svetlonoše. Njima je poverena poslednja opomena za svet koji propada. Obasjava ih čudesna svetlost iz Božje Reči. Njima je povereno najsvečanije delo – objavljivanje poruka prvog, drugog i trećeg anđela. Nijedno drugo delo nema toliku važnost. Oni ne smeju dopustiti da bilo šta drugo zaokupi njihovu pažnju.“ – Testimonies for the Church, vol. 9, p. 19.

Te poruke su hitne, večne i sveobuhvatne. U njihovoj srži je večno evanđelje. Šta je evanđelje? To je večno dobra vest o Hristovom životu, smrti, vaskrsenju, prvosvešteničkoj službi i skorom povratku. Dobra vest je da nas Isus spasava od naših greha i daje nam snagu da pobedimo. Razumeti evanđelje znači sagledati značaj Božje besmrtne, nedokučive, neiscrpne ljubavi prema nama. Evanđelje se začinje u Božjem srcu. Pre nego što mi posegnemo za Njim, On doseže do nas. Pre nego što uopšte počnemo da Ga tražimo, On već traži nas. Pre nego što učinimo ijedan korak ka Njemu, On nas privlači k sebi snagom svoje ljubavi. Apostol Jovan potvrđuje tu istinu sledećim nezaboravnim rečima: „U ovom je ljubav ne da mi pokazasmo ljubav k Bogu, nego da on pokaza ljubav k nama, i posla sina svojega da očisti grijehe naše“ (1. Jovanova 4,10). U 5. poglavlju Rimljanima poslanice, apostol Pavle dodaje: „Ali Bog pokazuje svoju ljubav k nama što Hristos još kad bijasmo grješnici umrije za nas“ (Rimljanima 5,8).

Prema evanđelju, Bog, u ličnosti Isusa Hrista, preuzima inicijativu za naše spasenje. Hristos je živeo savršenim životom kakvim je trebalo mi da živimo, umro je smrću kakvom je trebalo mi da umremo, privlači nas k sebi posredstvom Duha Svetog, i svojom ljubavlju, milošću i silom preobražava naš život. Zahvaljujući krstu, slomljena je sila greha u našem životu. Primajući Božju blagodat, prihvatajući Njegovu žrtvu i verujući u Njegovo obećanje o večnom životu, mi postajemo sinovi i kćeri Božje.

Ta poruka o večnom evanđelju nalazi se u srži poruka tri anđela. Glavna tema tih poruka je Isus. One nas pozivaju da odbacimo svu ljudsku gordost i samopravednost. Nagovaraju nas da se u potpunosti oslonimo na Isusa za svoje spasenje. Upućuju nas da verom prihvatimo Njegovu pravednost umesto našeg nepravednog ponašanja. Savršenstvo Hristovog života postaje naše kada Ga prihvatimo kao svog raspetog Iskupitelja. Evanđelje nas poziva da dođemo Isusu takvi kakvi jesmo, ali nas ne ostavlja takve kakvi jesmo. U odgovoru na Isusovu ljubav, poželećemo da živimo pobožno. Njegova blagodat ne pokriva samo našu prošlost, već deluje i kao dinamički princip u našem životu, osposobljavajući nas da Mu budemo poslušni. Apostol Pavle razjašnjava tu misao u Rimljanima 1,5: „Preko kojega (Hrista) primismo blagodat i apostolstvo, da pokorimo sve neznabošce vjeri imena njegovoga.“ Božja blagodat nas uči „da pošteno i pravedno i pobožno poživimo na ovome svijetu“ (Titu 2,12). To je neverovatno dobra vest evanđelja.

Ako smo spaseni Njegovom milošću, osvojeni Njegovom ljubavlju i promenjeni Njegovom silom, naš prirodni odgovor biće da sa drugima podelimo ono što je Hristos učinio za nas. Naše hrišćansko svedočenje je izlivanje srca ispunjenog Božjom ljubavlju. Kad evanđelje slomi naša tvrda, grehom uprljana srca, u nama se javlja potreba da govorimo o Njegovoj milosti. Razumevanje večnog evanđelja je sam temelj našeg svedočenja svetu. Evanđelje iz teksta Otkrivenje 14,6, koje se objavljuje do svih krajeva zemlje, predstavlja nešto što je svako od nas lično iskusio u svom životu. Srž pouke za ovu sedmicu je razumevanje evanđelja, doživljavanje evanđelja i objavljivanje evanđelja u kontekstu Hristovog skorog povratka.

### TREĆI DEO: PRIMENA U ŽIVOTU

**Za lično razmišljanje:** Dok budete proučavali ovu pouku zajedno sa svojim učenicima, moguće je da neki članovi vašeg razreda počnu da preispituju sopstveno spasenje. Možda im nedostaje sigurnost da su im gresi oprošteni. Možda su iskusili neke duboke tuge u svom životu i pitaju se: „Gde je bio Bog kad smo prolazili kroz te mračne doline?“ Ili se možda bore sa nekom skrivenom navikom ili negativnim stavom koji ne uspevaju da prevaziđu?

Podsetite svoje učenike da je evanđelje namenjeno svima. Hristos koji je umro za druge, umro je i za njih. Njegova ljubav pripada svakom od Njegove dece. A isto važi i za Njegovu blagodat i silu.

Zamolite nekog dobrovoljca da glasno pročita sledeći citat iz spisa Elen Vajt: „Isus voli da Mu mi priđemo upravo takvi kakvi smo, grešni, bespomoćni, zavisni. Možemo da dođemo sa svim svojim slabostima, ludostima, gresima i da se, u pokajanju, bacimo pred Njegove noge. A Njegova slava je da nas primi u zagrljaj svoje ljubavi, da previje naše rane, i da nas očisti od svake nečistote.“ – Put Hristu, str. 52 (original). U tome je lepota evanđelja. Ne treba da strahujemo. Isus ne stoji sa šibom krivice da bi nas osudio. On stoji sa raširenim rukama da bi nas primio u zagrljaj svoje ljubavi, da bi nam oprostio, osnažio nas i poslao kao svoje moćne svedoke da, u ovim poslednjim danima, svedočimo o slavi Njegove milosti.

Zamolite svoje učenike da o sledećim pitanjima razmisle u sebi na času i tokom naredne sedmice:

1. Da li sam siguran/sigurna u svoje spasenje upravo sada, u ovom trenutku? Ako jesam, zašto? Ako nisam, šta me sprečava da verujem u to da Isus čeka da previje moje rane i da me primi u zagrljaj svoje ljubavi?

2. Kako sam u toku ove sedmice služio/služila kao svedok Božjeg praštanja, milosti i ljubavi? Na koje još načine mogu da delim Njegovu milost sa ljudima u svojoj sferi uticaja?