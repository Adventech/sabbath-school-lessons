---
title:  Za dalje proučavanje
date:  14/04/2023
---

Zadržite se više na ideji iz proučavanja predviđenog za sredu, o našoj potrebi da budemo deo nečega većeg od nas samih i našeg skučenog, kratkotrajnog, često upropašćenog i  nezadovoljavajućeg života (ko od nas nije iskusio nešto od toga u životu?). U toj ideji ima tako mnogo  smisla. Fizički gledano, šta smo mi ako ne obi­čni paketići mesa koji nosaju okolo sopstveni mozak – nekoliko kilograma organske materije na bazi ugljenika, po sastavu bližeg kofici pržene piletine nego čvrstom disku.

Šta znače ti mali, pojedinačni paketi mesa u odnosu na beskonačnost koja ih okružuje? Živeti samo za sebe, živeti za nešto što nije veće od tebe, kada svuda oko tebe i izvan tebe postoji toliko toga – to je kao da si doživotno zaključan u samici usred velikog grada čije vibracije osećaš kroz zidove. A za koji  bismo veći, uzvišeniji, slavniji i značajniji cilj mogli da živimo nego što je objavljivanje obećanja o večnom životu koji nam je dat u Isusu?

„Božje sluge, lica ozarenih svetim posvećenjem, žuriće od mesta do mesta da objave vest sa Neba. Hiljade glasova, po celoj Zemlji, objavljivaće opomenu. Događaće se čuda, bolesnici će ozdravljati, a znaci i velika čuda pratiće vernike. Sotona će, takođe, delovati i činiti lažna čuda, učiniće da i oganj s neba padne na zemlju pred ljudima (Otkrivenje 13,13). Stanovnici Zemlje na ovaj način biće prisiljeni da se opredele.“ – Elen G. Vajt, _Velika borba_, str. 612 (original).

**Pitanja za razgovor:**

`1. „Nekoliko njih mi je pisalo, postavljajući pitanje da li je poruka o opravdanju verom isto što i poruka trećeg anđela, i ja sam odgovorila: ’To je poruka trećeg anđela u pravom smislu reči.’“ – Ellen G. White, The Advent Review and Sabbath Herald, 1. april 1890. Kakav odnos postoji između opravdanja verom i poruka tri anđela?`

`2. Zadržite se u mislima na izrazu „večno evanđelje“. Šta je večno u vezi sa evanđeljem?`

`3. Šta znači to što su adventisti sedmog dana prisutni u tako mnogo zemalja sveta? Šta nam to govori o blagoslovima kojima  je Bog do sada nagradio naše napore? U isto vreme, kako bi vaša lokalna crkva, čak i vaša lokalna subotna škola, mogla da odigra veću ulogu u „dovršenju dela“?`