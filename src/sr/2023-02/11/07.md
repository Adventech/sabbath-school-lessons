---
title:  Za dalje proučavanje
date:  09/06/2023
---

„Od samog početka velikog sukoba na Nebu, sotona je želeo da sruši Božji zakon. U nameri da postigne ovaj cilj, upustio se u pobunu protiv Stvoritelja. Iako je bio prognan sa Neba, nastavio je istu bitku na Zemlji. Cilj za kojim je istrajno težio, ogledao se u njegovom nastojanju da prevari ljude i da ih navede da prekrše Božji zakon. Posledice će biti potpuno iste, bez obzira da li će ga postići tako što će ih navesti da odbace ceo Zakon, ili da uklone samo jednu od njegovih odredaba... Trudeći se da izloži preziru božanske uredbe, Sotona je izopačio biblijsku nauku, pa su se zablude na taj način uvukle i u veru hiljada ljudi koji su smatrali da veruju u Bibliju. Poslednji veliki sukob između istine i zablude predstavlja konačnu bitku u dugotrajnom ratu oko Božjeg zakona. Upravo sada ulazimo u tu bitku – u bitku između ljudskih zakona i Gospodnjih odredaba, između religije Biblije i religije mitova i tradicija.“ – Elen G. Vajt, Velika borba, str. 582 (original).

U celoj knjizi Otkrivenje bogosluženje i stvaranje su neraskidivo povezani. Suština borbe između dobra i zla, kao i sporenja oko žiga zveri, svodi se na pitanje da li je Bog dostojan obožavanja.

Kao što smo videli, shvatanje Hrista kao Stvoritelja nalazi se u samoj srži subotnog bogosluženja. Isus dosledno podvlači značaj dana čiji je On, prema sopstvenoj tvrdnji, „Gospodar“ (Matej 12,8; Marko 2,28; Luka 6,5). Subota je večni podsetnik na naš identitet. Ona nas podseća na to ko smo mi kao ljudska bića. Ona daje vrednost svakom čoveku. Ona stalno ponavlja tu misao da smo stvorena bića i da je Stvoritelj dostojan naše odanosti i obožavanja. To je razlog što đavo toliko mrzi Subotu. Ona je zlatna karika koja nas spaja sa našim Stvoriteljem, i zato će imati tako ključnu ulogu u završnoj krizi.

**Pitanja za razgovor:**

`1. Na osnovu kojih principa „zver iz mora“ polaže pravo na vlast? Na koji način ti isti stavovi mogu da se uvuku i u naše srce, a da to i ne znamo?`

`2. Kako odgovarate onima što tvrde da ideja o doslovnom postojanju sotone predstavlja primitivno sujeverje, koje obrazovani, ili bar inteligentni ljudi, ne mogu ozbiljno da shvate? Koje argumente možete upotrebiti u svom odgovoru?`