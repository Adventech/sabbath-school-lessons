---
title:  Božji pečat i žig zveri – 1. deo
date:  09/06/2023
---

### PRVI DEO: PREGLED

Otkrivenje je knjiga kontrasta. Pouka za ovu sedmicu govori o Božjem pečatu i žigu zveri. Subota je kroz sve vekove bila poseban znak odanosti Bogu. Subota otkriva da je Bog dostojan obožavanja kao Stvoritelj vasione. Žig zveri takođe se tiče obožavanja. Sotona je uveo lažnu subotu, prvi dan u sedmici, kao simbol svoje vlasti. Konačni sukob između Hrista i sotone usredsređuje se na pitanje ko je dostojan da vlada svemirom. Kao Davalac života, Isus je dostojan da bude obožavan. Sotona shvata tu istinu kao jedno od dominantnih pitanja u velikoj borbi između dobra i zla. Iz tog razloga, sotona napada subotu, simbol Božjeg stvaralačkog autoriteta.

Zbog presudnog značaja subote u konačnom sukobu, Božji zakon ima istaknutu ulogu u tom obračunu. U pouci za ovu sedmicu proučavaćemo sporna pitanja u poslednjem ratu na zemlji. Otkrivenje 14,12 glasi: „Ovdje je trpljenje svetijeh, koji drže zapovijesti Božije i vjeru Isusovu.“ Hristov ostatak poslednjeg vremena primio je Isusov dar pravednosti na osnovu vere, što Njegovim izabranima omogućava da drže Božje zapovesti.

Naša pouka za ovu sedmicu takođe nam pomaže da u potpunosti prepoznamo silu zveri koja izlazi iz mora, opisanu u 13. poglavlju Otkrivenja. Otkrićemo da ta sila, koja uzurpira Božji autoritet, dobija svoju vlast od aždaje, odnosno sotone. Ta zver izrasta iz ruševina Rimskog carstva i prisvaja za sebe prerogative samog Boga.

### DRUGI DEO: KOMENTAR

**U glavnim crtama:** Oni koji slušaju poruke tri anđela odvraćaju se od Vavilona i njegovih lažnih učenja. Zbog toga bivaju pohvaljeni, i to iz dva razloga – zbog svoje poslušnosti i svoje vere u Isusa (Otkrivenje 14,12). Oni strpljivo čekaju da se Isus vrati, što je još jedan način da se kaže kako su oni u svom poverenju u Boga postojani i nepokolebljivi, kao i u poslušnosti Njegovom zakonu. Oni neće ustuknuti. U Gilovom izlaganju o Bibliji postoji jedna nadahnuta izjava u vezi sa stihom Otkrivenje 14,12: „To su oni koji drže zapovesti Božje, i to ne ljudske izume i predanja antihrista, već uredbe Evanđelja, u onom obliku u kom su isprva objavljene, bez ikakvog krivotvorenja i izvrtanja; i koji ih drže zato što im je to Bog zapovedio, iz načela ljubavi prema njemu, imajući u vidu njegovu slavu. Oni se razlikuju od obožavatelja zveri i uspeli su da se sačuvaju tokom celog perioda otpadništva. To su svedoci... i ostatak ženinog potomstva, s kojim je aždaja zaratila preko zveri.“ – Comments on Revelation 14:12 (biblestudytools.com/commentaries/gills-exposition-of-the-bible/revelation-14-12.html).

Spasen blagodaću, ostatak se od onih koji obožavaju zver iz mora razlikuje na osnovu svoje ljubavi prema Isusu i pokornosti Njegovim zapovestima. Oni imaju veru Isusovu – što podrazumeva i veru u Isusa i kvalitet vere koji potiče od Isusa i omogućava im da postanu pobednici. Njihova vera kao rezultat ima poslušnost i omogućava im da se održe u trenutku kad se većina ljudi na ovom svetu klanja zveri iz mora. Imati Isusovu veru znači imati Isusa koji svoj život živi u nama. Na krstu, Isus se oslonio na ljubav svog Oca – i to u trenutku kad nije bio u stanju da oseti Očevu brigu i zainteresovanost za Njegovu patnju kao nosioca greha sveta. Isusova vera koja živi u našem srcu, osposobljava nas da se oslonimo na Isusa u svim životnim iskustvima.

**Prepoznavanje zveri iz mora**

Naznake za prepoznavanje zveri iz mora, koje nalazimo u 13. poglavlju Otkrivenja, izuzetno su specifične. U pouci za ovu sedmicu razgovaraćemo o tri od tih značajnih naznaka ili tragova za prepoznavanje te zveri. Prvi trag koji nalazimo tiče se porekla njene moći. „I dade joj (zveri iz mora) zmija silu svoju, i prijestol svoj, i oblast veliku“ (Otkrivenje 13,2). Ko je ta zmija koja zveri iz mora u Otkrivenju 13 daje moć, presto i vlast?

O toj zmiji (aždaji) čitamo u 12. poglavlju Otkrivenja. U tekstu Otkrivenje 12,3-5 kaže se da je ta „aždaja“ – đavo – pokušao da uništi, „dijete... muško, sina“ čim je rođeno, a koje je kasnije bilo „uzeto k Bogu i prijestolu njegovu“, što nepogrešivo upućuje na Hrista. Aždaja se, dakle, jasno prepoznaje u ovim stihovima. Jednostavnim jezikom, Božja Reč nam saopštava da je to đavo ili sotona (Otkrivenje 12,8.9). Iza zveri koja dolazi iz mora stoji niko drugi do arhineprijatelj Boga i čoveka. Međutim, đavo deluje preko ljudskih bića. Baš kao što Bog deluje preko svoje crkve, tako i đavo deluje preko jedne ogromne otpadničke verske institucije, koja je odbacila Božju istinu i okrenula leđa Božjem zakonu. Ali, iako aždaja, kao što smo upravo saznali, u prvom redu označava sotonu, sam sotona je bio toliko povezan sa paganskim Rimom da aždaja, u posrednom smislu, predstavlja i simbol paganskog Rimskog carstva (uporediti sa tekstom Danilo 7,7). Sotona je koristio paganski Rim u svom pokušaju da uništi Isusa ubrzo nakon Njegovog rođenja (Matej 1,1-20). Kasnije je sotona upotrebio paganski Rim da bi razapeo Hrista:

RIMSKI namesnik Pilat osudio je Hrista na smrt: Matej 27,2.17-26.

RIMSKI dželat prikovao Ga je za grubi krst: Matej 27,27.35.

RIMSKI vojnik Mu je proboo srce kopljem: Jovan 19,34.

RIMSKI pečat je bio utisnut na Njegov grob:  Matej 27,66.

RIMSKI odred vojnika čuvao je Njegov grob: Matej 27,62-65.

Nešto kasnije, aždaja je, preko paganskog Rima, ustupila zveri iz mora svoje sedište i presto. To se dogodilo kad je rimski car Konstantin odlučio da svoju prestonicu premesti iz Rima u tadašnji Konstantinopolj, koji se nalazi u današnjoj Turskoj, čime je ostavio vakuum moći na nekadašnjem prestolu Cezara, u carskom gradu Rimu.

„Povlačeći se na istok, on (Konstantin) prepustio je teren rimskim biskupima.“ „Papstvo je samo ’duh’ pokojnog Rimskog carstva, koji sedi krunisan na ’njegovom grobu’.” – Arthur P. Stanley, Lectures on the History of the Eastern Church (New York: Charles Scribner’s Sons, 1862), p. 305. Dakle, zver koja izlazi iz mora, iz 13. poglavlja Otkrivenja, jeste papski sistem religije. Ovde moramo imati na umu da je reč o sistemu, a ne o pojedinačnim pripadnicima tog sistema. Zver iz mora nije osoba, već lažna verska organizacija.

Drugi trag koji nam je, u 13. poglavlju Otkrivenja, dat u vezi sa identitetom zveri iz mora blisko je povezan sa prvom. Sila koja se uzdiže iz Rima je sila koja zahteva bogosluženje. To je, dakle, religiozna sila. U tekstu Otkrivenje 13,3.4 čitamo da se „zadivi... sva zemlja i pođe za zveri i... pokloniše se zveri“ (Čarnić). Ovde opisana organizacija ujedno je i religiozna sila koja prerasta u univerzalni sistem bogosluženja.

To zapažanje nas dovodi do trećeg traga koji nam Otkrivenje 13 daje u vezi sa idenitetom zveri iz mora: bogohuljenje (Otkrivenje 13,5.6). Šta je, prema Bibliji, bogohuljenje? Bile su dve prilike u kojima je Gospod Isus nepravedno optužen za bogohuljenje, na osnovu čega saznajemo šta se u Bibliji podrazumeva pod pojmom bogohuljenja: (1) ako se neki čovek pretvara da je Bog ili tvrdi da je Bog ili prisvaja privilegije i prerogative Boga; i (2) ako neki čovek tvrdi da ima moć da oprašta grehe. U Isusovom slučaju, te optužbe su bile nepravedne jer je On zaista bio, i jeste, Bog, i ima svu Božju moć i sve Njegove prerogative – uključujući i pravo da nam oprašta grehe. (Videti Jovan 10,33; Luka 5,21.)

Rimska crkva ima dva karakteristična učenja koje Biblija označava kao bogohuljenje. Jedno je njena tvrdnja da ima moć da oprašta grehe. Drugo poverava papi položaj Boga na zemlji.

A zapravo, Isus je naš pravi sveštenik i samo On može da nam oprosti grehe. Istina je da mi nismo dovoljno pravedni da bismo se pojavili pred Bogom. Potreban nam je posrednik. A dobra vest je da mi imamo posrednika – Isusa Hrista. Sveto pismo uči da postoji samo „jedan posrednik (između) Boga i ljudi“ (1. Timotiju 2,5).

A u vezi s tim kako Rimska crkva ispunjava i drugu biblijsku definiciju bogohuljenja, pogledajmo jasnu izjavu autoritativnog katoličkog izvora o statusu pape: „Papa poseduje tako veliko dostojanstvo i toliko je uzvišen, da nije kao običan čovek, već kao Bog, i namesnik Božiji... Zato je papa krunisan trostrukom krunom, kao car neba i zemlje i nižih oblasti... Papa je kao Bog na zemlji,... glavni car nad carevima... kome je svemogućim zapovestima Božjim povereno... nebesko carstvo.“ – Lucius Ferraris, „Papa“, article 2, Prompta Bibliotheca, (Venice, Italy: Gaspar Storti, 1772), vol. 6, pp. 26–29. Latin. Re¬printed (Rome: Press of the Propaganda, 1899).

S druge strane, knjiga Otkrivenje veliča Isusa, otkriva identitet Božjeg naroda poslednjeg vremena i ukazuje na prepoznatljiva obeležja zveri kako bismo bili spremni za predstojeći sukob.

### TREĆI DEO: PRIMENA U ŽIVOTU

**Razmislite o sledećem:** Božja osuda nad jednom verskom organizacijom koja je, sa svojim školama, bolnicama i humanitarnim službama, učinila mnogo toga dobrog u svetu, nekima može delovati pomalo grubo i nepravedno. Međutim, osnovno pitanje nije da li izvesna verska organizacija čini nešto dobro. Najvažnije pritanje glasi: Da li je ta organizacija verna Isusu i učenjima Svetog pisma? Šta stoji iza uticaja koji ona vrši širom sveta, i da li ona vodi ovaj svet u savez crkve i države koji proročanstvo predviđa? Knjiga Otkrivenje najavljuje da će, pod okriljem Rima, naše verske slobode biti ograničene, da će bi proglašen ekonomski bojkot, i da će na kraju Božji narod doživeti ugnjetavanje, tamničenje i smrt.

Zamolite članove svog razreda da naglas pročitaju i razgovaraju o sledeće tri ključne pojedinosti iz naše pouke za ovu sedmicu:

1. Obratite pažnju na ono što se dešava u našem svetu. Proročanstva Otkrivenja predviđaju da će nastati jedan versko-politički savez. Isus je, neposredno pre nego što je otišao na krst, kazao svojim učenicima: „Stražite dakle, jer ne znate u koji će čas doći Gospod vaš“ (Matej 24,42). Šta Isus misli pod tim kad nam kaže da „stražimo“? Kako to da uradimo u praktičnom smislu?

2. Budite spremni. Vreme je da se pripremimo za poslednju krizu na Zemlji. Kriza uglavnom ne razvija karakter – ona ga otkriva. Sada je vreme da jačamo „u Gospodu i u sili jačine njegove“ (Efescima 6,10). Setite se neke krize kroz koju ste nedavno prošli. Šta vam je ona otkrila o vama samima? Koje oblasti u svom hodanju sa Bogom treba da ojačate na osnovu tog otkrivenja karaktera? Kako se pripremamo za Hristov dolazak?

3. Budite aktivni. Isus je rekao: „Bićete mi svedoci“ (Dela 1,8). Ako je ikada bio trenutak da sa onima oko nas aktivno širimo Božju ljubav, Njegove Reči i Njegove poruke za poslednje vreme, onda je to danas. Na koje načine možete onima oko vas u narednoj sedmici da prenesete Hristovu poruku o poslednjem vremenu?