---
title:  Nepokolebljiva istrajnost
date:  04/06/2023
---

Kao što smo videli u tekstu Otkrivenje 14,7, Bog poziva sve ljude da se poklone Stvoritelju. To je poruka prvog anđela. U tekstu Otkrivenje 14,8, Bog upozorava svet na „Vavilon“, lažni religiozni sistem čiji koreni sežu unazad sve do drevnog Vavilona. To je poruka drugog anđela.

U tekstu Otkrivenje 14,9.10, treći anđeo opominje ljude da se ne klanjaju zveri. On jakim glasom objavljuje: „Ko se god pokloni zvijeri i ikoni njezinoj, i primi žig na čelo svoje ili na ruku svoju, i on će piti od vina gnjeva Božijega!“

`Pročitajte tekst Otkrivanje 14,12. Koje dve karakteristike Božjeg naroda poslednjeg vremena otkrivamo u tom stihu? Zašto su obe te karakteristike važne?`

Grčka reč za „trpljenje“ je hupomone, što bi moglo ispravnije da se prevede kao „nepokolebljiva istrajnost“. Bog će na kraju vremena imati narod koji će Mu biti odan uprkos protivljenju i žestokom progonu. Božjom milošću, oni će pokazati postojanu istrajnost, i vodiće blagosloven život poslušnosti, potpuno usredsređen na Boga.

Obožavanje Tvorca (Otkrivenje 14,7) stoji u direktnoj suprotnosti sa obožavanjem zveri (Otkrivenje 14,9), i nalazi svoj pravi izraz u narodu koji drži zapovesti Božje i ima veru Isusovu (Otkrivenje 14,12). Taj konačni sukob u vezi sa odanošću Hristu ili zverskoj sili odvija se oko bogosluženja, a u samoj srži velikog sukoba između dobra i zla naći će se u jednom trenutku i pitanje Subote.

`Pročitajte sledeće tekstove: Rimljanima 8,1-4; Efescima 2,8-10 i Kološanima 1,29. Čemu nas ti stihovi uče kad je reč o življenju po veri?`

Kad živimo po veri, primamo Božju blagodat, i naš život se menja. Posvećeni Spasiteljevi sledbenici neće imati samo veru „u“ Isusa, već i veru „Isusovu“. Oni će imati taj poseban kvalitet vere, karakterističan za poslednja vremena, sasvim po ugledu na Isusa, i ostaće verni do smrti – baš kao i On.

`Koliko ste verni u sitnicama? Šta vam to govori u vezi s tim kako ćete se pokazati onda kad naiđu prava iskušenja? (Videti Luka 16,10.)`