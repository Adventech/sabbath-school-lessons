---
title:  Kosmička borba
date:  05/06/2023
---

`Pročitajte tekst Matej 27,45-50. Čemu nas ti stihovi uče u pogledu onoga što je Hristos iskusio na krstu? Šta je Isus mislio kada je pitao Boga zašto Ga je napustio, i kako nam taj prizor pomaže da razumemo šta znači imati „veru Isusovu“?`

Dok je visio na krstu, obavijen tamom, noseći krivicu, sramotu i osudu za grehe sveta, odvojen od ljubavi svog Oca, Isus je mogao da se osloni samo na odnos koji je imao sa Ocem tokom svog života. Dakle, životom potpune zavisnosti od Oca, čak i u dobrim vremenima, Isus se pripremio za najgora vremena, čak i za krst. Spasitelj je verovao, čak i kad su Ga sve okolnosti nagonile na sumnju. Čak i kad Mu se činilo da ga je Bog napustio, Isus nije odustao.

„Usred užasnog mraka, prividno napušten od Boga, Hristos je ispio do dna čašu ljudskog bola. U tim strašnim trenucima oslanjao se na dokaze o Očevom prihvatanju koji su Mu do tada dati... Hristos je verom izvojevao pobedu.“ – Elen G. Vajt, _Hristos – pobednik_, str. 277 (original).

Vera Isusova je tako duboka, tako puna pouzdanja, tako posvećena, da je ne mogu poljuljati ni svi demoni u kosmosu ni sva iskušenja na zemlji. To je vera koja se uzda i kad ne vidi, veruje i kad ne razume, istrajava čak i kad ima malo toga na šta bi mogla da se osloni. Ta „vera Isusova“ je sama po sebi dar koji primamo verom, i ona će nas provesti kroz predstojeću krizu. Upravo je ta „vera Isusova“, koja prebiva u našem srcu, ono što će nas osposobiti da se klanjamo Hristu kao svom Suverenu, i da ostanemo nepokolebljivo istrajni kada se bude nametao žig zveri iz Otkrivenja.

Međutim, ta vera nije nešto što se može iznenada pojaviti niotkuda. Božji narod uči da živi verom iz dana u dan, upravo sada. U dobrim vremenima, u lošim vremenima, kad se može osetiti Božja blizina i kad se čini da je Bog daleko – svejedno je. „Pravednik od vjere življeće“ (Galatima 3,11; videti takođe Avakum 2,4). Vreme pripreme je sada. Svako iskušenje sada, ako se trpi u veri, može doneti dragocene plodove u našem životu.

`Setite se nekog trenutka kad je izgledalo da vam se život raspada, i kad je jedino što ste imali bila vaša vera. Kako ste kroz to prošli? Koje ste lekcije naučili? Šta ste doživeli što bi moglo pomoći nekom drugom ko prolazi kroz nešto slično?`