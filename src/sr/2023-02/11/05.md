---
title:  Oni koji idu za Jagnjetom
date:  07/06/2023
---

`Pročitajte Otkrivenje 13,1.2. Odakle dolazi zver i ko joj daje vlast?`

Prva zver iz Otkrivenja 13 dobija silu, presto i veliku oblast (vlast) od zmije. Otkrivenje 12,9 i Otkrivenje 20,2 poistovećuju tu zmiju sa sotonom. Sotona je lukavi neprijatelj i on deluje preko zemaljskih sila. Otkrivenje 12,3-5 kaže da je ta „aždaja“ – đavo – pokušala da proždere „muško dete“ čim se rodilo. To „muško Dete“ je kasnije „uzeto k Bogu i prijestolu njegovu“. To se, naravno, odnosi na Hrista. U želji da uništi Hrista kao dete, sotona je delovao preko Iroda i carskog Rima. Na kraju Isusovog života, rimski namesnik, Pilat, osudio je Hrista na smrt, rimski dželat Ga je prikovao za surovi krst, rimski vojnik Ga je proboo kopljem, a drugi rimski vojnici su čuvali Njegov grob. Prema tekstu Otkrivenje 13,2, aždaja, odnosno sotona, delujući preko paganskog Rima dao je svoj presto toj novonastaloj zverskoj sili.

„Mada prvenstveno predstavlja sotonu, aždaja, u prenesenom smislu, predstavlja Rimsko carstvo... Vlast koja je nasledila Rimsko carstvo, koja je od aždaje primila ’silu svoju, i prijestol svoj, i oblast veliku’, očigledno je papski Rim.“ – _The SDA Bible Commentary_, vol. 7, p. 817. Istoričar A. K. Flik objašnjava da se „iz ruševina političkog Rima uzdigla velika moralna imperija u ’džinovskom obličju’ Rimske crkve“. – A. C. Flick, The Rise of the Medieval Church (1900) p. 150 (citirano u Adventističkom biblijskom komentaru – The SDA Bible Commentary, vol. 7, page 817).

`Pročitajte Otkrivenje 13,3 i Otkrivenje 14,4. Kakvu suprotnost vidite u tim stihovima?`

Za razliku od „celog sveta“, koji sledi zver, Bog će imati narod koji će umesto toga „ići za Jagnjetom“. Kao i uvek, moraćemo da se opredelimo za jednu ili drugu stranu, za Isusa ili protiv Isusa. Ni tada, kao ni sada, neće biti nekog srednjeg puta niti neutralne pozicije. Ne biti čvrsto posvećen Isusu, znači predati se, svesno ili nesvesno, drugoj strani.

`„I svi će mrziti na vas imena mojega radi; ali koji pretrpi do kraja blago njemu“ (Matej 10,22). Koliko ste vi spremni za to da istrpite do kraja?`