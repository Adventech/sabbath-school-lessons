---
title:  Žanjemo ono što smo posejali
date:  06/06/2023
---

Proročanstvo u vezi sa žigom zveri govori o verskoj netoleranciji, ekonomskom bojkotu, progonu i, na kraju, osudi na smrt. Ali začudo, to je i poruka ohrabrenja. Jer, čak i u najgorim vremenima, Bog će se brinuti za svoj narod koji drži „zapovijesti Božije i vjeru Isusovu“ (Otkrivenje 14,12). A među tim zapovestima je, naravno, i četvrta – sedmi dan, Subota.

Proročanstvo o žigu zveri u 13. poglavlju Otkrivenja govori nam o najgorem okršaju, o apsolutnom vrhuncu sotoninog rata protiv Boga. Njegova prva strategija u tom ratu je obmana. Otkrivenje 13 govori o jednom vremenu u budućnosti kada će đavo delovati preko ovozemaljske političko-religiozne sile zvane „zver“, i kada će pribegavati nasilju.

Verski progon, naravno, nije nikakva novost. On postoji još otkako je Kain ubio Avelja zato što je služio Bogu u skladu sa Božjim uputstvima (videti 1. Mojsijeva 4,1-8). Isus je najavio da će vernici trpeti progonstvo i u prvom veku, a i kasnije kroz vekove: „Doći će vrijeme“, upozorio ih je, „kad će svaki koji vas ubije misliti da Bogu službu čini“ (Jovan 16,2; videti takođe Matej 10,22; 1. Petrova 4,12).

Proročanstvo o žigu zveri odnosi se na poslednju kariku u tom bezbožnom lancu. Kao i progoni u prošlosti, i ovaj progon je osmišljen tako da primora svakoga da se povinuje određenom skupu verovanja i propisanom sistemu bogosluženja.

`Pročitajte Otkrivenje 13,15-17. Sa čime će se Božji narod poslednjeg vremena suočavati tokom te završne krize?`

Proročanstvo kaže da će progon početi ekonomskim sankcijama: „Niko ne može ni kupiti ni prodati“ osim ako nema „žig“. Kada se to dogodi, ogromna većina će pokleknuti. Jer, svako ko odbije da primi žig na kraju će biti osuđen na smrt.

Navodeći ih na kompromise u svakodnevnom životu, đavo priprema hrišćane da prime žig zveri u budućnosti, kada naiđe poslednji ispit. Ali ljubav koju Bog oseća prema svakom od nas ojačaće nas i sačuvati u teškim vremenima koja nam predstoje.

`Pročitajte Galatima 6,7-9. Mada to nije napisano u kontekstu događaja poslednjih dana, zašto je princip koji je tu izložen toliko relevantan kad je reč o žigu zveri i o tome kako možemo ostati verni?`