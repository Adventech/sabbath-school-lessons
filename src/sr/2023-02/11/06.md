---
title:  Isus – naš jedini Posrednik
date:  08/06/2023
---

`Pročitajte Otkrivenje 13,4.5. Koja karakteristična obeležja zveri nalazimo u tim stihovima?`

Zver iz Otkrivenja je otpadnička verska sila koja se uzdiže iz paganskog Rima i prerasta u svetski religiozni sistem. Međutim, prema tekstu Otkrivenje 13,5, to je bogohulna sila. U Novom zavetu, bogohuljenje se izjednačuje sa prisvajanjem Božjih privilegija i prerogativa od strane nekoga ko se postavlja kao da je ravan Bogu.

`Pročitajte tekstove Luka 5,18-26 i Jovan 10,33. Na koja dva aspekta bogohuljenja ukazuju ti stihovi?`

Vođe su optuživale Isusa za bogohuljenje. U Isusovom slučaju te optužbe su bile neopravdane, jer je On zaista raspolagao svim pravima i prerogativima Boga – uključujući i pravo da oprašta naše grehe. I to samo zato što Isus jeste bio Bog. Ili, kako je On to sam upečatljivo izrazio: „Toliko sam vrijeme s vama i nijesi me poznao, Filipe? Koji vidje mene, vidje oca; pa kako ti govoriš: pokaži nam oca?“ (Jovan 14,9).

S druge strane, tekst 1. Timotiju 2,5 uči da postoji samo jedan posrednik između Boga i ljudi – čovek Isus Hristos. Nasuprot tome, Rimska crkva uči da je sveštenik posrednik između Boga i grešnog čovečanstva. Međutim, budući da je i sam grešno ljudsko biće, sveštenik ne može biti naš posrednik, jer je i njemu samom potreban posrednik. Bogohuljenje se takođe definiše kao tvrdnja bilo kog čoveka da je Bog ili da zauzima mesto Boga. Evo, da navedemo samo dve takve izjave iz autoritativnih izvora Rimske crkve:

„Papa poseduje tako veliko dostojanstvo i toliko je uzvišen da nije kao običan čovek... on kao da je Bog na zemlji.“ – Lucius Ferraris, „Pope“, article 2, _Prompta Bibliotheca_ (1763), vol. 6, pp. 25–29.

Papa Lav XIII se hvalio: „Mi (pape) na ovom svetu zauzimamo mesto Svemogućeg Boga.“ – _The Great Encyclical Letters of Pope Leo XIII_ (New York: Benziger, 1903), p. 193.

`Te tvrdnje postaju još značajnije kada shvatimo da rečca „anti-“, kao u izrazu „anti-Hrist“, ne znači uvek „protiv“, već može da znači i „umesto“. Otuda „antihrist“ takođe znači i „umesto Hrista“. Ima li većeg bogohuljenja?!`