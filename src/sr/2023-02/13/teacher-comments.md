---
title:  Obasjani plamenom Božje slave
date:  23/06/2023
---

### PRVI DEO: PREGLED

Proročanstva iz Otkrivenja najavljuju ono što dolazi, da bi se Božji narod pripremio za to. Apostol Pavle u svom pismu crkvi u Solunu jasno navodi svrhu proroštva: „Ali vi, braćo, nijeste u tami da vas dan kao lupež zastane. Jer ste vi svi sinovi vidjela i sinovi dana: nijesmo noći niti tame. Tako dakle da ne spavamo kao i ostali, nego da pazimo i da budemo trijezni“ (1. Solunjanima 5,4-6). Božja Reč osvetljava put koji je pred nama. U pouci za ovu sedmicu proučavaćemo šta Otkrivenje predviđa kad je reč o završnim kretanjima u istoriji ove planete.

Razumevanje onoga što dolazi pomoći će nam da se pripremimo za konačni sukob između sila dobra i sila zla. Otkrivenje 18 najavljuje da će se jedna konfederacija verskih, političkih i ekonomskih sila, pod nazivom Vavilon, ujediniti u pokušaju da zavlada svetom. Međutim, Boga nije moguće iznenaditi i zateći nespremnog. Prema tekstu Otkrivenje 18,1.2, Bog će delovati preko svog Svetog Duha da bi obasjao svet svojom slavom. Demonske sile odozdo suočiće se sa nebeskom silom odozgo. Tada će se, preko Božjeg naroda, pokazati da se Božja slava ogleda u Njegovom karakteru.

Fokus naše pouke za ovu sedmicu je Božja slava, koja će se otkriti preko Njegovog naroda da bi obasjala ovaj svet pomračen grehom. Preporođena milošću, preobražena ljubavlju, ispunjena Svetim Duhom, Božja crkva poslednjeg vremena, uputiće svoj poslednji poziv ovom svetu, a desetine hiljada ljudi čuće taj poziv i odazvati mu se. I tako, „propovjediće se ovo jevanđelje o carstvu po svemu svijetu za svjedočanstvo svijem narodima. I tada će doći pošljedak“ (Matej 24,14).

### DRUGI DEO: KOMENTAR

**Božja slava**

Otkrivenje 18,1 predstavlja jedan od najznačajnijih stihova u celoj toj knjizi. Tu piše: „I poslije ovoga vidjeh drugoga anđela gdje silazi s neba, koji imaše oblast veliku; i zemlja se zasvijetli od slave njegove.“ Izraz „zemlja se zasvijetli od (Božje) slave“ izuzetno je značajan. Postoje tri reči koje se, kroz čitavo Otkrivenje, javljaju zajedno – „Božja slava, Božja čast i Božja sila“.

Otkrivenje 4,11 glasi: „Dostojan si, Gospode, da primiš slavu i čast i silu.“ Pogledajmo i Otkrivenje 5,12, gde Jovan ponovo kaže da je Isus dostojan da primi, između ostalog, slavu, čast i silu. Tu misao ponovo otkrivamo u stihu Otkrivenje 19,1: „Slava i čast i sila Gospodu našemu!“ A zapazite i  da Otkrivenje, govoreći o prebivanju svetih u Novom Jerusalimu, zaključuje: „I donijeće slavu i čast neznabožaca u njega“ (Otkrivenje 21,26).

Velika polemika između dobra i zla u svemiru tiče se Božje časti i ugleda. Sotona, buntovni anđeo, tvrdi da je Bog nepravedan – da zahteva obožavanje, a da zauzvrat malo pruža. Zli izjavljuje da je Božji zakon neutemeljen, da nam ograničava slobodu i umanjuje radost.

Isus je svojim životom, smrću i vaskrsenjem razbio taj mit. Onaj koji nas je stvorio, spustio se u zmijsku jazbinu ovog sveta da bi nas iskupio. Isus je na krstu dao odgovor na sotonine optužbe i pokazao da je Bog istovremeno i pravedan i pun ljubavi. Očaran Njegovom ljubavlju, zainteresovan za odbranu Njegove časti, Božji narod poslednjeg vremena otkriće Njegovu slavu – Njegov blagi, samopožrtvovani karakter – pred egocentričnim bezbožnim svetom. Na taj način će zemlja biti obasjana otkrivenjem Božjeg karaktera.

**Punina Duha**

Sveti Duh će se izliti u punini svoje sile neposredno pred Isusov dolazak, i zemlja će biti osvetljena Božjom slavom. Stih Otkrivenje 18,1 predstavlja ispunjenje reči starozavetnog proroka Avakuma: „Jer će se zemlja napuniti poznanja slave Gospodnje kao što je more puno vode“ (Avakum 2,14). Kao što smo upravo primetili, Božja slava je Njegov karakter ljubavi. Međutim, ta tvrdnja neizbežno pokreće pitanje: Kako će se ta slava otkriti u poslednjim trenucima istorije, usred moralne tame na ovoj grehom zagađenoj planeti?

Da bismo odgovorili na to pitanje, razmotrimo Mojsijevo iskustvo. Sećate li se onoga kad je Mojsije zamolio Boga da mu pokaže svoju slavu? Šta mu je Bog otkrio? Hajde da pročitamo Božji odgovor na Mojsijevo pitanje: „Opet reče Mojsije: molim te, pokaži mi slavu svoju. A Gospod mu reče: učiniću da prođe sve dobro moje ispred tebe, i povikaću po imenu: Gospod pred tobom. Smilovaću se kome se smilujem, i požaliću koga požalim“ (2. Mojsijeva 33,18.19). Božja slava je Njegov karakter.

Slava Božja će ispuniti zemlju u vreme velike duhovne tame, kad Njegov narod, savladan Njegovom ljubavlju, preobražen Njegovom milošću, i potpuno predan Njegovoj misiji, bude, svojim životom i svedočenjem, otkrio svetu Njegov karakter ljubavi. Svedočenje njihovog nesebičnog života i objavljivanje poruke o Njegovoj dobroti, milosti i istini, u oštroj je suprotnosti sa sebičnošću, gordošću i lažima vladajućeg sistema ovog sveta.

**Božji posledni poziv**

Anđeo silazi s neba, noseći poruku direktno sa Božjeg prestola – poruku kojom On poziva svoj narod da izađe iz otpadničke versko-političke konfederacije po imenu Vavilon. Božja hitna poruka glasi: „Pade, pade Vavilon veliki, i posta stan đavolima“ (Otkrivenje 18,2). Taj proglas je odraz poruke drugog anđela iz Otkrivenja 14, koji je takođe najavio pad Vavilona (Otkrivenje 14,8). U stihu Otkrivenje 18,4 nalazimo poslednji Božji poziv upućen celom čovečanstvu. On hitno apeluje na one koji se zovu Njegovim imenom: „Iziđite iz nje (iz Vavilona), narode moj, da se ne pomiješate u grijehe njezine, i da vam ne naude zla njezina“. „Grijeh je bezakonje (kršenje Božjeg zakona)“ (1. Jovanova 3,4). Drugim rečima, Bog poziva svoj narod da izađe iz svake crkve koja krši zakon. Zašto Bog u ovom trenutku poziva svoj narod da izađe iz Vavilona? Stih Otkrivenje 18,5 nam kaže: „Jer grijesi njezini dopriješe tja do neba, i Bog se opomenu nepravde njezine“. Vavilon je napunio čašu svog bezakonja. Bog vodi tačnu evidenciju o gresima zemaljskih vlasti, i kad brojke dostignu određeni iznos, On kaže: „Dosta!“

Upravo to se dogodilo u Nojevo vreme. Bog je pretpotopnom svetu slao poruku iskupljenja. Međutim, kada su njihovi gresi dostigli određeni nivo, i pošto je svaka osoba na zemlji dobila priliku da se pokaje, počele su kiše. Ponovo vidimo to isto prilikom razaranja Sodoma i Gomore. Lot je uputio ozbiljan poziv svojoj deci da napuste Sodom zajedno s njim. I kad je greh dostigao određenu meru, oganj se spustio.

Isto se desilo i sa drevnim Vavilonom. Bog je Vavilonu slao poruku za porukom, pozivajući njegove vođe i narod na pokajanje. A kad su te poruke odbačene, napali su ih Miđani i Persijanci. Bog u svojoj milosti dugo trpi svoju svojeglavu decu. On im pruža svaku moguću priliku da se pokaju. On šalje svog Duha do srca svakog pojedinca. On šalje proročka upozorenja i upućuje hitne pozive, ali svima daje slobodu izbora. Duhovni Vavilon, kao i njegov drevni pandan, otvrdnuće srcem u svojoj pobuni.

Demonske sile na kraju će preuzeti potpunu kontrolu nad modernim, duhovnim Vavilonom. On će postati „stan đavolima, i tamnica svakome duhu nečistome“ (Otkrivenje 18,2). Božji narod biće ispunjen Svetim Duhom, dok će, nasuprot tome, demonski duhovi zaposednuti Vavilon. Kada se neki pojedinac ili neka verska organizacija svesno odvrate od učenja Svetog pisma, oni postaju otvoreni za duhovne zablude. Jedini način da izbegnemo da padnemo pod vlast nesvetih duhova jeste da se stavimo pod kontrolu Svetog Duha.

Obmane duhovnog Vavilona postaće sveprisutne, jer će svi narodi piti vino njenog bluda. Vino predstavlja lažna učenja, kao što smo videli u prethodnoj pouci. Oni koji piju vavilonsko vino postaju zbunjeni u svojim razmišljanjima. Oni zabludu pogrešno smatraju istinom i zaključuju da je istina zapravo zabluda. Obratite posebnu pažnju na reči iz teksta Otkrivenje 18,3: „I carevi zemaljski s njom činiše blud, i trgovci zemaljski obogatiše se od bogatstva slasti njezine.“

Blud je nezakonita zajednica. Postoje tri grupe koje stupaju u tu nezakonitu uniju, odnosno konfederaciju poslednjeg vremena: Vavilon (sve lažne religije sveta, uključujući spiritizam, koje su u savezu sa papskom vlašću), carevi zemaljski (političke/državne vlasti) i trgovci  zemaljski (ekonomske vlasti). Govoreći o uniji crkve i države koja treba da se osnuje, Elen Vajt nas upozorava da „kada protestantizam pruži ruku preko provalije da bi prihvatio ruku rimske sile, kada posegne preko ambisa da bi stegao ruku spiritizma, kada pod uticajem tog trostrukog saveza, naša zemlja (Sjedinjene Države) odbaci svaki princip svog Ustava kao protestantske i republičke vlade i omogući širenje papskih neistina i zabluda, tada možemo znati da je došlo vreme za sotonino čudesno delovanje i da je kraj blizu.“ – Testimonies for the Church, vol. 5, p. 451. Bog će na to „sotonino čudesno delovanje“ odgovoriti najvećim ispoljavanjem nebeske sile nakon Pedesetnice – izlivanjem Svetog Duha u vidu poznog dažda. Zemlja će goreti od slave Božje. Evanđelje će se propovedati do svih krajeva zemlje od strane ljudi koji će biti živi svedoci njegove preobražujuće sile. Desetine hiljada muškaraca i žena poštenog srca izaći će iz Vavilona i ujediniti se sa Hristovim sledbenicima. Tada će se Isus spustiti u slavi niz nebeski koridor i odvešće svoju decu kući.

### TREĆI DEO:PRIMENA U ŽIVOTU

**Razmislite o sledećem:** Dve najvažnije stvari u životu su poznavanje Isusa i pomaganje drugima da Ga upoznaju. Drugim rečima, dve najvažnije stvari u životu su spremnost za Isusov dolazak i pomaganje drugima da budu spremni kada On dođe. Što se više približavamo Hristu, to više otkrivamo Njegovu slavu pred svetom. Kao što Jovan piše: „I riječ postade tijelo i useli se u nas puno blagodati i istine; i vidjesmo slavu njegovu, slavu, kao jedinorodnoga od oca... I od punosti njegove mi svi uzesmo blagodat za blagodaću“ (Jovan 1,14.16). Odražavati Božju slavu znači biti ispunjen Hristovom ljubavlju, blagodaću i silom. To znači živeti za slavu Njegovog imena i za čast Njegovog carstva.

Himna br. 322, pod nazivom „Nema ničega između“, u adventističkoj pesmarici na engleskom jeziku, izražava čežnju svakog obraćenog srca: „Nema ničega između moje duše i Spasitelja, ničega iz obmanjujućeg sna ovoga sveta. Odrekao sam se svakog grešnog zadovoljstva – Isus je moj! Nema ničega između nas.“ – The Seventh-day Adventist Hymnal (Hagerstown, MD: Review and Herald Publishing Association, 1985).

Zamolite članove svog razreda da u narednoj sedmici razmisle o sledećim pitanjima:

1. Postoji li nešto do čega mi je stalo više nego do Isusa? Ako postoji, koji je to „idol“? Na šta trošim svoje vreme? Kako provodim svoje slobodne trenutke? Šta zaokuplja moje najskrivenije misli?

2. Na koji način moj život odražava veru koju ispovedam? Kako moji postupci svedoče o mojoj duhovnoj posvećenosti?

3. Ako bi Isus došao danas, da li bi me zatekao spremnog/spremnu? Ako ne bi, zašto?

4. Da li Hristos ima potpunu kontrolu nad mojim životom? Ako nema, šta Mu stoji na putu i šta ja mogu, uz pomoć Svetog Duha, da uradim povodom toga?