---
title:  Božja slava ispunjava Zemlju
date:  21/06/2023
---

`Pročitajte sledeće stihove: Otkrivenje 4,11; Otkrivenje 5,12; Otkrivenje 19,1 i Otkrivenje 21,26. Koje se reči povezuju sa Božjom slavom koja ispunjava zemlju, kao što je opisano u tekstu Otkrivenje 18,1?`

Velika borba između dobra i zla u svemiru tiče se takođe i Božje časti i ugleda. Sotona, buntovni anđeo, izneo je tvrdnju da je Bog nepravedan, da zahteva obožavanje, ali da za uzvrat malo pruža. To zlo biće tvrdi da Božji zakon ograničava našu slobodu i umanjuje našu radost.

Isusov život, smrt i vaskrsenje razbili su taj mit. Onaj koji nas je stvorio spustio se u zmijsku jazbinu ovog sveta da bi nas iskupio. On je na krstu oborio sotonine optužbe, i pokazao da je Bog istovremeno pravedan i pun ljubavi.

Očaran Njegovom ljubavlju i zabrinut za Njegovu čast, Božji narod poslednjeg vremena otkriva Njegovu slavu – Njegov ljubazni, samopožrtvovani karakter – pred ovim egocentričnim, bezbožnim svetom, i Zemlja biva obasjana slavom Božjeg karaktera.

`Pročitajte tekst 2. Mojsijeva 33,18.19. Kako je Bog otkrio svoju slavu pred Mojsijem? Šta je uopšte Božja slava?`

Božja slava je Njegov karakter. Zemlja će se ispuniti Božjom slavom kad se mi ispunimo Božjom ljubavlju i kada se naš karakter promeni iskupljujućom ljubavlju.

Pokazivanje Njegove ljubavi u našem ličnom životu otkriva Njegovu slavu, Njegov karakter, pred svetom. Poslednja poruka koja će biti objavljena svetu utonulom u duhovni mrak, i koju nose tri anđela što lete posred neba, glasi: „Bojte se Boga, i podajte mu slavu“ (Otkrivenje 14,7).

Nama ne pripada nikakva slava ni zbog naših dobrih dela, ni zbog naše pravednosti, ni zbog naše dobrote. „Poruka o Hristovoj pravednosti treba da odzvanja s kraja na kraj sveta... Božja slava je to što će dovršiti delo trećeg anđela.“ – Ellen G. White, _Testimonies for the Church_, vol. 6, p. 19. Elen Vajt takođe piše: „Šta je opravdanje verom? To je Božje delo koje se ogleda u tome što On čovekovu slavu polaže u prah, a potom čini  za njega ono što čovek sam nije u stanju da učini za sebe.“ – _Testimonies to Ministers and Gospel Workers_, p. 456.

`Dakle, nikakva slava ne pripada nama, već – da, zaista – sva slava pripada Bogu.`