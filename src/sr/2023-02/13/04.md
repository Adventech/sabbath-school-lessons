---
title:  Reformacija se nastavlja
date:  20/06/2023
---

Bog je podigao narod poslednjeg vremena da stoji na ramenima velikih reformatora iz prošlosti – sa Biblijom kao svojim jedinim pravilom vere, sa Hristom kao jedinim izvorom spasenja, sa Svetim Duhom kao jedinim izvorom snage, i uzdanjem u Gospodnji povratak kao ispunjenjem svih svojih nada. Istine koje su dugo bile zamagljene zabludama i tradicijom, uključujući istinu o pravoj biblijskoj Suboti, biće objavljene svetu neposredno pred povratak našeg Gospoda.

Poruke tri anđela iznedrile su ovaj pokret poslednjeg vremena, koji će zaokružiti reformaciju i sarađivati sa Hristom u dovršenju Njegovog dela na zemlji. Velika proročanstva iz poslednje biblijske knjige ukazuju na jedan božanski pokret proizašao iz velikog razočaranja, čija je uloga da objavi Božju poslednju poruku svetu. Otkrivenje 14 opisuje jednu globalnu crkvu koja radosnu vest o večnom evanđelju raznosi širom sveta.

Trima anđelima iz 14. poglavlja Otkrivenja pridružuje se četvrti anđeo iz 18. poglavlja. Taj anđeo daje posebnu silu objavama tri anđela, tako da se „zemlja... zasvijetli od slave njegove“ (Otkrivenje 18,1). Osamnaesto poglavlje se usredsređuje na glavne događaje koji će dovesti do vrhunca ljudske istorije, i do konačne, potpune pobede evanđelja.

`Pročitajte Otkrivenje 18,1. Koje tri pojedinosti nam Jovan otkriva o tom anđelu? (Videti takođe stih Avakum 2,14.)`

Anđeo koji dolazi iz Božjeg slavnog prisustva, iz prestone dvorane nebeskog svetilišta, dobio je zadatak da objavi Božju poslednju poruku milosti, i da upozori stanovnike zemlje na ono što će zadesiti njihovu planetu.

Tekst kaže da taj anđeo ima „veliku vlast“ (Čarnić). Novozavetna grčka reč za „vlast“ je egzozija. Isus koristi tu reč u Matejevom evanđelju kada šalje svoje učenike u službu. U tekstu Matej 10,1 Isus svojim učenicima daje „vlast“ nad nečistim duhovima. On ih šalje sa božanskom silom da pobeđuju u borbi između dobra i zla. U tekstu Matej 28,18.19 On ih još jednom šalje, ali ovog puta sa „svakom vlašću“ na nebu i na zemlji, da idu i „načine sve narode Njegovim učenicima“.

`Kako se problemi poslednjeg vremena (kao uostalom i svakog drugog vremena) u krajnjoj liniji svode na pitanje vlasti? Čiju vlast sledimo: Božju, sopstvenu, vlast zveri ili nekog drugog? Čiju vlast vi trenutno sledite?`