---
title:  Spoznati istinu
date:  19/06/2023
---

`Pročitajte sledeće tekstove: Jovan 8,32; Jovan 7,17 i Jovan 17,17. Koja obećanja Isus daje u pogledu saznanja istine i o tome gde se ona može naći?`

U poslednjem obraćanju pripadnicima svog naroda, Bog ih poziva da beže od vavilonskih zabluda i da hodaju u svetlosti večne istine koja se nalazi u Njegovoj Reči. Ključ svega je Biblija. Sve dok se budu držali Biblije i sledili njena učenja, ljudi neće biti prevareni tokom poslednje krize, posebno u pogledu Subote.

Poruka drugog anđela poziva nas da prihvatimo istinu umesto zablude, Sveto pismo umesto tradicije, i učenja Božje Reči umesto zavodljivih teorija.

Poruka trećeg anđela, koji sledi prva dva anđela, predstavlja upozorenje protiv primanja žiga zveri. U svim biblijskim proročanstvima, zver predstavlja političku ili versku silu. Zver koja izlazi iz mora, opisana u 13. i 14. poglavlju Otkrivenja, podiže se na ruševinama Rima i uspostavlja svetski bogoslužbeni sistem. Na kraju će ta rimska sila proširiti svoj uticaj na ceo svet i predvodiće pokret za ujedinjenje crkve i države. Njen cilj će biti postizanje jedinstva sveta u vreme ekonomskih preokreta, prirodnih katastrofa, društvenih previranja, međunarodne političke krize i globalnog sukoba.

I na kraju će Sjedinjene Američke Države preuzeti vođstvo u toj globalnoj alijansi. „Sotona će dvema velikim zabludama, zabludom o besmrtnosti duše i zabludom o svetosti nedelje, podvlastiti ljude svojim prevarama. Dok prva postavlja temelje spiritizmu, druga omogućava prijateljske veze s Rimom. Protestanti u Sjedinjenim Državama prvi će pružiti ruku preko provalije i prihvatiti ruku spiritizma, oni će premostiti ambis da bi se rukovali s rimskom silom i pod uticajem tog trostrukog saveza, ova zemlja krenuće stopama Rima i pogaziti prava savesti.“ – Elen G. Vajt, _Velika borba_, str. 588 (original).

Te tri poruke završavaju se hitnim pozivom Hristovim odanim sledbenicima da Božje zapovesti drže  živom verom u Isusa koji prebiva u njihovom srcu (Otkrivenje 14,12).

`Kako razumete Isusove reči da će vas „istina osloboditi“? Šta to znači? Kako vas je istina oslobodila? Šta znači biti „slobodan“ u tom kontekstu?`