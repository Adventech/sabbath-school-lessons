---
title:  Priprema za završnu krizu
date:  18/06/2023
---

`Pročitajte tekst 1. Solunjanima 5,1-6. Na šta nas apostol Pavle upozorava u vezi sa poslednjim danima ljudske istorije?`

U kontekstu Hristovog drugog dolaska, apostol Pavle je vernike u Solunu podsticao da „paze“ i da „budu trezni“. A kad je tako govorio tadašnjim vernicima, šta bi tek Pavle kazao nama danas?

Takođe ih je nazivao „sinovima vidjela“ (1. Solunjanima 5,5) i govorio im da nisu u tami, pa da ih taj dan (Hristov povratak) „kao lupež zastane“ (1. Solunjanima 5,4). Isus je koristio izraz „stražiti“ u vezi sa istrajnom, usrdnom molitvom (Matej 24,42; Matej 26,40.41). Stražiti znači biti duhovno budan. Biti trezven znači ozbiljno shvatiti vreme u kom živimo i posvetiti pažnju onome što je zaista bitno.

Elen Vajt primećuje: „Mi koji znamo istinu trebalo bi da se pripremimo za ono što će se uskoro obrušiti na ovaj svet kao zaprepašćujuće iznenađenje.“ – _Testimonies for the Church_, vol. 8, p. 28.

I mada bi to moglo da iznenadi ovaj svet, ne bi trebalo da iznenadi i nas. Premda ne znamo kada će se sve to odigrati, ipak vidimo dovoljno da bismo znali da to zaista dolazi, i da je upravo sada, danas, vreme da budemo spremni.

`Razmotrite 2. poglavlje Knjige proroka Danila i zabeležite redosled carstava koja su došla i prošla, tačno onako kako je prorečeno. Šta nam to govori o potrebi da, kad Bog kaže da će se nešto desiti, zaista verujemo da će se to i desiti?`

Hristos nam je uputio te poruke za poslednje vreme da bismo, znajući do čega će doći, mogli da se pripremimo za to. Proročanstva iz Danilove knjige i Otkrivenja, u kombinaciji sa savremenim darom proroštva, daju nam božanski uvid u ono što dolazi na ovaj svet. Božja proročka Reč unapred ocrtava istoriju spasenja, a tekst Danilo 2 pruža nam snažan, uverljiv dokaz da se u Boga možemo pouzdati.

`Pavle nam kaže „da ne spavamo kao i ostali“. Šta to znači i kako da proverimo da li možda ipak spavamo? A ako spavamo, šta bi moglo da nas probudi?`