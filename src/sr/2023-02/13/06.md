---
title:  Jagnje – Jagnje zaklano
date:  22/06/2023
---

U knjizi Otkrivenje ima mnogo simbola, veoma značajnih biblijskih simbola, kao što su: aždaja na nebu (Otkrivenje 12,3.4.7), anđeli koji lete posred neba (Otkrivenje 14,6), žena koja jaše crvenu zver (Otkrivenje 17,3), i tako dalje. Ti simboli se nalaze u Božjoj Reči. Sveti Duh je nadahnuo Jovana da ih tu stavi, i oni imaju važnu ulogu u otkrivanju istine ljudima koji čitaju reči te knjige i koji ih tvore, jer, kao što piše: „Blago onome koji čita i onima koji slušaju riječi proroštva, i drže što je napisano u njemu; jer je vrijeme blizu“ (Otkrivenje 1,3).

Postoji, međutim, još jedna slika koja se, uvek iznova, pojavljuje u knjizi Otkrivenje. Kakva je to slika i koga ona predstavlja?

`Pročitajte sledeće tekstove: Otkrivenje 5,6.8.12; Otkrivenje 7,17; Otkrivenje 14,1; Otkrivenje 15,3; Otkrivenje 19,7; Otkrivenje 21,22.23 i Otkrivenje 22,1.3. Kakvo je značenje simbolike jagnjeta, i zašto se ono toliko puta pojavljuje u knjizi Otkrivenje?`

Naravno, kao što uvodne reči napominju, ta knjiga predstavlja otkrivenje „Isusa Hrista“. I to ne samo kao Jagnjeta, već kao Jagnjeta „zaklanog“ (Otkrivenje 5,6.12; Otkrivenje 13,8). Odnosno, Isusa Hrista raspetog. U tome je srce i duša ne samo cele Biblije, već i knjige Otkrivenje i poruka tri anđela. Ne možemo da budemo verni svom pozivu, ne možemo da obavljamo delo radi kojeg je Bog podigao ovu crkvu, ukoliko se Jagnje, i to Jagnje zaklano, Isus raspeti, Žrtva za naše grehe, ne nalazi u samoj žiži naše poruke.

„Moramo svesno da postavimo Jagnje koje je zaklano u samo središte naših učenja i naše misije, u srž svake propovedi koju držimo, svakog članka koji pišemo, svake molitve koju uputimo, svake pesme koju pevamo, svakog biblijskog časa koji vodimo, i svega ostalog što radimo. Neka ljubav koju je Jagnje pokazalo na krstu preobrazi način na koji se ophodimo jedni prema drugima, i podstakne nas da vodimo više računa o ovom svetu.“ – Ángel Manuel Rodrigues, „The Closing of the Cosmic Conflict: Role of the Three Angels’ Messages“, p. 70.

Odnosno, usred prizora opasnih zveri, ratoborne aždaje, raznih pošasti, progona i nametanja žiga zveri, nalazimo Jagnje, i to Jagnje zaklano – Ono je ispred i u srži svega. I samo Isus, i ono što je učinio za nas, što sada čini, i što će učiniti pre nego što se sve završi – samo On, u krajnjoj liniji, daje smisao porukama tri anđela.

`Zašto je umetanje Jagnjeta zaklanog u samo središte naše poruke od ključne važnosti, ne samo za dovođenje drugih do Njega već i za naš lični duhovni život?`