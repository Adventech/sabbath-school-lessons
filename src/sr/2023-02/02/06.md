---
title:  Svako seme donosi žetvu
date:  06/04/2023
---

U tekstu Otkrivenje 14 pominju se dve žetve. Žetva zlatnog zrna predstavlja pravedne, a berba krvavog grožđa predstavlja nepravedne ili izgubljene. Obe žetve su potpuno sazrele. Svako posejano seme je sasvim zrelo.

`Pročitajte Otkrivenje 14,17-20. Šta znači izraz „kaca velikoga gnjeva Božijega“? Pogledajte i sledeće tekstove: Otkrivenje 14,10; Otkrivenje 15,1; Otkrivenje 16,1.`

„I drugi anđeo iziđe iz oltara, koji imaše oblast nad ognjem“ (Otkrivenje 14,18). Evo anđela koji zapoveda ognjem konačnog Božjeg suda. Žetva je sazrela. Greh je dostigao svoje krajnje granice. Pobuna je prevršila meru Božje milosti. Koliko god nam okolnosti danas izgledale zle i loše, postaće još gore pre nego što se sve završi. Bog pun ljubavi učinio je sve što se moglo učiniti za nas, što je uključivalo i prinošenje Sebe na krst kao žrtve za naš greh. „Jer onoga koji ne znadijaše grijeha nas radi učini grijehom, da mi budemo pravda Božija u njemu“ (2. Korinćanima 5,21; videti takođe Galatima 3,13).

Šta je Bog mogao da učini više od tog krsta? Ne postoji ništa više što bi blagodat mogla da učini za iskupljenje onih koji uvek iznova odbacuju Svetog Duha.

To je hitna proročka poruka teksta Otkrivenje 14. Svako seme je prispelo za žetvu. Žito je potpuno sazrelo, a i grožđe je potpuno sazrelo. Božji narod pokazuje Njegovu blagodat, saosećanje, milosrđe i ljubav pred celim svemirom. Deca zloga pokazuju pohlepu, požudu, ljubomoru i mržnju. Jedna grupa otkriva Isusov karakter, a druga karakter sotone.

Svemir će u Božijem narodu videti oličenje pravednosti kakvu možda nijedna prethodna generacija nikad nije videla. Ali, nasuprot Hristovoj pravednosti otkrivenoj u Njegovom narodu, svemir će takođe sagledati i krajnji rezultat pobune protiv Boga. Izopačenost, zlo, greh i bezakonje prikazaće se u potpunosti pred ljudima i anđelima. Suprotnost između dobra i zla, ispravnog i pogrešnog, poslušnosti i neposlušnosti biće očigledna celom svemiru – i ljudima i anđelima.

`Koliko jasno uspevate da uočite suprotnost između dobra i zla? Zašto je važno da to radimo? (Videti Jevrejima 5,14.)`