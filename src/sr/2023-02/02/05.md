---
title:  Pobednička kruna
date:  05/04/2023
---

Jovan opisuje Isusa kao Sina čovečijeg, koji „imaše na glavi svojoj krunu zlatnu, i u ruci svojoj srp oštar“ (Otkrivenje 14,14). Reč za „krunu“ je _stefanos_. To je u stvari pobednički venac. Kada bi sportista pobedio na nekom važnom takmičenju, dobijao je _stefanos_, venac časti, slave i pobede.

Isus je u jednom trenutku poneo krunu od trnja koja je simbolizovala sramotu i ruglo. Tada je bio prezren i odbačen od ljudi. Vređali su Ga, ismevali, pljuvali, tukli i bičevali. Ali sada On nosi krunu slave i dolazi ponovo, ali ovog puta kao Car nad carevima i Gospodar nad gospodarima.

`Pročitajte sledeće tekstove: Otkrivenje 14,15 i Marko 4,26-29. Koje sličnosti zapažate između njih? O čemu oba ta teksta govore?`

Anđeo dolazi iz Božjeg prisustva u slavi hrama. Bog gleda u tog anđela i kaže: „Vreme je. Žetva je potpuno sazrela.“ Anđeo leti iz hrama ka Isusu i glasno uzvikuje: „Vreme je. Žetva je sazrela. Idi po svoju decu i dovedi ih kući.“

Isus u Novom zavetu više puta koristi ilustracije iz sveta poljoprivrede. On u više navrata koristi simboliku žetve koja sazreva kako bi ilustrovao rast semena evanđelja u životu Njegovog naroda.

„Klijanje semena predstavlja početak duhovnog života, a razvijanje biljke je sjajna slika hrišćanskog rastenja. Kao što je u prirodi, tako je i sa božanskom dobrotom; nema života bez rastenja. Biljka mora da raste ili da propadne. I kao što ona tiho i neprimetno, ali stalno raste, tako se razvija i hrišćanski život. U svakoj etapi razvoja naš život može da bude savršen; ali ako se u nama ispuni Božja namera, neprestano ćemo napredovati. Posvećenje je delo koje traje celog života. Kako se naše mogućnosti budu umnožavale, tako će se širiti naše iskustvo i uvećavati naše znanje.“ – Elen G. Vajt, _Pouke velikog Učitelja_, str. 65, 66 (original).

Sazrevanje zlatnog zrna simbolizuje sve one koji su preobraženi milošću, motivisani ljubavlju i žive poslušnim životom u slavu Hristovog imena. Njihova srca su jedno sa Isusovim srcem, i oni žele samo ono što i On želi.

`Kako razumete izjavu Elen Vajt da „u svakoj etapi razvoja naš život može da bude savršen“? Šta to znači, posebno kad možemo da vidimo svoje sadašnje mane i nedostatke karaktera?`