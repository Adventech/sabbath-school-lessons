---
title:  Povratak Sina čovečijeg
date:  03/04/2023
---

Otkrivenje 14 sadrži ključne tekstove u vezi sa Gospodnjom porukom za poslednje vreme, upućenom Njegovom narodu i celom svetu. U središtu svega toga je Isusov povratak – ispunjenje Njegovog obećanja: „Vidjećete sina čovječijega gdje sjedi s desne strane sile i ide na oblacima nebeskijem“ (Marko 14,62).

`Pročitajte Otkrivenje 14,14. Koji se naziv tu koristi da bi se opisao Isus u trenutku svog povratka na zemlju? Šta mislite, zašto Jovan koristi upravo taj naziv za Isusa?`

Isus je u Evanđeljima, govoreći o sebi, 82 puta upotrebio izraz „Sin čovečiji“. Bila je to jedna od njegovih omiljenih titula. Koristio ga je kao izraz naklonosti, da bi se poistovetio s nama. On je Spasitelj koji nas razume, bio je kušan kao i mi, i prošao je kroz iste nevolje kroz koje i mi prolazimo. On je „Sin čovečiji“ koji se vraća da bi nas odveo kući. Isus koji dolazi po nas je onaj isti Isus koji je živeo među nama. On je sposoban da nas iskupi jer je postao jedan od nas, i kao jedan od nas je, mada suočen sa svom žestinom sotoninih iskušenja, izašao kao pobednik.

Šta saznajemo iz sledećih biblijskih stihova o Isusu, Sinu čovečijem?

Matej 16,2

Matej 24,27.30

Matej 25,31.32

Zapazite neke pojedinosti u tim tekstovima:

(1) Isus, Sin čovečiji, dolazi u slavi sa svojim anđelima. (2) On će odvojiti ovce od jaraca (što je, u suštini, scena suda). (3) Sudbina naroda i čitavog čovečanstva biće zauvek odlučena.

`Razmislite o izrazu „Sin čovečiji“ i o tome šta on govori o Hristovoj ljudskoj prirodi. Iako Bog, On je postao jedan od nas, isti kao i mi, ali za razliku od nas, nikada nije zgrešio. Kakvu neverovatnu nadu nam to pruža kad je reč o (1) spoznaji Božje ljubavi prema nama; (2) saznanju da On može da saoseća s našim slabostima i da nam obezbedi pobedu nad njima?`