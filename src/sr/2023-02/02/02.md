---
title:  Odluke sa večnim posledicama
date:  02/04/2023
---

Otkrivenje 14 je Isusova poslednja poruka milosti palom i pobunjenom svetu – svetu koji je već oko šest hiljada godina ogrezao u grehu i zlu. Međutim, doći će dan kada će svako ljudsko biće na planeti Zemlji doneti svoju konačnu, neopozivu odluku za ili protiv Isusa. Do tog trenutka će poruka o Hristovoj pravednosti, koju nalazimo u knjizi Otkrivenje, i koja nas izbavlja od osude greha, ali i stege greha u našem životu, odjekivati uzduž i popreko planete.

`Pročitajte stih Matej 24,14 i uporedite ga sa stihom Otkrivenje 14,6. Koje obećanje je Isus dao svojim učenicima u vezi sa širenjem evanđelja po celom svetu neposredno pre Njegovog povratka?`

Isusovo obećanje: „I propovjediće se ovo jevanđelje o carstvu po svemu svijetu“, dato u stihu Matej 24,14, nalazi svoje konačno ispunjenje u Hristovoj poslednjoj poruci, u stihu Otkrivenje 14,6 koji kaže da se evanđelje objavljuje „svakome plemenu i jeziku i koljenu i narodu“ .

Tri puta u tekstu Otkrivenje 22 Isus kaže da će doći uskoro (Otkrivenje 22,7.12.20). U kontekstu svog skorog povratka, naš Gospod dodaje: „Ko čini nepravdu, neka čini još nepravdu; i ko je pogan, neka se još pogani; i ko je pravedan, neka još čini pravdu; i ko je svet, neka se još sveti“ (Otkrivenje 22,11). Otkrivenje dostiže svoj veličanstveni vrhunac u trenutku kada svaki čovek biva naveden da se opredeli za ili protiv Hrista.

Naravno, svakog dana, svojim izborima čak i kad je reč o takozvanim „sitnicama“, mi se opredeljujemo za ili protiv Isusa. Malo je verovatno da će neko ko sada pravi pogrešne izbore u svom životu, iznenada, u poslednjoj krizi, stati na stranu Isusa, posebno kada sve snage zla ovog sveta budu protiv njega. Upravo sada, danas i svakog narednog dana moramo odlučivati da ostanemo verni Hristu i Njegovim zapovestima. „Jer je ovo ljubav Božija da zapovijesti njegove držimo“ (1. Jovanova 5,3). Kao što je Elen Vajt primetila: „Isus neće promeniti naš karakter prilikom svog dolaska. Delo preobraženja mora da se obavi sada. Naš svakodnevni život odrediće našu sudbinu.“ – _Događaji poslednjih dana_, str. 295 (original).

`Kako Bog oblikuje naš karakter? Koja sredstva On koristi da bi nas podstakao da rastemo u blagodati? Šta možemo preduzeti da bismo potpunije dozvolili Svetom Duhu da nas preobrazi i učini još sličnijim Isusu?`