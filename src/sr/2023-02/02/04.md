---
title:  Nebeski sud 
date:  04/04/2023
---

`Pročitajte sledeće tekstove: Otkrivenje 14,14 i Dela 1,9-11. Koje sličnosti nalazite u njima?`

Jovan kaže: „I vidjeh, i gle, oblak bijel, i na oblaku sjeđaše kao sin čovječij“ (Otkrivenje 14,14). Dok se Isus uznosio na nebo, a učenici stajali i posmatrali, Luka u stihu Dela 1,9 beleži: „Vidješe oni gdje se podiže i odnese ga oblak iz očiju njihovijeh.“  Isus se vazneo na oblaku anđela, i vratiće se na oblaku anđela. Anđeli su tada rekli zapanjenim učenicima: „Ovaj Isus koji se od vas uze na nebo tako će doći kao što vidjeste da ide na nebo“ (Dela 1,11). U te reči utkana je jedna božanska istina koja u prvi mah možda nije  očigledna. „Ovaj Isus“, „Sin čovečji“, Onaj koji je hodao prašnjavim ulicama Nazareta, propovedao u prepunom Jerusalimu, isceljivao bolesne u selima Izraela i poučavao narod na travnatim obroncima Galileje – On je taj koji će ponovo doći.

Sin čovečji se takođe pominje u svetlu suda u tekstu Danilo 7.

`Pročitajte tekst Danilo 7,9.10.13.14. Zašto Danilo naziva Isusa „Sinom čovečjim“ u vezi s nečim tako ozbiljnim kao što je nebeski sud? S obzirom na ono što smo već razmotrili, kakvu utehu možemo naći u saznanju da „Sin čovečji“ ima tako ključnu ulogu na nebeskom sudu?`

U tekstu Danilo 7,9.10 prorok posmatra zasedanje nebeskog suda sa deset hiljada puta deset hiljada anđeoskih, nebeskih bića okupljenih oko prestola. Suđenje počinje, i knjige – nebeski izveštaji o našem životu – otvaraju se pred celim svemirom. U tekstu Danilo 7,13.14 Sin čovečji se približava Starcu, Ocu, i prima Njegovo večno Carstvo. Suđenje obelodanjuje pred čitavom vasionom da su Otac, Sin i Sveti Duh učinili sve što je bilo moguće kako bi spasili čitav ljudski rod. Na tom suđenju bivaju opravdani ne samo sveti, već i Božji karakter biva odbranjen od sotoninih lažnih optužbi (videti Jov 1-2; Psalmi 51,1-4).

`Razmišljajte o činjenici da će čitav vaš život biti pažljivo ispitan pred Bogom. A kada do toga dođe, u čemu će se sastojati vaša jedina nada? (Videti Rimljanima 8,1)`