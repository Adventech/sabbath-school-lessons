---
title:  Vavilon – središte kulta sunca
date:  30/05/2023
---

Obožavanje sunca bilo je izrazito prisutno u Egiptu, Asiriji, Persiji i, svakako, Vavilonu. U svojoj knjizi _Obožavanje prirode_ (James G. Frazer, The Worship of Nature, volume 1, p. 529), Džejms G. Frejzer iznosi sledeće zapažanje: „U drevnoj Vaviloniji sunce se obožavalo od davnina.“ Možda deluje iznenađujuće, ali vavilonsko obožavanje sunca povremeno je uticalo na bogosluženje Božjeg naroda u Starom zavetu.

`Pročitajte sledeće tekstove: Jezekilj 8,16 i 2. O carevima 23,5.11. Šta su proroci pisali o uticaju koji je obožavanje sunca imalo u Izraelu i Judi? (Videti takođe Rimljanima 1,25.)`

Prorok Jezekilj, Danilov savremenik, opisao je neke od pripadnika Božjeg naroda kako se, leđima okrenuti prema Božjem hramu, klanjaju suncu prema istoku. Umesto da se klanjaju Tvorcu sunca, oni su obožavali samo sunce.

U 17. poglavlju Otkrivenja, Jovan opisuje jedno vreme kompromisa, kada su vavilonska načela, uključujući obožavanje sunca, ušla u hrišćansku crkvu. Konstantinovo neformalno preobraćenje, početkom četvrtog veka, izazvalo je veliku radost u Rimskom carstvu. Car je bio snažno naklonjen obožavanju sunca. Edvard Gibon, poznati istoričar, piše: „Sunce je slavljeno širom carstva kao Konstantinov nepobedivi vodič i zaštitnik“ (_Opadanje i propast Rimskog carstva_, 20. poglavlje). Godine 321. Konstantin je doneo prvi „nedeljni zakon“. U tom ukazu je pisalo: „Na časni dan Sunca neka se odmaraju magistrati i ljudi koji žive u gradovima, i neka se zatvore sve radionice“ (Konstantinov edikt, 321. godine). To nije značilo da se svetkovanje nedelje zakonom nametalo svim Konstantinovim podanicima, ali je donošenje tog edikta ipak učvrstilo poštovanje nedelje u svesti rimskog stanovništva.

U narednim decenijama su carevi i pape, preko državnih uredbi i crkvenih saveta, nastavili da utvrđuju nedelju kao jedinstveni dan za bogosluženje, što se, za većinu hrišćana, održalo do danas. Kakav moćan primer neprijatne istine da nešto ne postaje ispravno samo zato što većina ljudi veruje u to, ili to praktikuje.

`Osvrnite se oko sebe i pogledajte koliko je nedeljno bogosluženje zastupljeno u hrišćanskim crkvama. Čemu bi ta činjenica trebalo da nas nauči kad je reč o raširenosti sotonskih obmana? I opet, kao u vezi sa stanjem mrtvih, šta je naša jedina zaštita?`