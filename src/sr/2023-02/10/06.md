---
title:  Blagodat za poslušanje
date:  01/06/2023
---

Žena obučena u skerlet i purpur koja jaše na crvenoj zveri, deli unaokolo svoju čašu vina, i svet biva opijen vavilonskim lažnim učenjima. Govoreći o „vavilonskom vinu“, Elen Vajt iznosi sledeći jasan komentar: „Šta predstavlja to vino? To su njena lažna učenja. Ona je svetu dala lažnu subotu umesto Subote iz četvrte zapovesti, i ponovila je laž koju je sotona prvi put rekao Evi u Edemu – laž o prirodnoj besmrtnosti duše.“ – Ellen G. White, _Review and Herald_, Dec. 6, 1892. Ta pogrešna učenja prevarila su milione. Zbog svega toga, Bog upućuje svom narodu, još uvek upletenom u zablude, poslednji poziv milosti.

`Pročitajte Otkrivenje 18,4.5. Kakav poziv Bog upućuje mnoštvu koje se još uvek nalazi u otpalim verskim organizacijama?`

Kao što smo već videli (ali vredi ponoviti), mnogi pripadnici Božjeg naroda nalaze se u verskim organizacijama koje dovode u pitanje biblijska učenja. Oni ne razumeju istine Svetog pisma. Njima Bog upućuje jednostavan poziv pun ljubavi: „Iziđite iz nje, narode moj, da se ne pomiješate u grijehe njezine, i da vam ne naude zla njezina“ (Otkrivenje 18,4).

`Pročitajte stih 1. Jovanova 3,4 i uporedite ga sa stihom Rimljanima 14,23. Kako Biblija definiše greh? Kako ti biblijski stihovi mogu da se usklade?`

Greh je prestup ili kršenje Božjeg zakona. A jedini način na koji čovek može da održi Zakon je putem vere u moć živog Hrista. Mi smo slabi, nepostojani, posrnuli, grešni ljudi. Kad verom prihvatimo Hrista, Njegova milost iskupljuje našu prošlost i osnažuje našu sadašnjost. On nam daje „blagodat i apostolstvo“ (Rimljanima 1,5). Nebo upućuje poziv Božjem narodu u crkvama koje ne poštuju i ne drže Božji zakon da verom istupi iz njih. A adventistima, u crkvama koje svetkuju Subotu, Bog upućuje poziv da napuste sve pokušaje da budu poslušni ljudskom snagom, usredsređeni na sebe, i da, umesto toga, žive pobožno verom u Hristovu blagodat, koja nas oslobađa i od osude i od vlasti greha. I kao što je vernost Izraelaca zakonu (5. Mojsijeva 4,6) trebalo da bude moćno svedočanstvo svetu, i naša vernost može biti moćno svedočanstvo i doprineti tome da se ljudi izvedu iz Vavilona.