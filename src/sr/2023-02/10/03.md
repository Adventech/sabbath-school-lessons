---
title:  Stara laž o besmrtnosti 
date:  29/05/2023
---

`Pročitajte sledeće tekstove: Otkrivenje 16,13.14 i Otkrivenje 18,2.23. Koje aluzije na spiritizam nalazite u tim stihovima?`

Izrazi kao što su: „stan đavolima“, „duhovi đavolski“ i „čaranje“ ukazuju na demonske aktivnosti. Nije ni čudo što smo upozoreni da će od dve velike prevare poslednjeg vremena jedna biti „besmrtnost duše“ (videti Elen G. Vajt, Velika borba, str. 588 /original/).

Naravno, danas se to lako može videti. Čak i u hrišćanskom svetu, ideja o besmrtnosti duše praktično je jedno od osnovnih hrišćanskih učenja. Mnogi hrišćani veruju da će se spaseni posle smrti vinuti u raj, a izgubljeni spustiti u pakao. Koliko smo često, na primer, nakon smrti velikog evanđeliste Bilija Grejema,  mogli da čujemo kako je „Bili Grejem sada bezbedan na nebu, u Isusovom naručju punom ljubavi“, ili nešto slično? Ta vrsta izjava stalno se čuje u crkvama i učionicama, a posebno na sahranama.

`Pročitajte sledeće tekstove: Propovednik 9,5; Jov 19,25-27; 1. Solunjanima 4,16.17 i Otkrivenje 14,13. Koje je jasno uputstvo Bog dao svom narodu kad je reč o životu posle smrti, i u čemu mi nalazimo svoju nadu?`

Jedan od stubova vavilonske obmane je pogrešno shvatanje smrti, koje, zasnovano na ideji o besmrtnosti duše, utire put za prevarni uticaj spiritizma. Ako verujete da mrtvi, u nekom obliku, nastavljaju da žive, i da su možda u stanju čak i da komuniciraju s nama, kakvu zaštitu onda imate od bilo koje od bezbrojnih sotonskih obmana? Kad bi se pred vama iznenada pojavio neko za koga biste mogli da pomislite da je vaša pokojna majka ili dete, ili neko drugi od vaših voljenih, i kad bi razgovarao s vama, koliko bi vaša čula lako mogla da vas prevare? To se dešavalo u prošlosti, dešava se i sada a, svakako, kako se budemo bližili poslednjim danima, dešavaće se ponovo. Naša jedina zaštita je da stojimo čvrsto ukorenjeni u onome što Biblija uči, i držimo se biblijskog viđenja smrti kao sna koji će trajati do Isusovog drugog dolaska.

`Koji primeri modernog spiritizma postoje u vašoj kulturi danas? Zašto je čvrsto pridržavanje Božje Reči naša jedina zaštita?`