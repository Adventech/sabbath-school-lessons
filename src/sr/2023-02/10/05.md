---
title:  Poziv na vernost
date:  31/05/2023
---

Poruka drugog anđela iz 14. poglavlja Otkrivenja glasi: „Pade, pade Vavilon grad veliki“ (Otkrivenje 14,8). U 17. poglavlju, žena prepoznata kao duhovni Vavilon, obučena u porfiru i skerlet, jaše na crvenoj zveri i pruža čašu svog vina da bi opila svet svojim zabludama. Crkva i država se ujedinjuju. Preovladava laž. Demoni čine čuda da bi obmanuli ljude i svet velikom brzinom uleće u konačni sukob.

U isto vreme, Božji narod biva omalovažen, ismevan, ugnjetavan i proganjan, ali posredstvom Hrista i silom Njegovog Svetog Duha ostaje nepokolebljiv u svom opredeljenju. Sve sile pakla i vojske zla ne mogu da slome njihovu odanost Hristu. U Njemu, oni su bezbedni. On je njihovo „utočište i sila, pomoćnik, koji se u nevoljama brzo nalazi“ (Psalmi 46,1).

Bog poziva ljude poslednjeg vremena da se vrate odanosti Njegovoj Reči. Isus se molio: „Osveti ih istinom svojom: riječ je tvoja istina“ (Jovan 17,17). Istina Božje Reči, a ne ljudsko mišljenje i tradicija, predstavlja zvezdu Danicu koja će nas voditi u ovom kritičnom času zemaljske istorije.

Evo jedne izvanredne izjave dr Edvarda T. Hiskoksa, autora _Standardnog priručnika za baptističke crkve_. On se 1893. godine obratio grupi od više stotina baptističkih sveštenika i šokirao ih objašnjavajući kako je nedelja ušla u hrišćansku crkvu.

„Kakva je šteta što ona (nedelja) dolazi obeležena žigom paganstva i krštena imenom boga sunca, a potom usvojena i odobrena papskim otpadništvom, i zaveštana kao sveto nasleđe protestantizmu!“ (Edward Hiscox, New York ministers’ conference, Nov. 13, 1893.)

`Pročitajte tekst Jezekilj 20,1-20. Šta predstavlja suštinu te Jezekiljeve poruke i kako se Subota uklapa u taj poziv na vernost?`

Dvadeseto poglavlje Knjige proroka Jezekilja predstavlja ozbiljan poziv Izraelu da napusti paganske običaje, i da obožava Stvoritelja umesto svojih lažnih bogova, u ovom slučaju „gadnih bogova Misirskih“. U porukama tri anđela, Bog upućuje sličan poziv: „Poklonite se Stvoritelju“, jer „pade Vavilon“. Osim toga, kao što znamo, Subota i vernost njoj imaće veliku ulogu u završnim događajima.

`Koje pouke možemo izvući za sebe iz onoga što je napisano u tekstu Jezekilj 20,1-20? (Videti takođe 1. Korinćanima 10,11.)`