---
title:  Put koji se čini prav u ljudskim očima
date:  28/05/2023
---

U kontekstu poslednjeg vremena, Isus je izrekao snažno upozorenje: „Jer će izići lažni hristosi i lažni proroci, i pokazaće znake i čudesa da bi prevarili, ako bude moguće, i izbrane“ (Marko 13,22). Ko su „izabrani“? On kasnije kaže: „I poslaće anđele svoje s velikijem glasom trubnijem; i sabraće izbrane njegove od četiri vjetra, od kraja do kraja nebesa“ (Matej 24,31). Pomalo je zastrašujuće, zar ne, to što će obmana u poslednjim danima biti tolika da će se i verni naći u opasnosti da budu prevareni?

`Pročitajte Otkrivenje 12,9. Koga sotona vara? Kako razumemo te reči?`

Očigledno, Bog će imati nešto vernih ljudi i u poslednjim danima, kao što ih je imao kroz sve vekove. Međutim, izbor reči u ovom tekstu otkriva koliko je sotonina obmana zaista široko rasprostranjena.

Pročitajte tekst Priče 14,12. Koje snažno upozorenje je tu izneto?

Ljudima se često savetuje da slede sopstvenu savest kako bi sami za sebe odredili šta je ispravno a šta pogrešno, šta je dobro a šta zlo, a zatim da žive u skladu s tim. Međutim, Sveto pismo kaže da smo svi mi grešnici, da smo svi iskvareni (Jeremija 17,9; Rimljanima 3,9-18), tako da je verovanje sopstvenim osećajima gotovo zagarantovan način da, pre ili kasnije, nešto pogrešno shvatimo, pa i da pogrešno postupimo. Tokom vekova, mnogo su zla počinili ljudi koji su bili potpuno uvereni u ispravnost svojih ciljeva. Oni su, zapravo, samo sledili put koji se „čini čovjeku prav“.

Za razliku od toga, mi moramo uroniti u Božju Reč, i iz Njegove Reči, pošto se predamo Svetom Duhu, naučiti da razlikujemo istinu od zablude, ispravno od pogrešnog, dobro od zla. Jer, prepušteni sami sebi, ili sopstvenim čulima, možemo postati lak plen za sotonine obmane.

`Zamislite se nad primerima ljudi koji su delovali na osnovu onoga što su smatrali ispravnim, ili su čak verovali da je to po Božjoj volji, a ipak su činili zlo. Šta možemo naučiti na osnovu tih tragičnih događaja?`