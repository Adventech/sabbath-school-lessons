---
title:  Sotonine završne obmane
date:  02/06/2023
---

### PRVI DEO: PREGLED

Otkrivenje 14,8 najavljuje pad duhovnog Vavilona. Kao što smo videli prošle sedmice, Vavilon je bio tlačitelj Božjeg naroda u Starom zavetu. Dakle, Vavilon je prikladan simbol tvrđave zablude, središta otpadništva i arhineprijatelja istine. Prošle sedmice proučavali smo, između ostalog, suprotnost između žene u belom, Hristove istinske crkve, i bludnice, Vavilona. Primetili smo da lažni sistem religije, pod nazivom Vavilon, za svoj autoritet uzimaju ljudske verske vođe, a ne Božju Reč. Vavilon svoju moć crpi od države, a ne od Hrista. U skladu sa običajima mnogih lažnih religija, Vavilon koristi idole kao prikaz božanstva.

Ove sedmice proučavaćemo dve glavne laži Vavilona: pojam besmrtne duše i obožavanje sunca.  Paganske religije su vekovima zastupale verovanje da je duh besmrtan. To verovanje je postojalo u Egiptu, Asiriji, Vavilonu, Medo-Persiji, Grčkoj i Rimu. Ta ideja o besmrtnosti duše ušla je u hrišćansku crkvu u ranim vekovima, zajedno sa obožavanjem paganskih idola koji su samo „prepakovani“ pod oplatu hrišćanstva i poštovani kao sveci. Druga zabluda, obožavanje sunca, takođe je ušla u hrišćansku crkvu relativno rano, kada su hrišćanske vođe pokušale da umire pagane i da im hrišćanstvo učine prijatnijim. Navodna svetost nedelje i besmrtnost duha su dve najveće sotonine obmane poslednjeg vremena. Ove sedmice proučavaćemo te obmane u svetlu Božje Reči.

### DRUGI DEO: KOMENTAR

Kada je apostol Jovan napisao knjigu Otkrivenje, drevni grad Vavilon bio je već odavno uništen. Jovan je pisao Otkrivenje krajem prvog veka. Vavilon su srušili Miđani i Persijanci 539. pre nove ere, više od 600 godina ranije. Prorok Isaija je prorekao sudbinu Vavilona: „Neće se u njemu živjeti niti će se ko naseliti od koljena do koljena, niti će Arapin razapeti u njemu šatora, niti će pastiri počivati onuda“ (Isaija 13,20).  To proročanstvo se, tokom vekova, pokazalo istinitim. Grčki vladar Aleksandar Veliki doveo je 10 000 ljudi u Vavilon da raščiste ruševine i ponovo sazidaju grad. Međutim, umro je u Vavilonu pre nego što je taj projekat mogao da se ostvari. Nakon njegove smrti taj zadatak je napušten, i grad je ostao da leži u ruševinama više od 2500 godina.

Dakle, tajanstveni Vavilon iz Otkrivenja ni u kom slučaju nije drevni grad Vavilon. Adventistički biblijski komentar ubedljivo otkriva identitet duhovnog Vavilona: „Vavilon, i doslovan i mističan, dugo je bio prepoznat kao tradicionalni neprijatelj Božje istine i Božjeg naroda. Prema načinu na koji se koristi u Otkrivenju, to je simboličan naziv za sve otpadničke verske organizacije i njihovo rukovodstvo, od antike do kraja vremena...

To proročanstvo o padu Vavilona na kraju vremena nalazi svoje ispunjenje u udaljavanju protestantizma kao celine od čistote i jednostavnosti evanđelja.“ – SDA Bible Commentary, Volume 7, p. 830.

Ta tvrdnja nas dovodi do nekoliko značajnih pitanja. Koje su bile glavne karakteristike starozavetnog Vavilona? Da li je Katolička crkva usvojila neke od njegovih običaja u ranim vekovima nakon Hristovog vaznesenja? U pouci za prošlu sedmicu već smo primetili da su idoli bili uneti u crkvu i uključeni u hrišćansko bogosluženje. Ove sedmice, kao što smo naveli u opštem pregledu, usredsredićemo se na još dve zablude koje su kvarile učenje Katoličke crkve u Srednjem veku: besmrtnost duše i svetost nedelje. Elen Vajt iznosi sledeću značajnu tvrdnju, povezujući te dve obmane: „Sotona će dvema velikim zabludama, zabludom o besmrtnosti duše i zabludom o svetosti nedelje, podvlastiti ljude svojim prevarama. Dok prva postavlja temelje spiritizmu, druga omogućava prijateljske veze sa Rimom. Protestanti u Sjedinjenim Državama prvi će pružiti ruku preko provalije i prihvatiti ruku spiritizma, oni će premostiti ambis da bi se rukovali s rimskom silom i pod uticajem tog trostrukog saveza, ova zemlja krenuće stopama Rima i pogaziti prava savesti.“ – Velika borba, str. 588 (original).

**Spiritizam**

Spiritizam se u celoj knjizi Otkrivenje pominje kao jedna od sotoninih poslednjih obmana kojima namerava da ujedini svet i dovede do konačnog sukoba na zemlji između Božjeg naroda i sila zla. Otkrivenje 16,14 glasi: „Jer su ovo duhovi đavolski koji čine čudesa, i izlaze k carevima svega vasionoga svijeta da ih skupe na boj za onaj veliki dan Boga svedržitelja.“

Otkrivenje 19,20 dodaje da će oni koji prime žig zveri biti prevareni tim lažnim ali spektakularnim znacima i čudima, a Otkrivenje 13 potvrđuje da đavo – zmija „vara one koji žive na zemlji znacima, koji joj biše dani da čini pred zvijeri“ (Otkrivenje 13,14). Prema stihu Otkrivenje 18,2, Vavilon „posta stan đavolima, i tamnica svakome duhu nečistome“. Pod maskom spiritizma, sotona će delovati sa „lažnijem čudesima“ i „sa svakom prijevarom“ (2. Solunjanima 2,9.10). Jedna od njegovih završnih obmana biće lažno predstavljanje od strane njegovih zlih anđela, koji će preuzimati identitet preminulih ljudi i izvrtati biblijske istine, uključujući i onu o suboti.

Elen Vajt daje ovu jezivu sliku onoga što će zadesiti ljude koji budu prihvatili zabludu o besmrtnosti duše: „Nauka o svesnom stanju čoveka posle smrti, a posebno verovanje da se duhovi umrlih vraćaju da služe živima, pripremila je put savremenom spiritizmu. Ukoliko je mrtvima dozvoljeno da pristupe Bogu i svetim anđelima, ukoliko im je ukazana prednost da steknu znanje koje prevazilazi ono koje su imali za života, zašto oni ne bi mogli da se vraćaju na Zemlju da prosvetle i pouče žive?... On (sotona) ima moć da se pred ljudima pojavljuje u liku njihovih umrlih prijatelja. Imitacija je savršena; poznati izgled, reči, zvuk glasa, sve to prikazano je sa savršenom tačnošću. Mnogi se teše uveravanjem da njihovi voljeni uživaju blaženstvo Neba, i ne sluteći opasnost, slušaju ’lažne duhove i nauke đavolske’ (1. Timotiju 4,1).“ – Velika borba, str. 551, 552 (original).

Da se ne bismo uzoholili zbog svog poznavanja biblijske istine i pomislili da nismo u neposrednoj opasnosti od tako očiglednih obmana, treba ponovo da se zamislimo. Savremeni spiritizam seže mnogo dalje od lažnog predstavljanja zlih anđela koji preuzimaju identitet naših voljenih koji su preminuli. (Adventisti koji veruju u Bibliju, uglavnom neće biti prevareni od strane nekog Veelzevula, koji se noću pojavljuje u podnožju njihovog kreveta kao dobri stari ujka Barni, koji se vraća iz groba sa „novom svetlošću“ o suboti.) Spiritizam, u svom modernom pojavnom obliku, ispoljava se u nešto suptilnijem, mada isto tako pogubnom napadu na biblijsku istinu.

Jedno od njegovih učenja, koje seže do samog Rajskog vrta, jeste zmijina fatalna laž da će ljudi, kada prekrše Božji zakon, postati kao bogovi. U tom pogubnom načelu, koje je postmodernizam prepakovao i sada ga, sa zavodljivom privlačnošću, reklamira kroz učenje „Čini kako ti je drago“, vidimo osporavanje samog Božjeg zakona i napad na njega. Taj opasni sofizam podređuje nepromenljivi i apsolutno neprikosnoveni Božji zakon kapricima ljudske vlasti i hirovima kulture. Tako podređen ljudskom autoritetu, Božji zakon se stavlja van snage, i smatra se neobavezujućim za čovečanstvo. Pogubne posledice toga su podrivanje i zanemarivanje Božjeg autoriteta i Božje Reči, što poprima velike razmere u našoj modernoj kulturi.

Šta to u suštini znači? Sotoni ne mari za to na koji način će nas obmanuti lažljivim čudima spiritizma. Očiglednim napadom preko „nove svetlosti“, dobijene od „preminulih rođaka“, ili nešto suptilnijim napadom na nadahnuće i autoritet Božje Reči – njemu je svejedno. Otuda, moramo obući ceo Božji oklop (Efescima 6,10-18), moleći se za pronicljivost, da bismo uočili i najtananije obmane našeg neprijatelja koji ne spava.

**Napad na istinu o suboti**

A to nas vodi pravo do druge velike zablude koju će sotona upotrebiti da bi obmanuo Božji narod u poslednjim danima. Lažno je učenje da zapovest o suboti više ne važi, zato što Božji zakon, navodno, više nije obavezujući. Ta poslednja obmana vuče korene još iz  antičkih vremena. Obožavanje sunca dugo se praktikovalo u drevnim kulturama. Vrhovni bog Vavilonjana bio je Bel-Marduk. On je bio prikazivan kako sedi na zlatnom prestolu u zlatnom hramu ispred zlatnog stola. Bio je to bog sunce, predstavljen kao bog pravde, svetlosti, istine i carske vlasti. Enciklopedija Britanika sadrži značajan članak koji opisuje uticaj boga sunca na civilizacije iz prošlosti. Prema urednicima te enciklopedije, stari narodi su verovali u sledeće: „Sunce je davalac svetlosti i života celokupnom kosmosu. Sa svojim svevidećim okom koje nikad ne trepće, ono predstavlja strogog čuvara pravde. S obzirom na skoro sveopšte povezivanje svetlosti sa prosvetljenjem i razotkrivanjem, sunce se smatralo izvorom mudrosti... Ti kvaliteti – suverenost, dobročinstvo, pravda i mudrost – predstavljaju ključne vrednosti za svaku elitnu religioznu grupu, i upravo unutar tog konteksta nalazimo visoko razvijenu ideologiju povezanu sa obožavanjem sunca. Carevi su, tobože, vladali snagom sunca, i tvrdili su za sebe da su potomci sunca. Božanstva  koja su predstavljala sunce, smatrana su suverenim i svevidećim. Sunce je često bilo glavno obeležje Vrhovnog božanstva ili se poistovećivalo s njim.“ – „Obožavanje sunca: Religija“, Enciklopedija Britanika („Sun Worship: Religion“, Encyclopedia Britannica).

Vavilonjani su, uporedo sa ostalim paganskim narodima, ukazivali veliko poštovanje bogu sunca, Bel-Marduku. Lažni religiozni sistem Vavilona poslednjeg vremena, kao i njegov drevni pandan, zanemaruje Božji zakon. U ranim vekovima hrišćanstva u Rimskoj crkvi su pravljeni  kompromisi, ne bi li se ona prilagodila okolnoj paganskoj kulturi. Da bi se odvojile od Jevreja i pokrstile pagane, crkvene i državne vlasti složile su se da svetkuju nedelju, najpre kao građanski dan za odmor, a zatim i kao zvanični dan za bogosluženje. Tokom Srednjeg veka, pod okriljem  Vavilona, tog državno-crkvenog i versko-političkog saveza, Božja Reč je zamenjena ljudskim običajima. Direktno služenje Isusu zamenjeno je služenjem idolima. Biblijska istina o stanju mrtvih zamenjena je zabludom o besmrtnosti duše. Dan za odmor je premešten sa sedmog dana, subote, na prvi dan, nedelju. Delovalo je kao da će obmana i laž trijumfovati. Međutim, poslednja knjiga Biblije, Otkrivenje, najavila je da će Bog podići ostatak poslednjeg vremena koji će, spasen blagodaću i silom živog Hrista, živeti u pobožnoj poslušnosti i objavljivati svetu Njegovu poruku za poslednje dane.

### TREĆI DEO: PRIMENA U ŽIVOTU

**Razmislite o sledećem:** Pouka za ovu sedmicu trebalo bi da nas navede da ozbiljno razmislimo o sopstvenom duhovnom iskustvu. Ako đavo bude koristio spiritizam da bi obmanuo milione onih koji više čeznu za znakovima i čudima nego za istinama iz Božje Reči, da li bi moglo da se desi da i mi budemo prevareni ukoliko svoje duhovno iskustvo zasnivamo na čulima i osećanjima? Da li znake i čudesa priželjkujemo više nego istinu iz Božje Reči? Evo nekoliko pitanja o kojima bi članovi vašeg razreda trebalo da razmisle u toku ove sedmice:

1. Koju ulogu igraju emocije u našem verskom iskustvu? Šta ako naše emocije upućuju na jednu stranu, a Božja Reč na drugu? Šta onda da radimo? Da li su naša osećanja ikada siguran vodič? Objasnite. Šta bi se desilo ako biste se suočili sa priviđenjem neke vama drage preminule osobe? Šta biste uradili? Što je još važnije, šta predstavlja vašu jedinu zaštitu od prevara spiritizma u vašoj kulturi, koje potkopavaju vrhovni autoritet Božje Reči?

2. Promena dana za odmor i bogosluženje odraz je odstupanja od Božje Reči. Ta promena se odvijala postepeno kroz vekove. Sotonine obmane često su suptilne. On je lukavi strateg. Da li bismo i mi, u sopstvenom životu, mogli da se nađemo na klizavoj stazi kompromisa? Ako je tako, koji bi to kompromisi mogli da budu? Osim toga, šta vidite kao najveće izazove s kojima se crkva danas suočava kad je reč o kompromisima?

3. Razgovarajte o sledećoj izjavi: „Sotona će činiti svoja čuda da bi obmanuo ljude. On će svoju vlast uspostaviti kao vrhovnu. Stećiće se utisak da crkva samo što nije pala, ali ona neće pasti. Ona će opstati, dok će grešnici na Sionu biti izrešetani – pleva će biti odvojena od dragocenog zrna. To će biti strašno iskušenje, ali do njega mora doći. Niko osim onih koji su pobedili krvlju Jagnjetovom i rečju svoga svedočanstva neće se naći među istinitima i vernima.“ – Ellen G. White Comments, The SDA Bible Commentary, vol. 7, p. 911. Koji deo te izjave se, po vama, posebno izdvaja? Ili ima više njih? I zašto?