---
title:  Bitka na nebu
date:  26/03/2023
---

Otkrivenje 12 prikazuje niz dramatičnih epizoda, kratkih uvida u vekovni sukob između dobra i zla, koji je otpočeo na nebu, ali će se završiti ovde na zemlji. Te epizode nas vode unazad kroz vreme, od početnog prizora sotonine pobune na nebu do njegovih zlobnih napada na Božji narod na kraju vremena.

`Pročitajte tekst Otkrivenje 12,7-9 koji opisuje taj kosmički sukob između dobra i zla. Kako je moguće da se tako nešto dogodi na nebu? Šta nam ti stihovi posredno govore o stvarnosti slobodne volje i slobode izbora?`

Sloboda izbora je osnovni princip Božje vladavine kako na nebu, tako i na zemlji. Bog nije stvorio robote ni na nebu ni na zemlji. Stvoreni po Božjem obličju, mi ljudi možemo da donosimo moralne odluke.

Moć izbora usko je povezana sa sposobnošću da se voli. Ako ljudima oduzmete moć izbora, lišavate ih sposobnosti da vole, jer ljubav nikad ne može biti prisilna niti iznuđena. Ljubav je izraz slobodne volje. Svaki anđeo na nebu bio je suočen sa izborom da odgovori na Božju ljubav, ili da je odbije prepuštajući se sebičnosti, aroganciji i gordosti. I baš kao što su nebeski anđeli iz ljubavi bili suočeni sa večnim izborom, Otkrivenje svakoga od nas stavlja pred večni izbor u konačnom sukobu na zemlji.

U velikoj borbi nikad nije bilo neutralnosti (videti Luka 11,23), a neće je biti ni u poslednjem ratu na zemlji. Kao što je svaki anđeo morao da se opredeli za Isusovu ili za Luciferovu stranu, celo čovečanstvo će na kraju vremena biti dovedeno do svog konačnog, neopozivog izbora. Ko će zadobiti našu odanost, naše obožavanje, našu poslušnost? Za ljude je to oduvek predstavljalo sporno pitanje, a tako će biti, samo još mnogo dramatičnije, i u poslednjoj krizi zemaljske istorije.

Ali, evo jedne neverovatno dobre vesti: Otkrivenje 12 opisuje Hristov trijumf u tom sukobu, a jedino što mi, služeći se svojom slobodnom voljom, treba da uradimo jeste da izaberemo da budemo na Njegovoj, pobedničkoj strani. Kako je dobro što u toj bici možemo da izaberemo stranu za koju unapred znamo da će pobediti.

`Razmislite o tome koliko slobodna volja i sloboda izbora moraju biti svete za Isusa, koji nam je, znajući da će ga to odvesti na krst (videti 2. Timotiju 1,9), ipak dao tu slobodu. S koliko pažnje bi onda trebalo da se služimo tim svetim, ali skupim darom?`