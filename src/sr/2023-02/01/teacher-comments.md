---
title:  Isus pobeđuje, sotona gubi
date:  31/03/2023
---

### PRVI DEO: PREGLED

Naša pouka za ovu sedmicu fokusira se na veliku borbu između dobra i zla koja se odvija kroz vekove. Otkrivenje 12 prikazuje četiri velike epizode u tom sukobu. To su: Luciferova pobuna na nebu, njegov pokušaj da uništi dete Isusa, njegov napad na Božji narod tokom Srednjeg veka i njegov konačni napad na Božji ostatak u poslednjim danima. U svakom od tih sukoba Hristos je predstavljen kao naš Gospod koji pobeđuje, trijumfalni Iskupitelj i moćni Osvajač.

Ključna misao u našoj pouci za ovu sedmicu je da, uprkos opakim napadima neprijatelja na Božji narod i pokušajima da se on uništi, Isus pobeđuje, a sotona gubi. Ta misao je suštinski važna da bismo se pripremili da razumemo poruku o poslednjem vremenu iz Otkrivenja, koju nalazimo u tekstu Otkrivenje 14,6-12. Mada će se suočiti sa ugnjetavanjem, progonom i zatvaranjem, kao i sa ekonomskim bojkotom i smrtnom kaznom, Božji narod će imati apsolutnu sigurnost da je Isus na krstu trijumfovao nad poglavarstvima i silama tame. Sotona je poraženi neprijatelj. Isti taj Isus, koji nikad nije izgubio nijednu bitku sa sotonom, neće izgubiti ni poslednju bitku. Isus će dovesti svoj narod do pobede u konačnom sukobu na zemlji.

Pred nama su izazovna vremena. Božji narod će se suočiti sa svojim najvećim ispitom u poslednjim danima zemaljske istorije. Ipak, sa tim budućim iskušenjima možemo se suočiti s potpunim poverenjem da u Isusu, preko Isusa i zbog Isusa, i mi možemo biti pobednici.

### DRUGI DEO: KOMENTAR

Otkrivenje 12 bi s pravom moglo da se nazove šarkom oko koje se okreće cela knjiga Otkrivenje. Poglavlje 12 se nalazi u središtu poslednje biblijske knjige, i predstavlja prelaz sa svega što je ranije bilo na sve što će tek doći. Poglavlje 12 povezuje prethodna poglavlja knjige Otkrivenje sa kasnijim poglavljima. Prvo poglavlje Otkrivenja počinje slavnom slikom Hrista kao našeg Stvoritelja, Iskupitelja, Prvosveštenika i Cara koji dolazi. U nastavku, knjiga Otkrivenje uvodi tri niza od po sedam prizora – sedam crkava, sedam pečata i sedam truba. Svaki od tih nizova završava se pobedom Hrista i Njegove crkve.

Svrha tih ranijih poglavlja je da jasno otkriju kako Hristos uspešno prekida sotonine uzastopne pokušaje da uništi Božji narod, i da prikažu konačnu pobedu Hrista Isusa u kosmičkom sukobu između dobra i zla. Otkrivenje Isusa Hrista u svakom od tih poglavlja utire put za otkrivenje Isusa u Njegovom narodu, što vidimo u stihu Otkrivenje 12,17. U svakom uzastopnom nizu od sedam prizora, koji vode ka tom posebnom otkrivenju, zapažamo da postoje odani vernici koji „pobeđuju“ – oni koji se ne pokoravaju ugnjetačkim silama zla, koji su lojalni Hristu, i koji se zajedno sa vernima iz svih vekova klanjaju pred Njegovim prestolom (Otkrivenje 7,9-12).

U poslednjem od tih nizova od sedam, sedmi anđeo duva u svoju trubu, i poručuje iz sveg glasa: „Vladavina nad svetom pripade Gospodu našem i njegovom Mesiji, i vladaće u sve vekove!“ (Otkrivenje 11,15, Čarnić). Prvih 11 poglavlja Otkrivenja ulivaju nam sigurnost da će Hristos, koji je tokom vekova trijumfovao nad silama pakla, trijumfovati i u konačnom sukobu na zemlji. Mada je istina bila gažena, Božji narod bio proganjan, i desetine hiljada ljudi pobijeno, sotona nikad nije uspeo da iskoreni Božju istinu, niti da potpuno uništi Njegov narod.

Plamen istine je možda pokadkad zatreperio, ali nikad nije bio ugašen. Uvek je bilo svetlosti u tami. Na kraju će cela zemlja biti obasjana Božjom slavom (Otkrivenje 18,1). Američki pisac Džejms Rasel Louel lepo je to izrazio u pesmi „Sadašnja kriza“:

„Istina uvek na gubilištu,

Zlo uvek na prestolu –

Pa ipak, to gubilište potresa budućnost,

A iza mračne nepoznanice,

Bog stoji u senci,

Čuvajući stražu nad svojima.“

_Ključni stih (1. deo): Otkrivenje 12,11_

Mada celo 12. poglavlje Otkrivenja obiluje značenjem, dva stiha su naročito važna i zaslužuju da im posvetimo posebnu pažnju. Prvi od njih je Otkrivenje 12,11: „I oni ga pobijediše krvlju jagnjetovom i riječju svjedočanstva svojega, i ne mariše za život svoj do same smrti.“ Reč „pobijediše“ podrazumeva pobedu, trijumf i osvajanje. Koristi se 17 puta u knjizi Otkrivenje. Božji narod pobeđuje. On ne biva savladan.

Međutim, pitanje je kako mi pobeđujemo? Kako je moguće trijumfovati nad iskušenjima zloga? Stih Otkrivenje 12,11 na to pitanje odgovara tvrdnjom: „Pobijediše /ga/ krvlju Jagnjetovom.“ Izraz „krvlju“ može se takođe prevesti kao „zbog krvi“ ili „na osnovu krvi“. Reči jedne stare himne glase: „Moja nada se ne temelji ni na čemu manjem od Isusove krvi i Njegove pravednosti.“

Mi ne pobeđujemo snagom svoje volje. Đavo je lukavi neprijatelj. On zna slabe tačke našeg karaktera. Zna gde smo ranije padali. Poznaje naša najranjivija mesta. Zato je naša nada usidrena u Hristu i Njegovoj pravednosti. U Adventističkom biblijskom komentaru postoje dve veoma snažne izjave Elen Vajt na temu stiha Otkrivenje 12,11.

Jedna od njih glasi ovako: „Svi koji to žele, mogu da budu pobednici. Zato uložimo usrdne napore da dosegnemo merilo koje je pred nama. Hristos poznaje našu slabost i Njemu možemo svakodnevno da se obratimo za pomoć. Nije potrebno da zadobijemo snagu za mesec dana unapred. Mi treba da pobeđujemo iz dana u dan (MS 28, 1886).“

Samo ako se u potpunosti oslanjamo na Isusa i svakodnevno tražimo Njegovu pomoć, možemo da budemo pobednici. Ne samo da sotona zna naše slabosti, već to zna i Isus. Isus nas, svojom milošću i silom, izbavlja od krivice za greh i sile greha. Njegovom krvlju oslobođeni smo osude za greh i  vladavine greha. Druga izjava Elen Vajt pojašnjava tu temu: „Mi postajemo pobednici tako što, krvlju Jagnjetovom i rečju našeg svedočanstva, pomažemo drugima da pobede. Držanje Božjih zapovesti rađa u nama poslušan duh, a službu koja je plod takvog duha Bog može da prihvati“ (Pismo 236, 1908). – The SDA Bible Commentary, vol. 7, p. 974.

Suština greha je sebičnost. Kada priđemo krstu, Hristova milost nas preobražava. Njegova ljubav nas motiviše da služimo drugima i da ih blagosiljamo. Izraz „reč našeg svedočanstva“ odnosi se na naše svedočenje. Ne samo da naše svedočenje blagosilja druge, već mi i sami bivamo blagosloveni kada služimo. Hristova sila za pobedu teče iz nebeskog svetilišta do onih koji se potpuno oslanjaju na Isusa, koji su iskupljeni Njegovom milošću, i koji svoj život posvećuju Njegovoj službi.

_Ključni stih (2. deo): Otkrivenje 12,17_

Poslednji stih 12. poglavlja Otkrivenja jedan je od ključnih stihova u celoj Bibliji. Aždaja (sotona) je ljuta na verni ostatak Božjeg naroda i ratuje sa pripadnicima tog pokreta poslednjeg vremena, koji „drži zapovijesti Božije i ima svjedočanstvo Isusa Hrista“ (Otkrivenje 12,17). U 13. poglavlju Otkrivenja, đavo poziva svoja dva saveznika da mu pomognu u poslednjem ratu na zemlji. Saveznici su predstavljeni kao zver iz mora (Otkrivenje 13,1-10) i zver iz zemlje, poznata takođe i kao lažni prorok (Otkrivenje 13,11-18; uporediti sa tekstovima: Otkrivenje 16,13; Otkrivenje 19,20; Otkrivenje 20,10).

Adventisti sedmog dana razumeju da te dve zveri predstavljaju papstvo (državnu moć Rimokatoličke crkve) i Sjedinjene Države. Štaviše, spiritizam je toliko povezan sa sotonom da je aždaja simbol za oboje. Pod okriljem tog trostrukog saveza – između aždaje (spiritizma), zveri iz mora (papstva) i zveri iz zemlje, koja je poznata takođe i kao lažni prorok (otpadničkog protestantizma pod patronatom Sjedinjenih Američkih Država) – sotona će zaratiti sa ostatkom Božjeg naroda.

Izraz „ostatak“ koristi se u celoj Bibliji da bi se opisao Božji verni narod. Stari zavet koristi reč „ostatak“ ili neku njenu izvedenicu na najmanje tri načina. Prvo, tu je koncept očuvanja. Josifovim zalaganjem su članovi Jakovljeve porodice sačuvani od pogubne gladi. Stih 1. Mojsijeva 45,7 govori o tim članovima porodice kao o Jakovljevom potomstvu ili, doslovno, kao o „ostatku“. Ovde je naglasak na činjenici da su Jakovljevi potomci sačuvani. Isto tako, Božji ostatak u poslednje vreme biće sačuvan od napada aždaje i njenih saveznika, zveri i lažnog proroka. Na isti način na koji je Josifa poslao u Egipat „da vas sačuva na zemlji i da vam izbavi život izbavljanjem prevelikim“ (1. Mojsijeva 45,7), Bog šalje pripadnike svog ostatka poslednjeg vremena da, pred Njegov drugi dolazak, opomenu svet i spase mnoge ljude od predstojećeg uništenja u toku izlivanja sedam poslednjih zala.

Drugo, u tekstu 1. O carevima 19,14.18, reč „ostatak“ koristi se da označi „ono što je preostalo“. Ilija vapi ka Gospodu: „Ja ostah sam“ (1. O carevima 19,14). A Bog odgovara: „Ostavio /sam/ u Izrailju sedam tisuća, koji nijedan ne saviše koljena pred Valom“ (1. O carevima 19,18). Ovde reč „ostatak“ prenosi ideju o onima koji su ostali verni i nisu se prepustili pokvarenosti lažnog bogosluženja, široko zastupljenog u njihovom okruženju.

Treće, u nekim slučajevima u Starom zavetu reč „ostatak“ koristi se da označi one koji su se vratili iz vavilonskog ropstva (Jeremija 23,3; Jeremija 31,7). Sagledavanje tih stihova zajedno, pomaže nam da stvorimo sveobuhvatniju sliku Božjeg ostatka poslednjeg vremena, opisanog u tekstu Otkrivenje 12. Ukratko, taj narod ostatka može da se prepozna na osnovu njegove vernosti svim Božjim zapovestima. Njima je takođe dato „svjedočanstvo Isusa Hrista“ (Otkrivenje 12,17), što je, prema tekstu Otkrivenje 19,10, „Duh proroštva.“ Pored ispoljavanja proročkog dara u njihovoj sredini, pripadnici tog ostatka prepoznaju se i po tome što ih je Bog sačuvao kao one koji su Mu verni, koji se klone pokvarenosti ovog sveta, i koji su, zahvaljujući svojoj posvećenosti Hristu i poslušnosti Njegovoj Reči, izbavljeni od lažnih učenja duhovnog Vavilona.

### TREĆI DEO: PRIMENA U ŽIVOTU

**Za lično razmišljanje:** Otkrivenje 12 pruža više praktičnih lekcija za hrišćanski život u dvadeset prvom veku. Prvo, Otkrivenje 12 nas uverava da je Hristos uvek tu usred životnih iskušenja. Ovo poglavlje nas podseća da je sotona poraženi neprijatelj. To nam pruža sigurnost da je u našim najžešćim bitkama sa sotonom Hristos već odneo pobedu. Čitanje 12. poglavlja knjige Otkrivenje učvršćuje nas u uverenju da mi služimo jednom moćnom Bogu koji je veći od našeg protivnika.

Primer Božjeg staranja u trenucima nevolje nalazimo u dva specifična stiha – Otkrivenje 12,6 i Otkrivenje 12,14. Oba stiha govore o istom periodu, ali svaki ima malo drugačiji naglasak. Kontekst ovih stihova je progon Božjeg naroda tokom srednjeg veka, od 538. do 1798. godine nove ere. Otkrivenje 12,6 glasi: „A žena uteče u pustinju gdje imaše mjesto pripravljeno od Boga, da se onamo hrani hiljadu i dvjesta i šezdeset dana.“ Otkrivenje 12,14 potvrđuje da će se žena, ili crkva, „hraniti“ u pustinji. Ohrabrujuća večna istina koju nalazimo u tim stihovima, jeste da u našim trenucima probe, nevolje i iskušenja, Bog uvek ima pripremljeno mesto za nas. On nas hrani kada smo u nevolji. U životnim teškoćama, On je tu da nas osnaži, podrži i sačuva. U najvećim životnim iskušenjima, Njegov Duh nas odgaja i približava Božjoj strani. Dve istaknute pouke koje vaši učenici treba da izvuku iz proučavanja za ovu sedmicu su:

1. Hristos nikad nije izgubio bitku sa sotonom, i Njegov narod će, na kraju vremena, izvojevati pobedu.

2. S kakvim god iskušenjima da se suočavamo, Bog je tu da svoj narod pobedonosno provede kroz sve to.

**Za razgovor:**

1. U kom smislu je Otkrivenje 12 puno nade za Božji narod poslednjeg vremena?

2. S obzirom na tu nadu, koje razloge imamo da se radujemo Hristovoj pobedi nad poglavarstvima i silama tame?