---
title:  Božji ostatak poslednjeg vremena
date:  30/03/2023
---

Đavo je u ratu sa Hristom još od svoje pobune na nebu (Otkrivenje 12,7). Sotonin cilj je i tada bio, kao i sada, da preuzme kontrolu nad svemirom (videti Isaija 14,12-14). U središtu njegove pažnje u poslednjim danima zemaljske istorije naći će se Božji narod. Otkrivenje 12,17 nedvosmisleno tvrdi da se aždaja (sotona) razgnevila na ženu (crkvu) i otišla da zarati „sa ostalijem sjemenom njezinijem“. Taj  ostatak njenog potomstva se, u nekim prevodima Biblije (King James Version), označava jednostavno kao „ostatak“. Božji ostatak, dakle, ostaje odan Hristu, poslušan Njegovoj istini i veran Njegovoj misiji.

`Pročitajte Otkrivenje 12,17. Koja obeležja Božjeg ostatka, Njegove crkve poslednjeg vremena, nalazimo u tom stihu?`

U stihu Otkrivenje 12,17 sotona (aždaja) se gnevi na ženu, Božju crkvu. Đavo je besan na ljude koji drže Božje zapovesti, i učiniće sve što je u njegovoj moći da bi ih uništio.

Na kraju će izdejstvovati donošenje dekreta prema kojem oni neće moći ni da kupuju ni da prodaju, prema kojem će biti hapšeni i zatvarani, a suočiće se i sa smrću (videti Otkrivenje 13,14-17). Pošto ne može da uništi Hrista, sotona će pokušati da uništi predmet Hristove najdublje naklonosti – Njegovu crkvu. Žarište poslednjeg rata na Zemlji neće biti Bliski istok i razni tamošnji sukobi, već umovi pripadnika Božjeg naroda rasejanog po celom svetu. To je bitka između dve suprotstavljene sile, Hrista i sotone. I opet, niko neće moći da ostane neutralan.

Glavno pitanje u tom poslednjem ratu biće: „Kome pripada naša lojalnost? Kome smo odani?“ Nebo traži vernike koji su očarani Hristovom ljubavlju, otkupljeni Njegovom milošću, posvećeni Njegovim ciljevima, osnaženi Njegovim Duhom i toliko poslušni Njegovim zapovestima da su spremni da se suoče sa samom smrću radi Njegovog dela.

Naš svet ide u susret velikoj krizi. Ali u Isusu, preko Isusa, kroz Isusa i zbog Isusa, naša pobeda je zagarantovana  sve dok smo povezani s Njim putem vere – vere koja nas navodi na poslušnost. A sve se to u krajnjoj liniji svodi na naš lični izbor.

`Kako vidite da se stvarnost stiha Otkrivenje 12,17 ispoljava u vašem životu, u vašem ličnom hrišćanskom iskustvu? Odnosno, na koji način se, prema vašim saznanjima, velika borba odigrava u vašem životu?`