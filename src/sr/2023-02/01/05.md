---
title:  Žena u pustinji
date:  29/03/2023
---

`Pročitajte Otkrivenje 12,6 i uporedite ga sa tekstom Otkrivenje 12,14-16. Posebno obratite pažnju na vremenski period, sotonin napad na „ženu“ (Božju crkvu), i Božje staranje za Njegov narod. O čemu govore ti stihovi?`

Period od 1.260 dana iz teksta Otkrivenje 12,6 paralelan je sa vremenom, vremenima i polovinom vremena iz stiha Otkrivenje 12,14. Takvo isto vremensko proročanstvo, koje opisuje isti vremenski period, nalazimo u tekstovima Danilo 7,25, Otkrivenje 11,2.3 i Otkrivenje 13,5. Pošto su to proročki simboli (nikakva žena sa krilima nije doslovno pobegla u pustinju), mi na ta proročanstva primenjujemo proročko vreme, odnosno princip „dan za godinu“ (videti, na primer, 4. Mojsijeva 14,34 i Jezekilj 4,4-6). To jednostavno znači da jedan proročki dan odgovara jednoj godini. Komentarišući taj isti proročki period iz teksta Otkrivenje 11,2, _Studijska Biblija Univerziteta Endrus_ navodi: „Istoricistički tumači, dakle, generalno shvataju da period od 1.260 proročkih dana označava 1.260 bukvalnih godina, od 538. do 1798. godine“ (str. 1.673 komentara na tekst Otkrivenje 11,2). U tom periodu, korumpirana crkva, zajedno sa korumpiranom državom,  ugnjetavala je, progonila i povremeno ubijala Božji verni narod.

Taj žestoki, sotonski progon hrišćana koji veruju u Bibliju bio je samo nastavak velike borbe između dobra i zla. Pošto su izašli iz tame srednjeg veka, u vreme reformacije, ljudi su bili suočeni sa izborom. Da li će biti verni Božjoj Reči, ili će prihvatiti učenja sveštenika i prelata? Istina je još jednom trijumfovala, i Bog je opet imao narod koji Mu je bio veran uprkos moćnom protivljenju.

U tim stihovima ima nekoliko zadivljujućih i izuzetno ohrabrujućih izraza koji opisuju Božje staranje za Njegov narod. Otkrivenje 12,6 koristi izraz „mjesto pripravljeno od Boga“. Otkrivenje 12,14 navodi da je žena „hranjena“ u pustinji, a Otkrivenje 12,16 kaže: „Pomože zemlja ženi.“ U vreme teškog progona, Bog se starao za svoju crkvu. A kao što je to činio tada, tako će činiti i za svoj ostatak na kraju vremena.

`Opišite neki period iskušenja i poteškoća u svom životu kada ste lako mogli da se obeshrabrite, ali vam je Bog obezbedio utočište i hranio vas u trenucima izazova. Kako vam je Bog pružao podršku onda kad vam je bila najpotrebnija?`