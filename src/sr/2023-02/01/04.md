---
title:  Prihvatanje Isusove pobede
date:  28/03/2023
---

Kao što je opisano u Bibliji, Isus nikad nije izgubio nijednu bitku sa sotonom. On je moćni osvajač – Pobednik nad silama zla. Međutim, jedno je verovati da je Isus odoleo sotoninim iskušenjima, a sasvim nešto drugo verovati da je Njegova pobeda istovremeno i naša pobeda.

`Pročitajte Otkrivenje 12,10. Koje ohrabrenje bi trebalo da crpemo iz činjenice da je naš opadač „zbačen“?`

Mada bitka na zemlji još uvek besni, sotona je već poražen. I tačka. To se ne odnosi samo na Hristovu konačnu pobedu na vrhuncu ljudske istorije, već i na bitku nad poglavarstvima, vlastima i upraviteljima tame u našem ličnom životu. Neki hrišćani žive sa osećajem frustrirajućeg poraza. Oni se nadaju pobedi nad nekim stavom ili navikom, ali ne uspevaju da proniknu u stvarnost pobede koju je Hristos izvojevao za njih u njihovom ličnom životu.

`Pročitajte Otkrivenje 12,11. Kakvu sigurnost u pobedu nam Hristos daje u tom stihu?`

U Otkrivenju, u porukama za sedam crkava, sedam puta nalazimo izraz „koji pobedi“. I ovde u stihu Otkrivenje 12,11 ponovo nalazimo taj koncept savlađivanja zla. Reč „pobedi“ na originalnom jeziku tog teksta je nikao i ona se može bukvalno prevesti kao „pobediti“, „nadvladati“, „trijumfovati“, ili „izvesti pobedonosni proboj“. A zapazite na koji način mi možemo da budemo pobednici. Tekst Otkrivenje 12,11 potvrđuje da je pobeda moguća isključivo „krvlju Jagnjetovom“.

U tekstu Otkrivenje 5,6, u proročkoj viziji, Jovan gleda u nebo i vidi „jagnje (koje) stajaše kao zaklano“. Hristova žrtva nalazi se u centru pažnje celog neba. Nema ničeg uzvišenijeg što bi Božju beskrajnu, nedokučivu ljubav moglo da dočara bolje od krsta.

`Kad verom prihvatimo ono što je Hristos učinio za nas, naš dug biva poništen i mi stojimo savršeni pred Bogom. Gresi nam bivaju oprošteni (Kološanima 1,14; Efescima 1,7; Kološanima 2,14), a „opadač braće naše“ zbačen (Otkrivenje 12,10). Mi smo iskupljeni, spaseni i pobeđujemo, ne na osnovu sopstvenih zasluga, već zahvaljujući Hristovim pobedama u našu korist.`