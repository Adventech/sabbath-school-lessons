---
title:  Isus pobeđuje, sotona gubi
date:  25/03/2023
---

### Tekstovi za proučavanje u toku sedmice
Otkrivenje 12; Efescima 5,25-27.32; Filibljanima 3,9; Danilo 7,25; Isaija 14,12-14; Otkrivenje 13,14-17.

> <p>Tekst za pamćenje</p>
> „I razgnjevi se zmija na ženu, i otide da se pobije sa ostalijem sjemenom njezinijem, koje drži zapovijesti Božije i ima svjedočanstvo Isusa Hrista“ (Otkrivenje 12,17).

U svojoj knjizi Brojčano nadjačani: Neverovatne priče o najvećim istorijskim preokretima na bojnom polju, Kormak O’Brajen iznosi priče o armijama koje su, mada brojčano znatno slabije, ipak pobedile. On tu govori o Hanibalovoj vojsci od 55.000 vojnika iz Kartagine, koja je savladala rimsku „nepobedivu“ armiju od 80.000 vojnika. Takođe navodi i neverovatnu priču o grčkoj vojsci Aleksandra Velikog koja je pobedila Persijsko carstvo.

I mi vodimo borbu na život i smrt sa lukavim neprijateljem. Brojčano smo nadjačani i suočeni sa izuzetno nepovoljnim odnosom snaga. Sile zla su naizgled nepobedive. Po svemu sudeći, čeka nas siguran gubitak.  Poraz deluje neizbežno. Pobeda se nigde ne nazire. Iz čisto ljudske perspektive, reklo bi se da će nas sotonske sile nadvladati.

Ali, hvala Bogu, mada smo brojčano nadjačani, mada su svi izgledi (ljudski govoreći) uveliko protiv nas, mada su sotonski napadi žestoki – zahvaljujući Isusu, mi ćemo na kraju pobediti. Tema poslednje biblijske knjige, Otkrivenje, svodi se na sledeće: Isus pobeđuje, sotona gubi. Srž ove bitke prikazana je u tekstu Otkrivenje 12, što je fokus naše pouke za ovu sedmicu. Ova pouka će nam pružiti dobru pripremu za razumevanje 14. poglavlja Otkrivenja i poruka tri anđela.