---
title:  Sotonin napad
date:  27/03/2023
---

Sotona je od početka (videti Otkrivenje 12,4.5) nastojao da uništi Hrista. Međutim, u svakom od tih pokušaja doživeo je neuspeh. Prilikom Hristovog rođenja, na primer, anđeo je upozorio Josifa i Mariju na Irodove opake planove i oni su pobegli u Egipat. U pustinji, Isus je sotonina najprimamljivija iskušenja dočekao rečima: „Pisano je“, i tako našao zaštitu u Božjoj Reči. Svojom smrću na krstu, On je otkrio  veličinu svoje ljubavi izbavljajući nas od osude i kazne za greh. A svojim vaskrsenjem, kao naš živi Prvosveštenik,  izbavio nas je od sile greha u našem životu.

`Pročitajte sledeće tekstove: Otkrivenje 12,4-6.9; Efescima 5,25-27.32 i Psalmi 2,7-9, a zatim definišite sledeće simbole:`

Aždaja

Žena

Muško dete

Gvozdena palica

U Bibliji, štap je simbol dominacije ili vladavine. Gvozdena palica je, prema tome, simbol nesalomive, svemoćne, nepobedive vladavine. Isus se suočio sa svakim iskušenjem koje i mi doživljavamo, ali je izašao kao pobednik. Đavo je, dakle, poraženi neprijatelj. Hristos ga je pobedio za života, prilikom smrti i, konačno, svojim vaskrsenjem. A pošto je Isus već pobedio đavola na golgotskom krstu, i mi možemo biti pobednici. Međutim, i pored toga što je Hristova pobeda nad sotonom bila potpuna, velika borba između njih još uvek nije završena.

Ipak, kada mi verom prihvatimo ono što je Hristos učinio za nas, naš grehovni dug se poništava i gresi nam bivaju oprošteni. Stojimo savršeni pred Bogom, pokriveni Hristovom pravednošću. Kao što Pavle piše: „Da se nađem u njemu, ne imajući svoje pravde koja je od zakona, nego koja je od vjere Isusa Hrista, pravdu koja je od Boga u vjeri“ (Filibljanima 3,9). Ako nam je oprošteno, nema ničega za šta bi mogli da nas optuže. Isus je pobedio i zauvek nadvladao ono najgore što su greh i zlo mogli da Mu učine. On je izvršio frontalni napad na zlo i pobedio ga. A kada mi verom prihvatimo Isusa, Njegova pobeda postaje naša.

`Zašto je sigurnost spasenja, zahvaljujući Hristovoj pobedi nad sotonom, od tako ključne važnosti za nas? Na koji način ono o čemu je Pavle pisao u Filibljanima 3,9 može postati naše lično iskustvo?`