---
title:  Za dalje proučavanje
date:  31/03/2023
---

U izvesnom smislu, moglo bi se reći da Bog nije imao izbora – ako je želeo bića koja su sposobna da vole Njega i druge, morao je da ih stvori slobodnima. Jer, da nisu slobodna, ne bi mogla da vole, a kakav bi to svemir bio bez ljubavi? Bio bi upravo onakav kakvim ga neki zamišljaju – samo bezdušna mašinerija koja funkcioniše prema striktnim uzročno-posledičnim zakonima, u kojoj ne bismo imali slobodnu volju, ni slobodu izbora, već bismo bili obični smotuljci od krvi i mesa, sastavljeni od subatomskih čestica, koji slede samo zakone fizike. To nije baš prijatna slika, i ne odražava na odgovarajući način ono što, u dubini duše, znamo da je istina. Ko od nas može da pomisli, na primer, da naša ljubav prema roditeljima, deci i supružnicima ne predstavlja ništa drugo do specifičan raspored odgovarajućih atoma?

„Pošto je zakon ljubavi temelj Božje vladavine, sreća svih razu­mnih bića zavisi od njihove savršene usklađenosti s Njegovim uzvišenim načelima pravednosti. Od svih svojih stvorenja Bog očekuje službu iz ljubavi – službu koja proističe iz poštovanja prema Njegovom karakteru. On ne uživa u iznuđenoj poslušnosti; i On svima priznaje slobodnu volju da bi Mu mogli dobrovoljno služiti.

Savršeni sklad je vladao u celom Božjem svemiru, sve dok su sva stvorena bića živela u odanosti iz ljubavi. Nebeske čete radosno su ispunjavale želje svoga Stvoritelja. Uživala su da odsjajuju Njegovom slavom i da Mu upućuju izraze hvale. I dok je ljubav prema Bogu bila na prvom mestu, međusobna ljubav bila je nesebična i puna poverenja. Nijedna neusklađena nota nije narušavala nebesku harmoniju.“ – Elen G. Vajt, _Stvaranje, patrijarsi i proroci_, str. 34, 35 (original).

**Pitanja za razgovor:**

`1. Zašto je Otkrivenje 12 prikladan uvod u poruke tri anđela, posebno kad uzmemo u obzir predstojeći sukob u vremenu kraja?`

`2. Na koji način Otkrivenje 12 vas lično umiruje u teškoćama i iskušenjima s kojima se svakodnevno suočavate?`

`3. Ima nekih koji veruju da su naši postupci u velikoj meri određeni našim nasleđem i okruženjem. Da li se slažete s tim ili ne? Kakvu ulogu imaju naši izbori i odluke u određivanju našeg ponašanja? Razgovarajte o odnosu između naših odluka i izbora i Božje sile koja deluje u našem životu.`