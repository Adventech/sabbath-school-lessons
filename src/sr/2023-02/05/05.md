---
title:  Letimičan pogled na nebo
date:  26/04/2023
---

U 4. poglavlju Otkrivenja Jovan gleda otvorena vrata na nebu i dobija poziv: „Popni se amo, i pokazaću ti šta će biti za ovijem“ (Otkrivenje 4,1). Isus je pozvao apostola da kroz otvorena vrata pogleda u nebesko svetilište, da vidi večne prizore velike borbe između dobra i zla. I mi možemo, zajedno sa Jovanom, da pogledamo kroz ta otvorena vrata, i steknemo uvid u večni plan spasenja. Mi smo svedoci spornih pitanja o kojima se odlučuje na nebeskom sudu. Pred našim očima rešavaju se temeljna pitanja u okviru velike borbe između dobra i zla.

`Pročitajte Otkrivenje 4,2-4. Koje sličnosti zapažate sa scenom suda iz teksta Danilo 7?`

To je očigledno prizor iz prestone dvorane. Bog Otac sedi na prestolu okružen nebeskim bićima. Grme  gromovi i sevaju munje, što simbolizuje Božje sudove. U tekstu Otkrivenje 4,4 zapažamo da su oko Božjeg prestola prisutne i 24 starešine.

Ko su te 24 starešine? U drevnom Izraelu postojala su 24 reda levitskih sveštenika. Oni su predstavljali narod pred Bogom. U stihu 1. Petrova 2,9, apostol izjavljuje da su novozavetni vernici „izbrani rod, carsko sveštenstvo“. Te 24 starešine bi, pretpostavlja se, mogle da predstavljaju sve otkupljene koji će se jednog dana radosno okupiti oko Božjeg prestola. Ili možda predstavljaju ljude koji su vaskrsli zajedno sa Hristom, i zajedno s Njim se vazneli na nebo (Matej 27,52; Efescima 4,7.8).

U svakom slučaju, to je dobra vest. Ima nekih koji su otkupljeni sa zemlje i nalaze se oko Božjeg prestola. Oni su se suočavali sa iskušenjima baš kao i mi. Blagodaću Hristovom i silom Duha Svetoga pobedili su. Obučeni su u „bele haljine“, što označava Hristovu pravednost koja pokriva i čisti njihove grehe. Na glavi imaju zlatnu krunu, što potvrđuje da su postali pobednici u borbi sa zlom i deo nebeske carske loze odanih vernika.

`Vidimo nebeski presto na kom sedi Bog. Nebeska bića okružuju presto, i uskoro celo nebo počinje sve glasnije da peva: „Dostojan si, Gospode, da primiš slavu i čast i silu; jer si ti sazdao sve, i po volji tvojoj jest i stvoreno je“ (Otkrivenje 4,11).`