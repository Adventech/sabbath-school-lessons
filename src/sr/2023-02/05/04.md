---
title:  Veličanstveni prizor
date:  25/04/2023
---

Proročke knjige Danilo i Otkrivenje uzajamno se dopunjuju i upućuju na događaje koji će se odigrati u poslednjim danima zemaljske istorije. Otkrivenje objavljuje da je došao čas Božjeg suda. Knjiga proroka Danila otkriva kada je taj sud otpočeo.

U tekstu Danilo 7, Bog je proroku otkrio istoriju sveta. Narodi će se uzdizati i propadati. Progoniteljske sile ugnjetavaće Božji narod. Pošto je opisao Vavilon, Medo-Persiju, Grčku, Rim, raspad Rimskog carstva i progonstvo crkve u periodu od 1260 godina označenih u tekstu (Danilo 7,25; videti Otkrivenje 12,14), Bog skreće Danilu pažnju na veličanstveni nebeski događaj kojim će se sve dovesti u red. Prorokova pažnja se sa uspona i pada naroda i tlačiteljskih sila na zemlji usmerava ka prestonoj dvorani svemira i Božjem konačnom sudu, na kom će On ispraviti svaku nepravdu i uspostaviti svoje večno carstvo pravednosti.

Iz haosa i sukoba na zemlji Bog je Danila, u proročkoj viziji, preneo u slavu nebeskog svetilišta, na zasedanje vrhovnog suda vasione, gde će Hristos, istinski Vladar ovog sveta, od svoga Oca primiti Carstvo koje Mu s pravom pripada.

`Pročitajte tekst Danilo 7,9.10.13 i opišite šta je Danilo video u tim stihovima. Kakav će biti konačan ishod tog suđenja? Videti tekst Danilo 7,14.26.27.`

Sudbina celog čovečanstva odlučuje se u nebeskoj sudnici. Tu pravda pobeđuje. Istina trijumfuje. Pravednost vlada. To je jedan od najčudesnijih, najupečatljivijih i najspektakularnijih prizora u celom Svetom pismu. A dobra vest je da će se to suđenje završiti veoma povoljno po Božji verni narod – one koji su obučeni u Hristovu pravednost.

Isus prilazi svom nebeskom Ocu u prisustvu čitavog svemira. Nebeska bića se okupljaju oko Božjeg prestola. Ogromno mnoštvo bića koja nisu pala stoji u strahopoštovanju pred tim prizorom suda. Dugotrajna borba, vođena hiljadama godina, uskoro će se završiti. Bitka za presto svemira najzad će biti u potpunosti odlučena.

`Danilo je imao pravo u vezi sa carstvima koja su dolazila i prolazila, baš kao što je prorečeno. Zašto, dakle, ima toliko smisla verovati Božjoj Reči kad govori o konačnom, „večnom carstvu“ koje nikada neće „proći“?`