---
title:  Značaj sudnjeg časa
date:  23/04/2023
---

Poslednja knjiga Biblije, Otkrivenje, usredsređuje se na vrhunac vekovne borbe između dobra i zla. Lucifer, pobunjeni anđeo, doveo je u pitanje Božju dobrotu, pravičnost i mudrost. On je tvrdio da Bog na nepravedan i nekorektan način upravlja svemirom. Završno suđenje, o kom govori Otkrivenje, čini samu srž tog sukoba koji se vodi oko Božjeg karaktera.

`Tekst Otkrivenje 14,7 glasi: „Bojte se Boga, i podajte mu slavu, jer dođe čas suda njegova; i poklonite se onome koji je stvorio nebo i zemlju i more i izvore vodene.“ Zašto je značajno to što nam poruka prvog anđela, odmah nakon što je pomenuto „večno evanđelje“, skreće pažnju na Božji sud? Kakve veze „večno evanđelje“ ima sa Božjim sudom?`

I evanđelje i sud su deo poruke prvog anđela, i neraskidivo su isprepleteni. Da nije bilo „večnog evanđelja“, ne bi bilo ni nade da će do tog suda uopšte doći. U stvari, kao što ćemo videti, „večno evanđelje“ je zaista naša jedina nada da će se to suđenje održati. Nema nikakve sumnje da je deo sadržaja evanđelja zapravo najava suda.

Tokom tog suđenja, svetovi koji nisu pali uveriće se da je Bog učinio sve što je bilo moguće kako bi spasao svako ljudsko biće. Taj sud otkriva Božju pravdu i milost. On govori nešto o Njegovoj ljubavi i Njegovom zakonu – o Njegovoj spasonosnoj blagodati i moći izbavljenja.

Taj sud je deo Božjeg konačnog rešenja za problem greha. U okviru velike borbe između dobra i zla u vasioni, Bog je na krstu pružio odgovor na sotonine optužbe, ali tek će se na sudu pokazati da je On učinio sve što je bilo moguće da bi nas spasao i doveo do krsta.

Nebeski beskonačni, precizni, detaljni izveštaji biće otvoreni (videti Danilo 7,10). Mi smo za Boga toliko dragoceni da će ceo univerzum zastati da razmotri odluke koje smo donosili u svetlu nežnih poziva Svetog Duha i iskupljenja koje nam je Hristos na krstu Golgote tako velikodušno obezbedio.

`Pažljivo pročitajte tekst Psalmi 51,1-4, a posebno 4. stih. Kako ti stihovi rasvetljavaju značenje i svrhu tog suda?`