---
title:  Božja milost i sud 
date:  24/04/2023
---

I krst i sud otkrivaju da je Bog pravedan i milostiv. Prekršeni zakon zahteva smrt grešnika. Pravda objavljuje da je „plata za grijeh smrt“, a milost odgovara da je „dar Božij... život vječni u Hristu Isusu Gospodu našemu“ (Rimljanima 6,23). Da je Božji zakon mogao da se promeni ili ukine, bilo bi potpuno nepotrebno da Isus umre. Hristova smrt potvrđuje večnu prirodu zakona, a zakon je osnova suda.

`Pročitajte stih Otkrivenje 20,12. Na osnovu čega nam se sudi? Kakve veze naša dobra dela imaju s našim spasenjem?`

Naša dela otkrivaju kakve smo odluke donosili i koliko smo bili odani Bogu. Prema tekstu Efescima 2,8.9, „blagodaću /ste/ spaseni kroz vjeru… ne od djela, da se niko ne pohvali“. Međutim, kada nas Hristos spase, On nas i promeni. „Jer smo njegov posao, sazdani u Hristu Isusu za djela dobra“ (Efescima 2,10).

Naša dobra dela, nadahnuta Svetim Duhom, ne spasavaju, ali svedoče da je naša vera prava. Božji konačni sud razotkriva svako pretvaranje, svako licemerje, svaku laž; on proniče u samu dubinu našeg bića. Opisujući naš položaj pred Bogom na sudu, Elen G. Vajt nam pruža sledeći moćan uvid u to kako evanđelje i sud idu ruku podruku:

„Činjenica da je Božiji izabrani narod predstavljen kao da pred Gospodom stoji u prljavim haljinama trebalo bi da dovede do poniznosti i dubokog ispitivanja srca svih koji ispovedaju Njegovo ime. Oni koji zaista čiste svoje duše poslušnošću istini imaće najskromnije mišljenje o sebi. Što pomnije budu posmatrali Hristov besprekorni karakter, to će jača biti njihova želja da postanu slični Njemu, i utoliko manje će videti bilo kakvu čistotu i svetost u sebi. Međutim, iako treba da budemo svesni svog grešnog stanja, mi treba da se oslanjamo na Hrista kao na našu pravednost, naše posvećenje i iskupljenje. Ne možemo se ničim odbraniti od optužbi koje sotona iznosi protiv nas. Samo Hristos može da uputi delotvornu molbu u naše ime. On je u stanju da ućutka tog tužioca argumentima zasnovanim ne na našim, već na Njegovim sopstvenim  zaslugama.“ – Testimonies for the Church, vol. 5, pp. 471, 472.

`Kako vi, na osnovu njenih reči, vidite neodvojivost evanđelja i suda? Kakvu nadu vam može doneti uviđanje te veze između evanđelja i suda?`