---
title:  Za dalje proučavanje
date:  28/04/2023
---

Obratite pažnju na moćne uvide koje nam Duh proroštva daje u vezi sa stanjem Božjeg naroda u poslednjim danima, u vreme suda i kraja sveta.

„Njihova jedina nada biće milost Božja, a njihova jedina odbrana – molitva. Kao što se prvosveštenik Isus molio pred Anđelom (videti Zaharija 3), tako će se i Crkva ostatka, sa slomljenim srcem i iskrenom verom, moliti za pomilovanje i oslobođenje preko Isusa, svog Zastupnika. Oni su potpuno svesni grešnosti svog života, uviđaju svoju slabost i nedostojnost, i sve dok gledaju na sebe, obuzima ih očajanje. Kušač stoji pored njih spreman da ih optuži, kao što je stajao pored prvosveštenika Isusa da bi mu se suprotstavljao. On ukazuje na njihovu prljavu odeću, na nedostatke njihovog karaktera. Iznosi na videlo njihovu slabost i nepromišljenost, njihov greh nezahvalnosti, njihovu nesličnost sa Hristom, čime nanose sramotu svom  Iskupitelju... Božji narod u mnogo čemu uveliko greši. Sotona tačno zna na koje grehe ih je navodio, i sada ih predstavlja u preuveličanom svetlu, izjavljujući: ’Hoće li Bog mene i moje anđele proterati iz svog prisustva, a ipak nagraditi one koji su krivi za iste grehe? O Gospode, ne možeš to da učiniš po pravdi. Tvoj presto, u tom slučaju, neće počivati na pravednosti i sudu. Pravda zahteva da im se izrekne kazna.’ Međutim, Hristovi sledbenici, iako greše, ne predaju se u potpunosti vladavini zla. Oni odbacuju svoje grehe, i u poniznosti i skrušenosti srca traže Gospoda, i božanski Zastupnik se zalaže za njih. Onaj koga je njihova nezahvalnost najviše pogodila, ko poznaje njihove grehe, ali i njihovo pokajanje, izjavljuje: ’Gospod da te ukori, sotono!’. Dao sam svoj život za te duše. One su urezane na dlanovima Mojih ruku.’“ – Ellen G. White, _Testimonies for the Church_, vol. 5, pp. 473, 474.

**Pitanja za razgovor:**

`1. Kako saznanje da „dođe čas suda njegova“ utiče na naš svakodnevni život? Ako smo iskreni, većina nas  će verovatno reći da ne utiče baš mnogo, zar ne? Kako možemo da se promenimo?`

`2. Zašto je sud dobra a ne loša vest? Razgovarajte u razredu o ulozi koju Isus ima na tom sudu kad je reč o nama. Kako nas to može motivisati da Mu budemo verni, pošto znamo da samo zahvaljujući tome što je On učinio za nas možemo imati nadu u spasenje?`

`3. Zadržite se u mislima na toj ideji suda, koji otkriva Božji karakter pred svemirom. Na koji način se ta ideja uklapa u čitav scenario velike borbe?`