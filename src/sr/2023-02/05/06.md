---
title:  Isus je dostojan
date:  27/04/2023
---

U tekstu Otkrivenje 5,1-3 ponovo vidimo presto. Pojavljuje se svitak ispisan sa obe strane. On je zapečaćen božanskim pečatom, i niko ni na nebu ni na zemlji ne može da ga otvori. Nebeska bića drhte. Problem je ozbiljan. Nijedno anđeosko biće ne može da predstavlja ljudski rod na konačnom sudu nad zemljom. Jovan plače jer niko ne može da otvori svitak. Tada jedan od starešina, jedan od onih koji su otkupljeni sa zemlje, izgovara reči ohrabrenja Jovanovom srcu. Isus, Jagnje Božje, dostojno je da otvori svitak.

Jovan posmatra konačno rešenje za problem greha u stihu Otkrivenje 5,5. Tu ostareli prorok vidi jedini način na koji bilo ko može da se održi na konačnom sudu pred Božjim prestolom.

„I jedan od starješina reče mi: ne plači, evo je nadvladao lav, koji je od koljena Judina, korijen Davidov, da otvori knjigu… I vidjeh, i gle... jagnje stajaše kao zaklano“ (Otkrivenje 5,5.6).

`Pročitajte Otkrivenje 5,8-12. Kako celo nebo reaguje na najavu da je Isus dostojan da otvori sudski svitak i da nas iskupi?`

Isus, Jagnje Božje koje je žrtvovalo svoj život za spasenje celog čovečanstva, uzima sudski svitak i otvara ga. Celo nebo se prolama ushićenim povicima hvale. Njegova pobeda nad sotoninim iskušenjima, Njegova smrt na krstu Golgote, Njegovo vaskrsenje, Njegova prvosveštenička služba, pružaju spasenje svima koji odluče da verom odgovore na Njegovu milost. Taj sud je neverovatno dobra vest za Božji narod. Ona govori o završetku vladavine greha i oslobođenju Božjeg naroda.

Može li išta da nas ohrabri više od toga? Isus nas zastupa na sudu. Njegov savršeno pravedni život nas pokriva. Njegova pravednost deluje unutar nas da bi nas obnovila. Njegova milost nam oprašta, preobražava nas i daje nam snagu da živimo pobožno.

Ne treba da se plašimo. Isus nas zastupa na sudu, a sile zla su poražene. Presuda se donosi „u korist“ Božjeg naroda (Danilo 7,22). Svrha suda nije da utvrdi koliko smo mi loši, već koliko je Bog dobar.

`Razmislite ponovo o velikoj nadi koju nam pruža taj sud – Isu­sa kao našu zamenu. Zašto je to naša jedina nada?`