---
title:  Dobra vest o sudu
date:  22/04/2023
---

### Tekstovi za proučavanje u toku sedmice
Otkrivenje 14,7; Psalmi 51,1-4; Otkrivenje 20,12; Danilo 7,9.14.26; Otkrivenje 4,2-4; Otkrivenje 5,1-12.

> <p>Tekst za pamćenje</p>
> „I govoraše velikijem glasom: bojte se Boga, i podajte mu slavu, jer dođe čas suda njegova; i poklonite se onome koji je stvorio nebo i zemlju i more i izvore vodene“ (Otkrivenje 14,7).

Ako je Biblija u ičemu potpuno jasna, onda je to činjenica da je Bog – Bog suda, i da će pre ili kasnije, na ovaj ili onaj način, do suda – suda koji toliko nedostaje ovde i sada – na kraju ipak doći, i da će suđenjem upravljati Bog lično, „Sudija cele zemlje“ (1. Mojsijeva 18,25; videti takođe: Psalmi 58,11; Psalmi 94,2; Psalmi 98,9). I kao što je Pavle pisao: „Tako će dakle svaki od nas dati Bogu odgovor za sebe“ (Rimljanima 14,12).

Strašna pomisao, zar ne? Moraćemo da položimo račun pred Bogom – Bogom koji zna i ono najskrivenije, Bogom koji će „svako djelo... iznijeti na sud i svaku tajnu, bila dobra ili zla“ (Propovednik 12,14)?

A opet, na kraju, taj sud će obelodaniti Božju dobrotu i milost, kao i činjenicu da je On istovremeno pravedan i milostiv u svom postupanju prema spasenima, pa čak i prema izgubljenima.

Ove sedmice istražićemo dublje teme suda i njihovu povezanost sa velikom borbom koja besni u svemiru, a posebno ćemo se osvrnuti na to šta se dešava kad se i sam Božji verni narod suoči sa neizbežnim sudom „koji će biti“ (Dela 24,25).