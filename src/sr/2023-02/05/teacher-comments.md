---
title:  Dobra vest o sudu
date:  28/04/2023
---

### PRVI DEO: PREGLED

Matematika je egzaktna nauka. U proročanstvima Danila i Otkrivenja u vezi sa sudom, Sveti Duh je prorocima dao vrlo konkretan matematički dokaz da se Božjoj  Reči može verovati. U pouci za ovu sedmicu ispitaćemo neke od tih dokaza.

Danilo 9 je jedno od najistaknutijih poglavlja u celoj Bibliji. Tu je jasno otkriveno vreme Isusovog krštenja, Njegove smrti na krstu i početka objavljivanja evanđelja paganima. Ta proročanstva nam nisu data na neki nejasan ili uopšteni način. Mnogi skeptici, kada se suoče sa tačnošću tih proročanstava i shvate njihov značaj, postaju predani Isusovi sledbenici.

Danilo 9 je odgovor na proročku viziju iz teksta Danilo 8,27: „Čudih se utvari, ali niko ne dozna.“ Vizija iz 8. poglavlja Danilove knjige počinje pobedom Grčke nad Medijo-Persijom, što je opisano kao sudar ovna i jarca. Tada se javlja mali rog (papski Rim) i počinje da dominira političkom i verskom scenom. Taj mali rog na kraju iskrivljuje istinu o Isusu i, prema tekstu Danilo 8,12, obara „istinu na zemlju“. Tada Danilo čuje anđela kako pita: „Dokle će trajati...?” (Danilo 8,13) – to jest, koliko dugo će obmana trijumfovati? Koliko dugo će zlo vladati? Kada će istina zauzeti svoje pravo mesto među Božjim narodom? Kada će zavladati pravednost i prestati zlo? Odgovor nalazimo u tekstu Danilo 8,14: „Do dvije tisuće i tri stotine dana i noći; onda će se svetinja očistiti.“

### DRUGI DEO: KOMENTAR

Jevrejska reč za „očistiti“ u tekstu Danilo 8,14 je nisdaq. Prevodioci joj pripisuju niz značenja, uključujući: „obnoviti“, „ispraviti“, „pročistiti“, „oprati“, „opravdati“ i „odbraniti“. Pun opseg značenja te reči, nisdaq, verovatno obuhvata sve navedene izraze.

Otuda, nešto slobodniji prevod teksta Danilo 8,13.14 mogao bi da glasi: „U kom trenutku će svetinja biti vraćena na svoje pravo mesto, kada će biti očišćena i oprana od greha, kada će Božje ime biti odbranjeno, Njegova istina uzvišena, i sve ponovo dovedeno u red?“ Na to anđeo odgovara: „Do dvije tisuće i tri stotine dana i noći; onda će se svetinja očistiti“ (Danilo 8,14). Međutim, potpuni odgovor na to pitanje ne nalazi se u 8. poglavlju Danilove knjige. Na kraju tog poglavlja, dok mu anđeo objašnjava viziju, prorok gubi svest (Danilo 8,27). Godine prolaze nakon toga. A onda, u 9. poglavlju, prorok se moli za tumačenje, i anđeo se vraća da mu objasni preostali deo vizije (Danilo 9,20). U tekstu Danilo 9,24, anđeo kaže: „Sedamdeset je nedjelja određeno tvome narodu.“

Tih sedamdeset sedmica iz 9. poglavlja, što je „određeno“, deo je dužeg proročanstva, onog o 2300 dana, iz teksta Danilo 8,14. Jevrejska reč za „određeno“ pojavljuje se samo ovde u jevrejskom Starom zavetu, i može se doslovno prevesti kao „odsečeno“. Rabini su koristili tu reč da bi opisali nešto odsečeno, ili odvojeno od dužeg perioda. Prekid odnosa ili odvajanje je pravi smisao tog teksta. Budućnost jevrejskog naroda, hrama i Jerusalima takođe je, u glavnim crtama, predstavljena u ovom proročanstvu. Tih 70 sedmica trebalo je da bude vreme probe, da bi Izrael povratio punu Božju naklonost. Tokom tog perioda, trebalo je da dođe Mesija „i da se dovede vječna pravda“ (Danilo 9,24).

Može se postaviti pitanje: Koji dokaz imamo u samom tekstu da tih 70 sedmica nisu doslovne sedmice, odnosno 490 doslovnih dana? Jevrejski izraz upotrebljen ovde za „nedjelje“, takođe se koristi da označi veći broj dana, a može se prevesti i kao „70 sedmica“. Ali, s obzirom da su se tu prorečeni događaji odvijali u periodu mnogo dužem od 490 doslovnih dana, i da su se, zapravo, protezali kroz vekove – taj vremenski period mora da se shvati u kontekstu principa „dan za godinu“ (Jezekilj 4,6; 4. Mojsijeva 14,34). Što će reći, jedan proročki dan odgovara jednoj doslovnoj godini.

Gerhard Pfandl iz Instituta za biblijska istraživanja adventista sedmog dana iznosi sledeći pronicljiv komentar na tekst 4. Mojsijeva 14,34: „Bog je namerno koristio princip ’dan za godinu’ kao vaspitno sredstvo: ’Po broju dana, za koje uhodiste zemlju, četrdeset dana, na svaki dan po godinu, nosićete grijehe svoje, četrdeset godina, i poznaćete da sam prekinuo s vama’ (4. Mojsijeva 14,34). A u jednoj živoj paraboli, proroku Jezekilju je rečeno da leži 390 dana na svojoj levoj strani i 40 dana na desnoj strani – ‚po jedan dan dajem ti za godinu‘ (Jezekilj 4,6).

Međutim, 4. Mojsijeva 14 i Jezekilj 4 nisu apokaliptički tekstovi. Dakle, sam Bog to izričito kaže – jedan dan predstavlja jednu godinu. U apokaliptičkim tekstovima to se nikada ne navodi, to je princip koji se podrazumeva.“ – Journal of the Adventist Theological Society, 23/1 (2012), p. 9 . Taj princip se primenjuje na vremenska proročanstva iz Knjige proroka Danila i Otkrivenja. Kad se primeni princip da je jedan proročki dan jednak jednoj doslovnoj godini, proročanstvo se otključava i prorečeni događaji zauzimaju svoje mesto na proročkoj vremenskoj skali.

Sedamdeset sedmica iz teksta Danilo 9,25 iznosi 490 proročkih dana, odnosno 490 doslovnih godina. Taj period od 70 sedmica počinje dekretom o obnovi Jerusalima. Pošto je Vavilon poražen od strane Miđana i Persijanaca, novi vladari su doneli tri zasebna dekreta, dopuštajući Jevrejima da se vrate iz vavilonskog ropstva u Jerusalim. Prva dva dekreta, koje su izdali Kir (Jezdra 1,1-4) i Darije (Jezdra 6,1-12), nisu u potpunosti uključivali sledeće elemente: ponovnu izgradnju Jerusalima, obnovu hrama i zakonsko uređenje Izraela. Poslednji od tri dekreta, koji je izdao Artakserks 457. godine p.n.e., ne samo što je dozvoljavao jevrejskom narodu da se vrati u svoju domovinu, već im je obezbedio i sredstva neophodna za to, i proglasio grad Jerusalim za njihov građanski, sudski i verski centar.

**Proročka vremenska linija**

Počevši od 457. godine p.n.e., proročanstvo nas vodi kroz vekove, 69 proročkih sedmica, odnosno 483 godine unapred, sve do 27. godine nove ere. Prema proročanstvu, taj proročki period je trebalo da kulminira dolaskom Pomazanika Vojvode. „Mesija“ znači „pomazanik“. Godine 27. nove ere (petnaesta godina Tiberija Cezara), Isus Hristos, Mesija, bio je kršten, odnosno pomazan za svoju službu (Luka 3,1-3.15.16.21.22), tačno kako je prorečeno.

**Mesija će biti pogubljen polovinom sedmice**

Danilo je stotinama godina unapred predvideo tačan datum Hristovog krštenja. Gavrilovo objašnjenje o Hristu se nastavilo. Kao što pouka za ovu sedmicu jasno otkriva, Mesija će biti „pogubljen“, odnosno razapet na krstu polovinom poslednje sedmice proročanstva o 70 sedmica. Isus je razapet 31. godine, baš kao što je Danilovo proročanstvo predvidelo.

Prema objašnjenju koje anđeo Gavrilo daje proroku Danilu, Božji poseban zavet sa jevrejskim narodom, kao celinom, prestao je da važi na kraju 70 proročkih sedmica – 34. godine n.e. Zavet je od tada ponuđen svima – najpre Jevrejima, a zatim i paganima (videti Rimljanima 1,16; Rimljanima 2,6.10) – koji su prihvatili Isusa za svog Spasitelja.

Do tog trenutka, službe u svetilištu bile su zapravo slikovite pouke, koje su ilustrovale Isusovu žrtvu i plan spasenja. Od trenutka kad je On umro, službe u svetilištu više nisu imale nikakav značaj. One su poslužile svojoj svrsi. Grešnicima više nije bilo potrebno da žrtvuju jagnjad u hramu. Mogli su neposredno da priđu Isusu i prihvate Njegovu krv da bi pokrili svoje grehe. Isus je Božje Jagnje, zaklano za nas tačno na vreme, kao što je biblijsko proročanstvo predvidelo.

**Preostali deo perioda od 2300 godina**

Kao što se sećate, 70 sedmica je samo prvih 490 od 2300 godina iz Danilovog proročanstva. Taj deo se odnosi na jevrejski narod kao celinu. Preostali deo perioda od 2300 godina proteže se do vremena kraja. Događaji vezani za prvi deo proročanstva ostvarili su se s neverovatnom preciznošću. Takva preciznost uliva nam sigurnost da će se i događaji iz preostalog dela proročanstva ispuniti, tačno onako kako je predviđeno.

Celokupno proročanstvo počinje dekretom da se „Jerusalim opet sazida“, 457. godine p.n.e. (Danilo 9,25). Ako krenemo od 457. p.n.e. i pomerimo se 2300 godina unapred na vremenskoj skali istorije (uključujući prelazak iz 1. godine p.n.e. u 1. godinu n.e., što isključuje 0. godinu), stižemo do 1844. godine. Taj datum predstavlja početak nebeskog suda i čišćenja svetilišta na nebu, simbolički predstavljenog Danom pomirenja.

### TREĆI DEO: PRIMENA U ŽIVOTU

Zamolite svoje učenike da razmisle o sledećem pitanju: Zašto je značajno to što živimo u vreme suda i čišćenja svetilišta, odnosno u antitipskom Danu pomirenja?

Pozovite članove razreda da razmisle o tri važne činjenice koje proističu iz proučavanja za ovu sedmicu:

**Prvo:** Bibliji se može verovati. Ona je matematički precizna. Tačna je do detalja. Ukazuje na precizne datume na istorijskoj vremenskoj skali, što čak i skeptike ubeđuje u njenu istinitost. Na taj način, proročanstva jačaju naše poverenje u verodostojnost Božje Reči.

**Drugo:** Poruka o času suda je poziv našem srcu da teži dubljoj posvećenosti Isusu kao Gospodaru našeg života. U ovom vremenu posletka, pripadnici Božjeg naroda preispitivaće svoja srca, tražeći od Boga da im oprosti grehe i očisti ih od bilo kakvog stava ili navike u njihovom životu koji nisu u skladu sa Božjom voljom. Njegov narod će moliti Boga da ga pokrije plaštom Hristove pravde (Isaija 61,10).

**Treće:** Neposredna blizina tog časa poziva Božji narod da sa obnovljenim žarom svedoči svojim rođacima, prijateljima, komšijama i saradnicima. Taj poziv u vreme sudnjeg časa je konačna poruka neba upućena svetu bolesnom od greha, poruka koja će pripremiti srca za Isusov dolazak.

Završite čas sledećim praktičnim pitanjima, pozivajući učenike da lično razmisle o odgovorima tokom naredne sedmice:

1. Da li sam u potpunosti predao/predala svoj život Hristu u ovom kritičnom trenutku zemaljske istorije? Ako nisam, šta me udaljava od Njega?

2. Da li sam siguran/sigurna u svoje spasenje u Isusu? Zašto jesam ili zašto nisam? Zašto moram da se oslonim isključivo na Njegovu pravednost? Šta to podrazumeva? Da li je moja nada potpuno i apsolutno usidrena u Njemu? Ako nije, šta treba da uradim da bih se potpuno usidrio/usidrila u Njemu?