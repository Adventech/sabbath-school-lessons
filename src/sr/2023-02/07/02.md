---
title:  Saputnik u nevolji
date:  07/05/2023
---

Posle svog vaznesenja na nebo (Dela 1,9), Isus je posetio poslednjeg preživelog apostola, Jovana, na ostrvu Patmos, gde je bio prognan od strane nemilosrdnog rimskog cara Domicijana.

`Pročitajte Otkrivenje 1,9. Pogledajte takođe i tekstove: Matej 13,21; Dela 14,22 i Jovan 16,33. Koja poruka se tu  nalazi za sve one koji žele da slede Isusa u ovom svetu?`

Mada lišen podrške svoje porodice, prijatelja i hrišćanske zajednice, Jovan ipak nije ostao sam u stradanjima i nevoljama s kojima se suočavao kao Isusov sledbenik. Njegova služba još uvek nije prestala. Njegovo svedočanstvo nije bilo dovršeno. Anđeoski posetilac blistave spoljašnjosti pojavio se pred Jovanom na tom usamljenom ostrvu i doneo mu poruku direktno sa Božjeg prestola. Ta poruka od Isusa trebalo je da odzvanja koridorima vremena kroz sve vekove. Bila je to poruka nade za svaku generaciju ali, u posebnom smislu, poruka koja je trebalo da pripremi Božji narod poslednjeg vremena za Isusov dolazak. To je ozbiljna poruka upozorenja, u istoj meri koliko i poruka ohrabrenja, dok se spremamo za suočavanje sa iskušenjima poslednjih dana (ili bilo kojim drugim iskušenjima s kojima se možda trenutno suočavamo).

Ako biste ušli u pećinu u kojoj je Jovana, kako se tvrdi, posetio nebeski anđeo, donoseći mu proročku viziju, odmah biste zapazili reči zapisane na ploči koja je postavljena na njenom ulazu – reči koje sažimaju čitavu knjigu Otkrivenje: „Bojte se Boga, i podajte mu slavu, jer dođe čas suda njegova; i poklonite se onome koji je stvorio nebo i zemlju i more i izvore vodene“ (Otkrivenje 14,7).

Glavna tema knjige Otkrivenje je obožavanje. Mi smo stvoreni kao bića sklona obožavanju. I zato svako od nas nekoga ili nešto obožava. Pravo obožavanje, obožavanje Stvoritelja, omogućava nam da otkrijemo istinsku svrhu života. Ono nam daje razlog za život. Ono nam pruža nešto za šta treba ne samo da umremo, već, što je još važnije, nešto za šta treba da živimo i, ako je potrebno, da trpimo nevolje. I zaista, kada konačne krize budu nastupile, bolje ćemo razumeti reči „da nam kroz mnoge nevolje valja ući u carstvo Božije“ (Dela 14,22).

`Ako su se tako verne Božje sluge, poput Jovana, suočavale s patnjom i nevoljama, zašto mislimo da se i mi sami nećemo suočiti s njima? (Videti 1. Petrova 4,12-15.)`