---
title:  Bog koji je blizu
date:  09/05/2023
---

Bog Stvoritelj, koji je doveo u postojanje sunce, mesec i zvezde, koji je svojom zadivljujućom silom oblikovao ovu planetu i ispunio je životom, isto tako je Bog koji se interesuje za svakoga od nas. On je Bog koji je svoj narod izbavio iz egipatskog ropstva, koji ih je vodio u njihovom lutanju kroz pustinju, obasipao ih manom sa neba, srušio zidove Jerihona i pobedio neprijatelje Izraela. Isti Bog koji je svojom beskonačnom silom stvorio svemir, koristi tu beskonačnu silu da bi pobedio snage zla koje vode bitke za naše duše.

`Pročitajte sledeće tekstove: 2. Korinćanima 5,17; Psalmi 139,15-18; Dela 17,27; Kološanima 1,17. Čemu nas ti stihovi uče o Božjoj blizini?`

Teolozi govore o Božjoj transcendentnosti. To je ideja da Bog postoji iznad i izvan celokupnog stvorenog sveta. Ali takođe govore i o Božjoj imanentnosti. To je ideja da Bog, na neki način, prebiva i unutar našeg sveta i, kao što biblijska istorija pokazuje, blisko je povezan s njim. Mada Gospod boravi „na visini i u svetinji“, On je takođe „s onijem ko je skrušena srca i smjerna duha“ (Isaija 57,15). Kao što je sam Isus rekao, govoreći o svojim vernim sledbenicima: „Ja u njima i ti u meni: da budu sasvijem ujedno, i da pozna svijet da si me ti poslao i da si imao ljubav k njima kao i k meni što si ljubav imao“ (Jovan 17,23). Nema ničeg što je prisnije i bliskije od toga.

Divna vest o našem Bogu glasi da su Njegova veličina i moć tako ogromne da sežu s kraja na kraj vasione, a zalaze i u život svakoga od nas. On obećava da će nas obnoviti, oblikovati i preobraziti u svoje obličje. Razmislite šta to znači. Bog koji je stvorio i održava milijarde galaksija, isti je Bog u kome ne samo da „živimo, i mičemo se, i jesmo“ (Dela 17,28), već On deluje i unutar našeg srca da bi ga obnovio, da bi nas očistio od greha i pretvorio u novo stvorenje u Hristu. Kako je moćna i utešna misao da nas naš Bog, Bog takve snage i moći, voli i brine se za nas.

`Kako možemo naučiti da crpemo nadu i utehu iz razumevanja Božje imanentnosti? Ili vas to možda plaši, jer Bog zna i vaše najmračnije tajne? Kako bi evanđelje trebalo da vam pruži mir u tom kontekstu?`