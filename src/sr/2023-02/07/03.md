---
title:  Poklonite se Stvoritelju 
date:  08/05/2023
---

`Pročitajte Otkrivenje 14,7. Čime se završava poruka prvog anđela? Kakav konačni poziv nam upućuje ta  poruka o sudnjem času? (Videti takođe i sledeće tekstove: Isaija 40,26; Jovan 1,1-3; Rimljanima 1,20.)`

Tekst Otkrivenje 14,7 završava se jasnim pozivom na obožavanje Stvoritelja. Taj poziv je posebno važan sada, kada je većina naučnog, pa čak i hrišćanskog sveta, prihvatila teoriju evolucije, učenje koje pogađa u samu srž svega što je biblijsko i hrišćansko. Kad bi ta teorija bila istinita, naša vera bi, nužno, bila laž. Toliko su oštro suprotstavljeni ti stavovi.

Poslednji poziv Otkrivenja se, prema tome, temelji na prvoj knjizi Biblije, Postanju. Nikad nećemo u potpunosti razumeti predmet debate u toj kosmičkoj borbi oko bogosluženja, ukoliko ne razumemo značaj Stvaranja. „U početku stvori Bog nebo i zemlju“ (1. Mojsijeva 1,1). Taj stih je temelj celog Svetog pisma. „U početku stvori Bog.“ Jevrejska reč za „stvoriti“ u ovom tekstu je bara, glagol koji se koristi jedino i isključivo kada je vršilac radnje sam Bog.

Da bismo stekli makar i najmanju predstavu o neograničenosti Božje sile, razmotrimo samo jedno delo Njegovog stvaranja – sunce. Sunce emituje više energije u jednoj sekundi nego što je čovečanstvo proizvelo uz pomoć nafte, gasa, uglja ili vatre od početka vremena.

Sunce ima prečnik od približno milion i četiristo hiljada kilometara i moglo bi da obuhvati milion planeta veličine Zemlje. Međutim, sunce je samo jedna od najmanje 100 milijardi zvezda u našoj galaksiji, Mlečnom putu. Na primer, zvezda po imenu „Pištolj“ (na engleskom: Pistol star) emituje čak deset miliona puta više energije u odnosu na naše sunce. Milion zvezda veličine našeg sunca može lako da stane u sferu te zvezde. Kako uopšte da pojmimo stvaranje takvih razmera?

Stvaranje govori o Bogu strahovite moći i bezgranične sile. Ali Njegova stvaralačka moć nije samo dovela u postojanje nebo i zemlju, već je vekovima delovala u korist Njegovog naroda. On je Bog koji je začeo ovaj svet, koji je uvek prisutan u ovom svetu, i koji nikad neće napustiti svoj narod na ovom svetu.

`Kako te ogromne razmere Stvaranja još više naglašavaju stva­rnost Božje ljubavi, pokazujući da je Hristos, uprkos tome koliko smo sićušni u odnosu na čitav stvoreni svet, ipak umro za nas?`