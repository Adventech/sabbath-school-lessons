---
title:  Obožavanje Stvoritelja
date:  06/05/2023
---

### Tekstovi za proučavanje u toku sedmice
Otkrivenje 1,9; Isaija 40,26; 2. Korinćanima 5,17; Kološanima 1,17; Otkrivenje 4,11; Jovan 19,16-30.

> <p>Tekst za pamćenje</p>
> „Dostojan si, Gospode, da primiš slavu i čast i silu; jer si ti sazdao sve, i po volji tvojoj jest i stvoreno je“ (Otkrivenje 4,11).

Lako je pomišljati da nam neke stvari sasvim normalno pripadaju, posebno kad  je reč o nečemu što nam je dobro poznato i što smo oduvek doživljavali. Kako je lako, na primer, maloj deci da na svoje roditelje gledaju kao na nešto što se podrazumeva, jer ih poznaju od početka svog kratkog života. Kako je lako i nama da sunce, nebo, vazduh i tlo pod nogama posmatramo kao nešto sasvim prirodno.

A da li ste ikad zastali da razmislite u kojoj meri mi i samo postojanje shvatamo kao nešto što se samo po sebi razume? Odnosno, koliko često zastanemo i postavimo ono čuveno filozofsko pitanje: _Zašto postoji nešto, a ne ništa_?

Kao prvo, zašto uopšte postoji svemir, sa svim tim veličanstvenim i zadivljujućim pojavama u njemu? Do kako bi velike logičke protivrečnosti došlo kad bi se ispostavilo da naš svemir, zajedno s nama u njemu, uopšte ne postoji? Prema najnovijoj naučnoj teoriji (a te teorije imaju tendenciju da se menjaju), naš svemir nekada nije postojao. Drugim rečima, naše postojanje je čista slučajnost, i pravo je čudo što smo uopšte ovde. Ali uprkos svakojakim mitovima o svemiru koji nastaje apsolutno ni iz čega, ili iz neke vrste matematičke jednačine, naš svemir postoji zato što ga je Bog, Tvorac, doveo u postojanje zajedno sa svim što je u njemu.