---
title:  Stvoritelj na krstu
date:  11/05/2023
---

Koliko god mi obožavali Gospoda kao svog Tvorca, koliko god Mu se divili, uvek možemo i više od toga. Ono što smo već zapazili, ali vredi ponoviti, jeste ideja da je naš Stvoritelj takođe i naš Iskupitelj. Bog koji nas je stvorio, isti je onaj Bog koji nas je iskupio. Bog koji je rekao: „Da načinimo čovjeka po svojemu obličju, kao što smo mi“ (1. Mojsijeva 1,26), isti je Onaj koji je na krstu zavapio: „Ili! Ili! lama savahtani? to jest: Bože moj! Bože moj! zašto si me ostavio?“ (Matej 27,46). To mnogo govori o razlozima iz kojih bi trebalo da se bojimo Boga, ili, čak i više, da Ga slavimo i da Mu se klanjamo!

Kako mi, kao pala ljudska bića, možemo adekvatno da reagujemo na jednu tako neverovatnu istinu? Šta bismo mogli da uradimo kao odgovor na to? U poruci prvog anđela rečeno nam je šta da radimo: „Bojte se Boga, i podajte mu slavu, jer dođe čas suda njegova; i poklonite se onome koji je stvorio nebo i zemlju i more i izvore vodene“ (Otkrivenje 14,7).

`Pročitajte tekst Jovan 19,16-30 – Jovanov izveštaj o Isusu na krstu. Dok budete čitali, setite se biblijskih tekstova koje smo naveli o Isusu kao Stvoritelju, kao Onome čijim posredstvom je „sazdano sve što je na nebu i što je na zemlji, što se vidi i što se ne vidi, bili prijestoli ili gospodstva ili poglavarstva, ili vlasti: sve se kroza nj i za nj sazda“ (Kološanima 1,16). Kako da odgovorimo na taj neverovatan izraz Božje ljubavi?`

Poruka prvog anđela – da se klanjamo Stvoritelju – stigla je posle krsta, nakon što je Hristovim sledbenicima i svemiru koji je to posmatrao postalo jasno da je Onaj „koji je stvorio nebo i zemlju i more i izvore vodene“, zapravo isti Onaj koji je, mada je bio Bog, „ponizio sam sebe uzevši obličje sluge, postavši kao i drugi ljudi i na oči nađe se kao čovjek, ponizio sam sebe postavši poslušan do same smrti, a smrti krstove“ (Filibljanima 2,7.8).

Kako je to bio neverovatan prizor za one koji su poznavali Isusa pre nego što je došao na zemlju kao ljudsko biće. Nije ni čudo što Ga i nebeska bića obožavaju. A što se tiče nas, iskupljenih Njegovom krvlju, šta bismo drugo i mogli učiniti, osim da se poklonimo svom Tvorcu i Iskupitelju?

`Zašto je, u svetlosti krsta, ideja da bi pala ljudska bića mogla išta da dodaju onome što je Hristos učinio na krstu, u osnovi jeretička? Koje bi se naše delo moglo dodati onome što je Stvoritelj već učinio za nas?`