---
title:  Evanđelje, Sud, Stvaranje
date:  10/05/2023
---

Pogledajte poruku prvog anđela. Večno evanđelje. Sudnji čas. Poklonite se Tvorcu. Pogledajte koliko su te ideje blisko povezane. Kad budemo stajali pred našim Stvoriteljem na sudu, jedino će evanđelje moći da nam pruži nadu. „Nikakva dakle sad nema osuđenja onima koji su u Hristu Isusu i ne hode po tijelu nego po Duhu“ (Rimljanima 8,1). Nikakvog osuđenja nema sada, a svakako ne ni na sudu.

Poruka o Bogu kao Stvoritelju od presudne je važnosti za sadašnju istinu, posebno s obzirom na to da teorija evolucije, čak i kad je preobučena u „hrišćansko“ ruho, preti da sruši sam temelj hrišćanske vere.

Naime, usred tog naglog napredovanja evolucione misli, Bog je podigao crkvu – narod čije i _samo ime_ svedoči protiv evolucione ideje – narod koji treba da objavi temeljnu istinu o Bogu kao našem Stvoritelju i Iskupitelju.

`Pročitajte sledeće tekstove: Efescima 3,9; Kološanima 1,13-17; Otkrivenje 4,11; Rimljanima 5,17-19. Čemu nas ti tekstovi uče o Isusu kao Stvoritelju i Iskupitelju?`

Pogledajte kako je Isus kao Stvoritelj blisko povezan sa Isusom kao Iskupiteljem. Čim se Njegova uloga kao Stvoritelja unizi, što teorija evolucije neminovno čini, odmah se i Njegova uloga kao našeg Iskupitelja dovodi u pitanje. Isus dolazi da nas iskupi od greha, smrti, patnje i nasilja – dok prema teoriji evolucije, greh, smrt, patnja i nasilje predstavljaju samo sredstvo stvaranja? Ispada, prema tome, da nas Bog iskupljuje od samog onog procesa kojim nas je i stvorio? To je opasna laž.

Ali najgore od svega je to što se teorija evolucije ruga samoj ideji o Isusovoj smrti na krstu. U kom smislu? Apostol Pavle (videti Rimljanima 5,17-19) neraskidivo povezuje uvođenje greha na ovaj svet od strane Adama sa Isusovom smrću. Prema tome, postoji direktna veza između Adama i Isusa. Međutim, ni prema jednom evolucionom modelu, nikakav bezgrešni Adam nije mogao da uvede smrt, jer je umiranje – milioni godina umiranja – bilo, navodno, sredstvo i sila neophodna za samo Adamovo stvaranje.

`Dakle, teorija evolucije od samog početka ruši biblijski temelj krsta. Nasuprot tome, adventisti sedmog dana, pozivajući svet da obožava Stvoritelja, stoje kao živi svedoci protiv te zablude.`