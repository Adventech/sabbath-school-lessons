---
title:  Za dalje proučavanje
date:  12/05/2023
---

Bogosluženje ima središnje mesto u Svetom pismu i oduvek je predstavljalo „kost za gloženje“ među ljudima kao i unutar Božjeg naroda. Kroz ceo Stari zavet proroci su ukoravali Božji narod zato što se klanjao drugim bogovima ili obožavao Gospoda držeći se bogoslužbenih običaja paganskog sveta. Sukob između obožavanja Gospoda i služenja drugim bogovima nalazi se u samom središtu velike kosmičke borbe i uvek je praćen nepoštovanjem Božjeg zakona.

„Bogosluženje se obraća najosnovnijem aspektu ljudskog postojanja, baveći se onim što bi ljudi, kao živa bića, trebalo da rade kad se nađu u prisustvu Stvoritelja... Samo oni koji su živi mogu da se klanjaju Gospodu. Mrtvi ne mogu da Ga hvale ni da Ga obožavaju... Onaj koji nas je stvorio poziva nas da Mu svoj život predamo u činu bogosluženja, da bismo ga primili natrag, obogaćenog tako da posluži za dobrobit drugih. Bogosluženje ima veze sa samom prirodom i svrhom našeg postojanja, kao i sa našom potrebom da imamo neki oslonac izvan sebe samih, koji nas oslobađa od sebi­čnosti. Ne obožavati Boga znači izgubiti razlog svog postojanja. To znači živeti u stanju dezorijentisanosti, te stoga umirati, odnosno, kretati se ka potpunom odumiranju, jer se time odvajamo od samog izvora života.“ – Ángel Manuel Rodríguez, „The Closing of the Cosmic Conflict: Role of the Three Angels’ Messages“, p. 42.

**Pitanja za razgovor:**

`1. Razmislite još jednom o toj ideji da u palom svetu nije dovoljno biti stvoren od Boga. Zašto nam je ipak potrebno i obećanje o iskupljenju?`

`2. Setite se nekog iskustva kad ste nepogrešivo videli kako Božja sila deluje u vašem životu, i to na način koji vam je jasno otkrio Božju ljubav prema vama lično. A onda se zadržite u mislima na činjenici da je to isti Bog koji je stvorio ceo kosmos! I taj Bog vas voli dovoljno da bi se brinuo o vašem životu. Zašto bi ta činjenica trebalo, ne samo da nam pruži utehu, već i da izazove u nama osećaj poniznosti?`

`3. Zamislite da je teorija evolucije istinita, i da smo pozvani da obožavamo Stvoritelja koji se poslužio milijardama godina umiranja, nasilja, uništenja, patnje i masovnog istrebljenja da bi nas stvorio, a onda nam, u 1. Mojsijevoj, ponudio potpuno drugačiji izveštaj o tome kako smo stvoreni. A ipak bi, navodno,  trebalo da Ga obožavamo? Da Ga obožavamo zbog čega? Zato što nas je hiljadama godina lagao o tome kako smo ovde uopšte dospeli?`