---
title:  Poziv na posvećenje
date:  24/05/2023
---

Poziv koji upućuje knjiga Otkrivenja je hitan poziv na posvećenje, sažet u simbolici dve žene o kojima ta knjiga govori. Mada će povremeno izgledati kao da bi Božji narod mogao da bude poražen u toj kosmičkoj borbi između istine i zablude, Bog obećava da će Njegova crkva na kraju trijumfovati.

`Uporedite stihove Matej 16,18 i Otkrivenje 17,14. Koje je obećanje Isus dao učenicima u pogledu svoje crkve?`

Hristos je čvrst temelj na kom je sazidana Njegova crkva. Ona je utemeljena na učenjima iz Njegove Reči i vođena je Njegovim Duhom. Nasuprot tome, Vavilon, kao što smo videli, ima korene u ljudskim učenjima i tradiciji. Svaki verski vođa koji ljudsko mišljenje i običaje postavlja na mesto, ili čak iznad Božje volje otkrivene u Svetom pismu, jednostavno podstiče i nastavlja vavilonsku pometnju.

U vreme drevnog Vavilona, crkva i država bile su jedno isto. Vavilonski car Navuhodonosor je, sedeći u hramu na svom carskom prestolu, navodno govorio u ime bogova. Jednom prilikom, taj vavilonski car je, kao čin prkosa istinitom Bogu, doneo opšti dekret kojim je nametao lažno bogosluženje, i zapovedio svim svojim podanicima da se poklone u skladu s tim, što predstavlja moćan simbol onoga sa čime će se verni Božji narod, koji bude odbio da se klanja lažnom bogu, suočiti na kraju vremena. (Videti Danilo 3)

U poslednjim danima zemaljske istorije, nastaće državno-crkveni sistem, duhovni Vavilon, sa duhovnim vođom koji će tvrditi da govori u Božje ime. Njegova reč biće proglašena za reč samog Boga, a njegove zapovesti za zapovesti Božje. Rimski pontifeksi su vekovima tvrdili da zauzimaju Božje mesto na zemlji. Papa Lav XIII je, u svojoj enciklici od 20. juna 1894, izjavio: „Mi na ovom svetu zauzimamo mesto Svemogućeg Boga.“ Ferarijev crkveni rečnik (Ferraris Ecclesiastical Dictionary) dodaje: „Papa poseduje tako veliko dostojanstvo i toliko je uzvišen da nije kao običan čovek, već više kao Bog i Božji namesnik.“ Apostol Pavle koristi sledeće reči raskrinkavajući tu silu: „...(On) se protivi i podiže više svega što se zove Bog ili se poštuje, tako da će on sjesti u crkvi Božijoj kao Bog pokazujući sebe da je Bog“ (2. Solunjanima 2,4).

`Pošto smo već videli da Bog ima svoj verni narod u „Vavilonu“, zašto moramo biti pažljivi kad govorimo o tome, i voditi računa da ne osuđujemo ljude kao pojedince, već sam sistem?`