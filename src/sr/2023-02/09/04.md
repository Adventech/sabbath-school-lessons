---
title:  Tajna – Vavilon veliki
date:  23/05/2023
---

`Pročitajte Otkrivenje 17,4-6. Čemu nas ti stihovi uče u vezi sa prirodom tog zlog sistema?`

Kao što smo videli, Otkrivenje 17 opisuje jedan otpadnički religiozni sistem koji u hrišćanstvo unosi mnoga učenja starozavetnog Vavilona.

„U nastojanju da razumemo prirodu Vavilona, potrebno je da se osvrnemo na njegovo prvo pominjanje u biblijskom zapisu, a to nalazimo u 1. Knjizi Mojsijevoj. Sve je počelo u ravnici zemlje Senar, oblasti u južnom delu Mesopotamije, danas u južnom Iraku, koja se zove Vavilon. Tu je podignuta Vavilonska kula, simbol čovekove samodovoljnosti, samoodržanja i nezavisnosti od Boga (1. Mojsijeva 11,1-4).“ – Ángel Manuel Rodríguez, „The Closing of the Cosmic Conflict: Role of the Three Angels’ Messages“, p. 43.

Vavilonska kula, na području drevnog Vavilona, sagrađena je kao izraz direktnog prkošenja Božjoj Reči. Vavilonski graditelji zidali su taj spomenik sebi u slavu, a Bog im je onda pomešao jezike. Izveštaj iz 1. Mojsijeve o tome govori ovako: „Zato se prozva Vavilon, jer ondje pomete Gospod jezik cijele zemlje, i odande ih rasu Gospod po svoj zemlji“ (1. Mojsijeva 11,9).

Taj sistem je toliko zao da je prikazan kao pijan „od krvi svetijeh i od krvi svjedoka Isusovijeh“ (Otkrivenje 17,6). Upravo tim strašnim prizorima dočarava se pokvarenost Vavilona (videti takođe i tekst Isaija 49,26).

U suštini, duhovni Vavilon predstavlja religiju zasnovanu na ljudskim učenjima, utemeljenu na ljudskim idejama i poduprtu ljudskim običajima. To je jedan vid ljudski uspostavljene religije, koju su osnovale možda čak i briljantne verske vođe, ali koja se protivi sili evanđelja i crkvi koju je Isus osnovao – crkvi zasnovanoj na ljubavi, ne na nasilju.

Knjiga Otkrivenje opisuje ta dva sistema religije. Prvi pokazuje potpuno poverenje u Isusa i oslanja se na Njegovu Reč. Drugi pokazuje poverenje u ljudski autoritet i oslanja se na ljudske verske učitelje. Jedno je vera usredsređena na Hrista, koja se za spasenje u potpunosti oslanja na Hristovu milost, žrtvu i pomirenje. Drugi je humanistički pristup veri, koji potpuno oslanjanje na Hrista u pogledu spasenja zamenjuje oslanjanjem na crkvenu tradiciju.

`Kako možemo da se zaštitimo od gotovo neprimetnog uticaja Vavilona, kad je reč o nečemu takvom kao što je sklonost, kojoj smo lako podložni, da se oslanjamo na sebe same, umesto da se u potpunosti oslonimo na Boga?`