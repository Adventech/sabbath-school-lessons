---
title:  Grad zvani pometnja
date:  20/05/2023
---

### Tekstovi za proučavanje u toku sedmice
Otkrivenje 17,1.2.15; Otkrivenje 18,1-4; Otkrivenje 17,4-6; Matej 16,18; Jeremija 50,33-38; Psalmi 115,4-8.

> <p>Tekst za pamćenje</p>
> „Ovi će se pobiti s jagnjetom, i jagnje će ih pobijediti, jer je gospodar nad gospodarima i car nad carevima; i koji su s njim, jesu pozvani i izbrani i vjerni“ (Otkrivenje 17,14).

Tema velike borbe sažeta je u knjizi Otkrivenje simbolikom dve žene – jedne obučene u sunce, koju vidimo u 12. poglavlju, i jedne obučene u skerlet, u 17. poglavlju Otkrivenja.

Upečatljiv simbol koji predstavlja žena obučena u sunce – u blistavu slavu Hristovu – nalazi se u tekstu Otkrivenje 12. Ona je verna svojoj pravoj ljubavi, Isusu. Nije se oskvrnila prljavštinom lažnih učenja. U celoj Bibliji čista žena simbolizuje Isusovu nevestu – pravu crkvu. Tako u tekstu Jeremija 6,2 prorok kaže: „Učinih kćer Sionsku da je kao lijepa i nježna djevojka.“ On koristi izraz „kćer Sionska“, odnosno verna žena, da bi opisao Božji narod. (Videti takođe i tekstove Efescima 5,25-32 i Osija 2,20.)

Nasuprot tome, otpadništvo Biblija upoređuje sa bludom ili preljubom (Jakov 4,4). Govoreći o pobuni i neverstvu Izraela, Jezekilj jadikuje: „/Činiš/ kao žena preljubočinica, koja mjesto muža svoga prima druge“ (Jezekilj 16,32).

U pouci za ovu sedmicu proučavaćemo te dve žene iz Otkrivenja i dublje ispitati sukob između istine i zablude.