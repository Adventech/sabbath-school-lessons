---
title:  Grad zvani pometnja
date:  26/05/2023
---

### PRVI DEO: PREGLED

Pouka za ovu sedmicu suprotstavlja dva religiozna sistema, koje simbolizuju žena u belom, iz 12. poglavlja, i žena u skerletu, iz 17. poglavlja Otkrivenja. Suprotnost između njih otkriva različitost ta dva sistema. Prvi sistem je zasnovan na Božjoj Reči i ima Isusa Hrista u svom središtu. Drugi je zasnovan na ljudskom rasuđivanju, sa ljudskim verskim vođama u svom središtu. To je suprotnost između istine i zablude, spasenja blagodaću i spasenja delima, poslušnosti Božjim zapovestima i potčinjavanja ljudskim uredbama.

U nastavku, prepoznaćemo karakteristike duhovnog Vavilona. Otkrivenje 17 opisuje Vavilon kao bludnicu koja je napustila svoju pravu ljubav, Isusa Hrista. Ona jaše na zveri grimizne boje, čime je predstavljena njena politička moć. Umesto da svoj autoritet i moć dobija od Isusa i Njegove Reči, Vavilon ih dobija od carstava ovog sveta. On dodaje čašu vina punu neobičnih učenja. I baš kao što pravo vino utiče na našu savest, razum i rasuđivanje, tako i lažna učenja utiču na naše razmišljanje, sprečavajući nas da jasno raspoznamo biblijsku istinu.

U svom istraživanju duhovnih osobina Vavilona, usredsredićemo se posebno na dve karakteristike. Prva je oslanjanje Vavilona na ljudsku mudrost i ljudske vođe kad je reč o utvrđivanju božanske istine. Isus je rekao: „Ja sam put i istina i život; niko neće doći k ocu do kroza me“ (Jovan 14,6). Isus je začetnik svake istine. Svaka istina koju primamo preko ljudskih verskih vođa mora da potiče najpre iz Božje Reči. Druga karakteristika koju ćemo proučavati ove sedmice je činjenica da duhovni Vavilon predstavlja središte svekolikog idolopoklonstva. U Starom zavetu vidimo da je prisutnost idola bila uobičajena u vavilonskom bogosluženju. Međutim, Isus nas poziva da se klanjamo direktno Njemu, a ne nekom idolu kao Njegovoj zameni. Ove sedmice ponovo ćemo otkriti Isusa kao vrhovnog vođu Njegove crkve.

### DRUGI DEO: KOMENTAR

Otkrivenje 12,17, jedan od glavnih tekstova u našem proučavanju za ovu sedmicu, bavi se „ostatkom“, odnosno „ostalijem sjemenom njezinijem“. Pojam ostatka nalazimo u celom Svetom pismu. On se posebno može izvući iz Starog zaveta. Postoje tri jevrejske reči koje se koriste za „ostatak“, i svaka od njih ima svoju nijansu značenja. One se mogu doslovno prevesti kao: „ono što se spasilo“, „oni koji su utekli“, „ono što ostaje“, „ostatak“, „preostati“ ili „ostati“.

Razmotrimo sada ukratko nekoliko primera upotrebe te reči u Starom zavetu. O Josifovoj porodici, sačuvanoj pod njegovim staranjem u Egiptu, govori se kao o „potomstvu/natražju“, što se doslovno prevodi kao „ostatak“. Ilija je vapio ka Bogu, tvrdeći da je on jedini ostao veran. I tu se opet koristi reč za „ostatak“. Gospod je obećao da će ostaviti sebi veran ostatak u Vavilonu, koji će se sećati Boga i proslaviti Njegovo ime po izlasku iz ropstva. Adventistički biblijski komentar pojam ostatka u Starom zavetu opisuje sledećim rečima: „’Ostatak’ u starozavetno vreme sastojao se, dakle, od uzastopnih generacija Izraelaca – Božjeg izabranog naroda. Većina se uvek iznova odmetala, ali svaki put je preostajao verni „ostatak“, čiji pripadnici su postajali isključivi naslednici svetih obećanja, privilegija i odgovornosti proizašlih iz zaveta prvobitno sklopljenog sa Avramom i potvrđenog na Sinaju. Taj „ostatak“ bio je zvanično imenovana grupa, kojoj je Bog planirao da pošalje Mesiju, i preko koje je nameravao da evangelizuje neznabošce. On se nije sastojao od raštrkanih pojedinaca, koliko god verni oni bili, već je to bilo jedno korporativno telo, Božja vidljiva i od Boga uspostavljena organizacija na zemlji.“ – „Dodatna napomena u vezi sa 12. poglavljem“ („Additional Note on Chapter 12“, The SDA Bible Commentary, vol. 7, p. 814).

Ostatak poslednjeg vremena iz knjige Otkrivenje uspešno izbegava duhovno otpadništvo ovog sveta, ostaje veran Bogu, ne kompromituje biblijsku istinu i čvrsto se drži Isusa u poslednjoj krizi na Zemlji. Prema tekstu Otkrivenje 12,17: „Razgnjevi se zmija na ženu, i otide da se pobije sa ostalijem sjemenom njezinijem, koje drži zapovijesti Božije i ima svjedočanstvo Isusa Hrista.“ Tu Jovan otkriva da se konačni sukob između Hrista i sotone odvija oko odanosti Hristu i poslušnosti Njegovom zakonu. Otkrivenje 13 opisuje kako se taj sukob pojačava, i razotkriva sotoninu strategiju: zver iz mora i zver iz zemlje udružuju snage sa zmijom da bi uništile Božji narod. Otkrivenje 14 iznosi poslednju Božju poruku u toj kosmičkoj polemici između dobra i zla. I ta poruka se, ponovo, završava opisom Božjeg verom ispunjenog naroda ostatka, koji drži Njegove zapovesti (Otkrivenje 14,12).

**Otkrivena tajna Vavilona**

Za razliku od žene u belom iz 12. poglavlja Otkrivenja, koja je simbol Božje istinske crkve na zemlji, Jovan u 17. poglavlju opisuje ženu obučenu u purpur i skerlet, koja jaše na zveri skerletne boje. Ta žena, simbol državno-crkvenog saveza, ima na čelu ispisano ime: „Tajna, Vavilon veliki, mati bludnicama.“ Elen Vajt piše: „U Otkrivenju u 14. poglavlju, prvog anđela sledi drugi, koji objavljuje: ’Pade, pade Vavilon grad veliki, jer otrovnim vinom bluda svojega napoji sve narode (Otkrivenje 14,8). Pojam ’Vavilon’ izveden je iz imena ’Babel’ i označava zbrku, a u Pismu je upotrebljen da označi različite oblike lažne ili otpale religije. U Otkrivenju u 17. poglavlju, Vavilon je predstavljen kao žena – slika koja se u Bibliji upotrebljava kao simbol Crkve, tako da moralna žena predstavlja čistu Crkvu, a nemoralna otpalu Crkvu.“ – Velika borba, str. 381 (original).

U celom Svetom pismu, Vavilon predstavlja tlačitelja Božjeg naroda. Vavilon je tvrđava zablude, središte otpadništva. On se zalaže za pobunu protiv Boga i neposlušnost božanskim zapovestima. Božji sud nad starozavetnim Vavilonom simbolizuje Njegov konačni sud nad ovim svetom. Za ljude poslednjeg vremena, priča o padu Vavilona izuzetno je poučna. Setite se da je Vavilon napao Jerusalim i primorao mnoge mlade plemiće da pođu u ropstvo, uključujući i Danila. Kir,  car sa Istoka, na kraju je napao Vavilon, oslobodio zarobljene Jevreje, i dozvolio im da se vrate u Jerusalim da bi služili pravom Bogu.

U vreme posletka, Božji narod će ponovo biti tlačen i proganjan od strane verskog ugnjetača poznatog pod imenom Vavilon Veliki (Otkrivenje 17,5). Knjiga Otkrivenje najavljuje da će se, u vreme društvenog haosa, političke krize, prirodnih katastrofa i ekonomskog kolapsa, Isus vratiti da bi trijumfovao nad ugnjetačkim silama ovog sveta i oslobodio svoj narod. On će vladati večno. Utvrdiće svoj presto u svemiru – zauvek. U borbi za taj presto, On će biti pobednik. Njegov narod će putovati zajedno s Njim kroz bezgranični prostor da bi učestvovao u bogosluženju u Novom Jerusalimu.

**Suprotnost između dve žene iz Otkrivenja**

• Čista žena iz 12. poglavlja obučena je u sunce. Ona je ukrašena slavom Hristove pravde.

Nečista žena iz 17. poglavlja obučena je u purpurne i skerletne haljine. Krasi je ljudska laž i tradicija.

• Čista žena ima na glavi venac od zvezda. Ona se u svojoj misiji rukovodi učenjem apostola.

Nečista žena je ukrašena zlatom, dragim kamenjem i biserima. Ona se oslanja na svoj raskoš, bogatstvo i spoljašnje ukrase kako bi ostavila utisak i privukla svoje sledbenike.

• Čista žena stoji na mesecu. Ona svoju moć crpi iz proročke Reči.

Nečista žena sedi na skerletnoj zveri. Ona svoju moć crpi iz moći državnih i političkih struktura na zemlji.

**Ljudski vođa, ili božanska Glava?**

Kad je sedeo u svom hramu, na prestolu, car Navuhodonosor je govorio kao bog. Njegove zapovesti su, navodno, bile glas samog boga. U poslednjim danima, još jednom će nastati državno-crkveni sistem (poznat kao duhovni Vavilon), čiji će duhovni vođa tvrditi da govori kao Bog. Njegov autoritet biće proglašen za reč samog Boga. Apostol Pavle razotkriva tu silu sledećim rečima: „Koji se protivi i podiže više svega što se zove Bog ili se poštuje, tako da će on sjesti u crkvi Božijoj kao Bog pokazujući sebe da je Bog“ (2. Solunjanima 2,4). Vođa duhovnog Vavilona tvrdiće da njegova reč ima autoritet samog Boga nebeskog. Papska sila sasvim odgovara tom opisu.

**Vavilon je bio središte idolopoklonstva.**

Vavilon je bio središte obožavanja slika i kipova. S druge strane, Hristos nas poziva da pristupimo direktno Njemu. Slike i kipovi ograničavaju sposobnost Svetog Duha da u naš um utisne ono što se tiče večnosti. Slikama i kipovima često se pripisuje svetost i odaju počasti koje pripadaju samo Bogu. Nema potrebe da Isusu pristupamo preko lika nekog sveca. Isus je naš zastupnik, naš veliki Prvosveštenik.

Osim toga, „Vavilon“ obuhvata i sve ostale otpadničke verske sile koje su odstupile od jasnih učenja Božje Reči.

### TREĆI DEO: PRIMENA U ŽIVOTU

Pouka za ovu sedmicu je nešto više od teorijskog izlaganja o identitetu prave crkve i sotoninoj strategiji za uništenje Božjeg naroda. Postoje najmanje tri veoma praktične lekcije koje vaši učenici treba da razmotre:

1. Isus i Njegova Reč su naša jedina zaštita u predstojećoj krizi. Mi moramo biti usidreni u Isusu i Svetom pismu. Isus i Njegova Reč su naša snažna odbrana, naše neosvojivo utočište i naša sigurnost u predstojećoj krizi. Takvo razumevanje stvari vodi nas do vitalno važnih pitanja: Da li je moj život potpuno usidren u Hristu? Kako da budem siguran/sigurna u to? Da li se oslanjam na Njega prilikom donošenja svakodnevnih životnih odluka? Ako se ne oslanjam, zašto? Da li moja naklonost pripada onome što je gore, a ne onome što je na zemlji (Kološanima 3,1.2)? Šta mogu da preduzmem da bih promenio/promenila svoje prioritete ako nisu tamo gde bi trebalo da budu?

2. Nesumnjivo, naša zaštita u predstojećoj krizi zavisi od toga da li je naš um zasićen Božjom Rečju. Rečeno nam je da će u poslednjoj krizi, „falsifikat... biti tako sličan originalu da niko neće biti u stanju, osim uz pomoć Svetoga pisma, da uoči razliku među njima. Zato svaku izjavu i svako čudo treba oceniti na temelju njegovog svedočenja.“ – Elen G. Vajt, Velika borba, str. 593 (original). Važno pitanje jednostavno glasi: „Da li svoj um svakodnevno ispunjavam Božjom Rečju i iskreno tražim vođstvo Njegovog Svetog Duha?“ Razmislite na koji način biste mogli da provedete više vremena u Reči svakog dana. Kako vam deljenje onoga što ste naučili iz Božje Reči sa drugima može pomoći da ojačate i svoje razumevanje Božje volje i svoju posvećenost dubljem proučavanju Njegove Reči?

3. U pripremi za predstojeću krizu, moramo spoznati da je Vavilon pao i da će Hristova crkva na kraju pobediti. Usidrena u Hristu, sa umovima ispunjenim Njegovom Rečju, Crkva ostatka će sigurno pobediti. Kakvu divnu nadu vam ta misao pruža u svetlu iskušenja koja su pred vama?