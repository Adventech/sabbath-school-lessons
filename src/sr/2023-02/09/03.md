---
title:  Vino gneva 
date:  22/05/2023
---

`Pročitajte Otkrivenje 17,1.2.15 i Otkrivenje 18,1-4. Koliko je veliki uticaj Vavilona?`

Otpali crkveni sistem ima međunarodni doseg, i on svojim obmanama utiče na ljude širom sveta. Sotona se razgnevio zato što će evanđelje biti objavljeno „svakome plemenu i jeziku i koljenu i narodu“ i zato što „propovjediće se ovo jevanđelje o carstvu po svemu svijetu“, pa koristi svaku moguću prevaru da zarobi umove onih „koji žive na zemlji“ (Otkrivenje 14,6; Matej 24,14; Otkrivenje 17,2).

Tekst Otkrivenje 17,2 nastavlja svoje objašnjenje tajne velikog Vavilona, iznoseći tvrdnju da on „čini blud“ sa zemaljskim vladarima. Šta je blud? To je nezakonita veza. U slučaju otpalog crkvenog sistema, to je njegovo sjedinjenje sa državom. U pravom crkvenom sistemu, crkva je sjedinjena sa Isusom Hristom. Otpala crkva svoju moć i autoritet traži od političkih vođa zemlje. Ona traži od države da sprovodi njene uredbe. Umesto da crpi snagu od Isusa kao svog pravog vođe, ona traži podršku od države.

Otkrivenje 17,2 nastavlja svoje dramatično opisivanje: „I koji žive na zemlji opiše se vinom bluda njezina.“ Ceo Novi zavet koristi simboliku čistog soka od grožđa da bi predstavio neokaljanu, čistu Hristovu krv prolivenu na krstu za naše spasenje (Matej 26,27-29). U tekstu Luka 22,20 Isus kaže: „Ova je čaša novi zavjet mojom krvi koja se za vas proljeva.“ Međutim, kada se čisto, novo vino evanđelja izobliči, a učenja Božje Reči zamene učenjem ljudskih verskih vođa, to postaje „vavilonsko vino“. (Videti stih Matej 15,9.)

Zapazite, takođe, da Bog svoj narod poziva da izađe iz Vavilona. Drugim rečima, koliko god da je taj sistem korumpiran i zao, njegov doseg je tako širok da obuhvata, bar za izvesno vreme, i Božje verne, odnosno „Njegov narod“ (Otkrivenje 18,4), kako ih On naziva. Ipak, dolazi vreme kada će ih Bog pozvati da izađu iz tog sistema, kome zbog njegove iskvarene i zle prirode predstoji pad, jer je postao „stan đavolima“ i „tamnica sviju ptica nečistijeh i mrskijeh“ (Otkrivenje 18,2).

`Kakvu ulogu imaju oni koji objavljuju poruke tri anđela dok ih Bog koristi da pozivaju „moj narod“ – Njegov narod – da izađe iz Vavilona?`