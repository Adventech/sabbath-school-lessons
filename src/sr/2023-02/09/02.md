---
title:  Dva suprotstavljena sistema 
date:  21/05/2023
---

`Pročitajte Otkrivenje 12,17 i Otkrivenje 17,14. Kako je Božja crkva opisana i kakva je sotonina reakcija na to?`

Bog je kroz sve vekove imao narod koji Mu je bio veran. Otkrivenje 12,17, opisujući taj narod, kaže da on „drži zapovijesti Božije“, a na drugom mestu ga prikazuje kao „pozvani i izbrani i vjerni“ (Otkrivenje 17,14).

`Pročitajte Otkrivenje 14,8 i Otkrivenje 17,1.2. Koju svečanu objavu iznosi anđeo i šta je Vavilon učinio da bi opravdao takve reči?`

Jovan je knjigu Otkrivenje napisao krajem prvog veka. U to vreme, drevni grad Vavilon bio je samo gomila peska. Dakle, u trenutku kad je Jovan zapisivao poruke iz Otkrivenja, doslovni grad Vavilon već vekovima nije postojao.

U Otkrivenju se drevni grad Vavilon smatra za tip ili simbol Vavilona poslednjeg vremena. U proročanstvima Otkrivenja, Vavilon predstavlja lažni religiozni sistem koji će imati slične karakteristike kao starozavetni Vavilon. Principi kojima se rukovodio drevni Vavilon predstavljaće temeljnu strukturu modernog, duhovnog Vavilona.

U tekstu Otkrivenje 17,1-6, žena obučena u skerlet gazi čvrstim koracima preko vremenskog pejzaža. Ta žena jaše na zveri grimizne boje. Biblija je naziva bludnicom. Napustila je svoju pravu ljubav, Isusa Hrista. Tu nam apostol Jovan daje slikovit prikaz jednog otpadničkog verskog sistema koji ima moćan uticaj u svetu. Obratite pažnju na prorokov izbor reči kad kaže da je to sila „s kojom bludničiše carevi zemaljski, i koji žive na zemlji opiše se vinom bluda njezina“ (Otkrivenje 17,2). Opijanje? To je u Bibliji uvek nešto negativno. A bludničenje? To je simbol lažnih učenja, pogrešnih verovanja i loše verske prakse.

`I vođe i običan narod podjednako su izloženi negativnom uticaju te sile. Šta je, u tom slučaju, naša jedina zaštita? (Pročitajte Efescima 6,10-18.)`