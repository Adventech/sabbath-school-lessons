---
title:  Vavilon – središte idolopoklonstva 
date:  25/05/2023
---

Evo još jednog pokazatelja za jasno prepoznavanje „tajne Vavilona velikog“ – idolopoklonstvo je činilo samu srž vavilonskog bogosluženja.

`Pročitajte sledeće tekstove: Jeremija 50,33-38 i Jeremija 51,17.47. Šta nam ti stihovi otkrivaju o klanjanju kipovima u drevnom Vavilonu i o tome kako Bog gleda na to?`

Tekstovi Jeremija 50 i 51 predviđaju uništenje Vavilona od strane Miđana i Persijanaca. Jedan od razloga za propast Vavilona bilo je njegovo idolopoklonstvo. Vavilonjani su verovali da ti kipovi predstavljaju njihova božanstva. U vavilonskoj religiji, ritualno opsluživanje i obožavanje statua božanstava smatrani su svetim. Smatralo se da ti bogovi žive istovremeno u svojim statuama u hramovima i u prirodnim silama koje oličavaju. Pljačkanje ili uništavanje idola smatralo se gubitkom božanske zaštite. Tokom neovavilonskog perioda, haldejski princ Marduk-apla-idina II pobegao je u južne močvare Mesopotamije sa statuama vavilonskih bogova da ih spase od vojske Senahirima iz Asirije. (Jame R. McIntosh, Ancient Mesopotamia: New Perceptives, ABC-CLIO, Inc., [Santa Barbara, CA, 2005] pp. 35–43).

Biblijski proroci su obožavanje tih beživotnih kipova predstavljali kao suprotnost obožavanju Boga Stvoritelja, koji je živ i sposoban da podari život (Jeremija 51,15.16.19).

`Pročitajte tekstove 2. Mojsijeva 20,4-6 i Psalmi 115,4-8. Čemu nas oni uče u vezi sa idolopoklonstvom?`

Mada problem idolopoklonstva duhovnog Vavilona zadire mnogo dublje od pukog klanjanja pred likovima od drveta i kamena, u njemu zaista postoji paralela sa drevnim Vavilonom kad je reč o unošenju slika i kipova u bogosluženje. Upotreba slika i kipova kao predmeta obožavanja, ili takozvanog „klanjanja“, predstavlja kršenje druge zapovesti, jer ograničava sposobnost Svetog Duha da u naš um utisne večne istine, a Božje veličanstvo svodi na beživotne likove. Te slike i kipovi uvedeni su u hrišćanstvo u četvrtom veku, kako bi se hrišćanska religija učinila prihvatljivijom paganskom stanovništvu. Nažalost, tim slikama i kipovima često se pripisuje svetost i odaju im se počasti koje pripadaju samo Bogu, što čitavu tu stvar čini posebno duhovno unižavajućom.