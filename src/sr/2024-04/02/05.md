---
title:  Isceljenje slepog čoveka – 2. deo
date:  09/10/2024
---

`Pročitajte tekst Jovan 9,17-34. Koja pitanja su vođe postavile i kako je slepi čovek odgovorio?`

Taj dugi odlomak iz 9. poglavlja jedini je tekst u Evanđelju po Jovanu u kom Isus nije glavni protagonista na sceni, mada je on nesumnjivo predmet rasprave. Baš kao što je pitanjem o grehu priča i započela (Jovan 9,2), tako i u nastavku fariseji smatraju da je Isus grešnik jer je isceljivao subotom (Jovan 9,16.24), a isceljenog čoveka klevetaju kao onoga ko „se rodio sav u grijesima“ (Jovan 9,34).

Međutim, dolazi do čudnog preokreta. Nekadašnji slepac sve više vidi, ne samo u fizičkom već i u duhovnom smislu, u meri u kojoj njegova zahvalnost prema Isusu i verovanje u Njega rastu. Fariseji, nasuprot tome, postaju sve zaslepljeniji u svom razumevanju, tako da najpre dolazi do podeljenosti među njima u vezi sa Isusom (Jovan 9,16), a onda više ne znaju ni odakle je on (Jovan 9,29).

U međuvremenu, prepričavanje tog čudesnog događaja pruža Jovanu priliku da nam kaže ko je Isus. Tema o znacima u tekstu Jovan 9 ukršta se sa nekoliko drugih tema u ovom Evanđelju. Jovan iznova potvrđuje da je Isus Svetlost sveta (Jovan 9,5; uporedite sa Jovan 8,12). Priča se takođe bavi Isusovim tajanstvenim poreklom. Ko je on, odakle dolazi, koja je Njegova misija? (Jovan 9,12.29; uporedite sa Jovan 1,14). Lik Mojsija, koji se pominje u prethodnim izveštajima o čudima, pojavljuje se i u ovom poglavlju (Jovan 9,28.29; uporedite sa Jovan 5,45. 46 i Jovan 6,32). Konačno, tu je i tema o reagovanju gomile. Neki vole tamu više nego svetlost, dok drugi pokazuju veru (Jovan 9,16-18.35-41; uporedite sa: Jovan 1,9-16; Jovan 3,16-21; Jovan 6,60-71).

Ali ono što je ovde toliko strašno je duhovno slepilo verskih vođa. Nekada slepi prosjak mogao je da izjavi: „otkako je svijeta nije čuveno da ko otvori oči rođenom slijepcu. Kad on ne bi bio od Boga ne bi mogao ništa činiti“ (Jovan 9,32.33). A ipak, verski poglavari, duhovne vođe naroda, oni od kojih se moglo očekivati da prvi prepoznaju Isusa i da Ga prihvate kao Mesiju – oni, uprkos svim tim snažnim dokazima, nisu uspeli to da vide. Ili, u stvari, nisu želeli da vide. Kakvo snažno upozorenje o tome kako sopstveno srce može da nas zavara!

`Pročitajte tekst 1. Korinćanima 1,26-29. Kako se to o čemu Pavle piše slaže sa onim što se desilo u ovom prizoru, i kako isti princip može da se primeni čak i sada?`