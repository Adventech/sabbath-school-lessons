---
title:  „ovo je zaista onaj prorok...“
date:  07/10/2024
---

`Pročitajte tekst Jovan 6,14.15.26-36. Kako je narod reagovao na to čudo, i kako je Isus to iskoristio, pokušavajući da im stavi do znanja ko je on zapravo?`

Judejci su očekivali ovozemaljskog mesiju koji će ih osloboditi ugnjetavanja od strane Rimske imperije. Dve najveće poteškoće s kojima se ljudi sreću u ratu su kako nahraniti trupe i kako zbrinuti ranjene i mrtve. Isus je svojim čudima pokazao da bi on mogao i jedno i drugo.

Ali to nije bilo ono zbog čega je Isus došao, i to nije bila svrha Njegovih čuda. Izveštaj o hranjenju pet hiljada ljudi zapravo je pružao priliku da se ilustruje to da je Isus Hleb Života, da je Bog lično sišao sa neba. „Ja sam hljeb života“, rekao je. „Koji meni dolazi neće ogladnjeti“ (Jovan 6,35). 

To je prva od sedam „Ja sam“ izjava u Evanđelju po Jovanu, gde je „Ja sam“ povezano sa određenim predikatom („hleb života“, Jovan 6,35; „videlo svetu“, Jovan 8,12; „vrata“, Jovan 10,7.9; „Pastir dobri“, Jovan 10,11.14; „vaskrsenje i život“, Jovan 11,25; „put, istina i život“, Jovan 14,6; „pravi čokot“, Jovan 15,1.5). Svaka od tih izjava upućuje na neku važnu istinu o Isusu. Te „Ja sam“ izjave vraćaju nas na tekst 2. Mojsijeva 3, gde se Bog predstavlja Mojsiju kao veliki JA SAM (uporedite sa Jovan 8,58). Isus je, dakle, to veliko JA SAM. 

Ali ljudima je sve to promaklo.

„Njihova nezadovoljna srca pitala su se zar Isus ne može, ako je u stanju da učini toliko mnogo čudesnih dela, kojima su bili svedoci, da da zdravlje, snagu i bogatstvo celokupnom svom narodu, oslobodi ga njegovih ugnjetača i uzvisi do moći i časti. Činjenica da je on tvrdio da je Poslani od Boga, a ipak, odbija da bude Izrailjev car, bila je tajna u koju nisu mogli proniknuti. Njegovo odbijanje pogrešno je protumačeno. Mnogi su zaključili da se on nije usuđivao da zahteva svoje pravo zato što je i sam sumnjao u božansku prirodu svoje misije. Na taj način otvorili su svoja srca neverstvu i seme koje je sotona posejao iskazalo je svoj rod, u pogrešnom shvatanju i otpadu.“ – Elen G. Vajt, Čežnja vekova, str. 385 (original).

očekivali su materijalnu korist umesto istine koja vodi do večnog života. To je zamka s kojom ćemo se svi eventualno suočiti ako ne povedemo računa.	

`Kako izbeći da postanemo zaokupljeni materijalnim stvarima na račun duhovnih vrednosti?`