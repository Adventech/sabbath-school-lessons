---
title:  Isceljenje slepog čoveka – 1. deo
date:  08/10/2024
---

`Pročitajte tekst Jovan 9,1-16. Šta su učenici mislili da je uzrok slepila ovog čoveka i kako je Isus ispravio njihova pogrešna verovanja?`

Učenici su povezivali bolest sa grehom. Izvestan broj starozavetnih tekstova zaista upućuje u tom smeru (uporedite sa: 2. Mojsijeva 20,5; 2. o carevima 5,15-27; 2. o carevima 15,5; 2. Dnevnika 26,16-21), ali je priča o Jovu trebalo da ih navede na opreznost i preispitivanje da li takva povezanost uvek postoji.  

Isus postavlja stvari ispravno, ne poričući povezanost između greha i patnje, ali ukazujući, u ovom slučaju, na viši smisao – da se Bog proslavi kroz isceljenje. ovaj izveštaj sadrži izvesne elemente koji ga povezuju sa pripovešću o Stvaranju – o tome kako je Bog stvorio prvog čoveka od praha zemaljskog (1. Mojsijeva 2,7), baš kao što je Isus zamesio glinu kako bi ovom slepom čoveku obezbedio nešto što mu je nedostajalo još od majčine utrobe. 

U Evanđeljima po Mateju, Marku i Luki priče o čudima slede jedan zajednički obrazac: iznošenje problema, dovođenje pojedinca do Isusa, izlečenje i potvrda izlečenja uz hvaljenje Boga.  

U ovoj priči iz 9. poglavlja Evanđelja po Jovanu, taj niz je dovršen u stihu Jovan 9,7. Ali, tipično za Jovana, značaj ovog čuda postaje tema mnogo šire rasprave, što dovodi do duge  razmene argumenata između isceljenog čoveka i verskih vođa. Ta upečatljiva rasprava vrti se oko dva isprepletena para suprotnih pojmova: greh/Božja dela i slepilo/vid.

Narator sve do stiha Jovan 9,14 ne otkriva čitaocu da je Isus to isceljenje obavio u subotu, čime je, prema tradiciji, ali ne i prema Bibliji, prekršio zapovest o Suboti. I zato je, od strane fariseja, bio smatran za prekršioca Subote. Zaključili su da Isus nije od Boga, jer su insistirali na tome da „ne svetkuje subote“. Međutim, drugi su smatrali neprihvatljivim da bi grešnik mogao da čini takva čuda (Jovan 9,16). 

Rasprava nije bila ni približno završena, a već je došlo do podele. Bivšem slepom čoveku postajalo je sve jasnije ko je Isus, dok su verske vođe bile sve zbunjenije i zaslepljenije u pogledu Njegovog pravog identiteta. 

`Šta nam ta priča govori o opasnosti od toga da budemo toliko zaslepljeni sopstvenim verovanjima i običajima da nam promaknu važne istine koje nam se nalaze pred očima?`