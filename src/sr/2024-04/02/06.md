---
title:  Vaskrsenje Lazara
date:  10/10/2024
---

Jedanaesto poglavlje Evanđelja po Jovanu puno je tuge – tužna vest o bolesti dragog prijatelja (Jovan 11,1-3); oplakivanje njegove smrti (Jovan 11,19.31.33); jadikovanje sestara kako Lazar ne bi umro da je Isus bio prisutan (Jovan 11,21.32) i suze samog Isusa (Jovan 11,35). 

Međutim, Isus je svoj odlazak kod Lazara odložio za dva dana (Jovan 11,6), napomenuvši čak i da Mu je drago što nije krenuo ranije (Jovan 11,14.15). To nije bio znak hladnoće i ravnodušnosti, već želje da se otkrije Božja slava. 

Kad dođemo do teksta Jovan 11,17-27, vidimo da je Lazar već četiri dana mrtav. Nakon četiri dana, njegovo telo bi već počelo da truli i, kao što je Marta primetila: „Gospode! već smrdi; jer su četiri dana kako je umro“ (Jovan 11,39). Bez sumnje, Isusovo kašnjenje samo je doprinelo tome da čudo koje je usledilo bude još šokantnije. Vratiti u život leš koji truli? Koji veći dokaz je Isus mogao da pruži da je on zaista Bog lično?

A kao Bog, kao onaj koji je pre svega i stvorio život – Isus ima vlast nad smrću. Tako je Isus iskoristio tu priliku, Lazarevu smrt, da bi otkrio ključnu istinu o sebi samom: „Ja sam vaskrsenije i život; koji vjeruje mene ako i umre življeće. I nijedan koji živi i vjeruje mene neće umrijeti vavijek“ (Jovan 11,25.26). 

`Pročitajte tekst Jovan 11,38-44. Šta je Isus učinio što je potkrepilo tu Njegovu tvrdnju?`

Baš kao što je pokazao da je Svetlost svetu (Jovan 8,12, Jovan 9,5) time što je slepom čoveku darovao vid (Jovan 9,7), tako je ovde podigao Lazara iz mrtvih (Jovan 11,43.44), pokazujući da je Vaskrsenje i Život (Jovan 11,25). 

To čudo, više od bilo kog drugog, upućuje na Isusa kao Životodav­ca, kao na Boga lično. ono pruža snažnu potporu Jovanovoj temi o Isusu kao uzvišenom Božjem Sinu i o tome da mi, posredstvom vere, možemo imati život u Njemu (Jovan 20,30.31). 

`Međutim, kad stignemo do kraja ove neverovatne priče (Jovan 11,45-54), u kojoj su mnogi koji su videli poverovali (Jovan 11,45), otkriva se snažna ali tužna ironija. Isus pokazuje da on može da vrati mrtve u život, a ipak, ti ljudi misle da mogu da Ga zaustave tako što će Ga ubiti! Kakav primer slabosti čoveka nasuprot mudrosti i sili Božjoj!`