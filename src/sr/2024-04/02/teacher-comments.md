---
title:  Pokazatelji božanstva
date:  11/10/2024
---

### PRVI DEO: OPŠTI PREGLED

**Središte proučavanja: Jovan 9,1–34; Jovan 11,1–44; Jovan 6,14.**

Razmotrite ponovo zadivljujuću činjenicu da se Sin Božji, koji postoji od večnosti, odrekao svoje božanske prirode i postao Bog u telu. Ova zapanjujuća istina je obilato potkrepljena u Svetom pismu. Naše ograničene ljudske sposobnosti definitivno imaju ozbiljan izazov u pokušaju da shvate neograničenu stvarnost. Kako bi nam pomogao u ovom nastojanju, Bog je učinio sve da nam olakša da shvatimo, koliko god je to moguće, ovu biblijsku istinu važnu za spasenje. 

Ove sedmice razmotrićemo tri čuda koja stoje kao definitivni dokazi Hristove božanske prirode. Ova čuda svakako pružaju dodatni argument da je Isus bio više od običnog čoveka. Razmotrimo, kao primer, Njegovo preobraženje na gori. Tamo je Njegov uži krug učenika, sačinjen od njih trojice, bio svedok Njegove blistave, božanske slave. Odjednom se On „preobrazi pred njima, i zasja se lice Njegovo kao sunce a haljine Njegove postadoše bijele kao svijetlost“ (Matej 17,2). Štaviše, ovom čudu su jasno posvedočili vaskrsli Mojsije i vazneti Ilija. 

Ili ko može poreći Isusovo božanstvo u čudu hranjenja pet hiljada ljudi? Takav fenomen je bio jedinstven, bez presedana u istoriji. Neki su verovali; a opet, što je čudno, drugi nisu, uprkos jasnim dokazima. Kako ih je samo ta tvrdoglavost i gordost dovela do toga da tragično vide tamu umesto Svetlosti sveta koja stoji pred njima. Veliki JA JESAM, koga je i njihov poštovani prorok Mojsije poznavao, boravio je među njima, ali su se pobunili protiv toga da Ga prime kao svog Mesiju. 

Ovozemaljski, kratkotrajni hleb, korišćen u hranjenju pet hiljada ljudi, imao je za cilj da usmeri pažnju naroda na Hrista, Hleb života, koji daje i održava ne samo telesni život, već i život večni. Razmišljajući dalje o izrazu „JA JESAM“ u kontekstu Jovanovog jevanđelja, shvatamo da je Jovan posebno obraćao pažnju na prikaz Boga koji je otkriven Mojsiju kod gorućeg grma: „A Gospod reče Mojsiju: Ja sam onaj što jest” (2. Mojsijeva 3,14). Isus je ovu titulu primenio direktno na Sebe, u izjavama kao što su: „Ja sam put, istina i život“ (Jovan 14,6) i „Ja sam vaskrsenje i život“ (Jovan 11,25).

Jovan 9,1–34 prikazuje Isusovu božansku silu koja se takođe manifestovala u isceljenju slepog čoveka i, što je još više pojačano u tekstu Jovan 11, posebno u neverovatnom čudu vaskrsenja Lazara iz mrtvih. U sledećem komentaru ćemo detaljnije proučiti ova dva čuda.

### DRUGI DEO: KOMENTAR

Kakav će to zadivljujući događaj biti kada budemo videli Isusovo lice i naše smrtno telo bude transformisano, oblikovano po Njegovom besmrtnom, slavnom telu! Upoznavaćemo Ga, iskusiti Njegovu ljubav i provesti večnost u Njegovom prisustvu, a da nikada ne iscrpimo temu Njegove neuporedive ljubavi ili potpuno shvatimo Njegovu večnu prirodu. 

**„Ovo je zaista prorok” (Jovan 6,14)**

Kada je Hristos nahranio pet hiljada ljudi sa nekoliko jednostavnih namirnica koje su činile ručak jednog dečaka, oni koji su bili svedoci čuda rekli su o Isusu: „Ovo je zaista onaj prorok koji treba da dođe na svijet“ (Jovan 6,14). Ove reči podsećaju na Mojsijeve reči, koje ukazuju na jednu od Isusovih karakteristika: „Proroka isred tebe, između braće tvoje, kao što sam ja, podignuće ti Gospod Bog tvoj; njega slušajte“ (5. Mojsijeva 18,15). 

Razumno je razmišljati o tome da je Mojsije predslika Isusa. Mojsije i Isus su slični u svojoj misiji oslobađanja ljudi iz ropstva, na primer. Od svih biblijskih likova, Mojsije se najbliže približava Isusu u Njegovoj službi posredovanja. Nakon što se Izrailj u pustinji pobunio protiv Boga u obožavanju zlatnog teleta, Mojsije je ponudio da umre umesto njih, da bude njihova zamena. Dirljiv izveštaj o Mojsijevom preklinjanju Boga da poštedi živote svog pobunjenog naroda prikazan je u tekstu 2. Mojsijeva 32,32. Ovde vidimo Mojsija koji se obraća Bogu, govoreći: „Ali oprosti im grijeh: ako li nećeš, izbriši me iz knjige svoje, koju si napisao.“

Mojsijeva samopožrtvovana odanost koju je pokazao prema svom zabludelom narodu i njegova molba da umre umesto njih vredni su divljenja. Ali takva milosrdna ponuda ne može da oprosti greh i ublaži njegovu kaznu – smrt, jer samo žrtva božanskog „proroka“ Isusa može postići tako nemoguć podvig. Jedino je Isus Onaj koji poseduje potrebnu pravednost i život koji je dostojan da zameni naš greh i našu smrt.

**Isceljenje slepog čoveka (Jovan 9,1–34)**

Kao što smo videli prošle sedmice u narativu o hromom čoveku, on je u tom beznadežnom stanju bio 38 godina. Ali slepi čovek u tekstu Jovan 9 je bio „slep od rođenja“ (Jovan 9,1). Zamislite da nikada niste imali priliku da vidite bilo šta ili bilo koga! 

Štaviše, ako njegovom fizičkom stanju dodamo i stalne uvrede koje je trpeo, ovaj jadni čovek ne samo da je patio fizički, već je patio i duhovno, mentalno i emocionalno. Javno shvatanje tadašnjeg društva je bilo da oni koji su bolesni pate zbog sopstvenih grehova ili greha svojih roditelja. On je stoga bio ubeđen da ne samo da drugi na njega gledaju kao na krivca zbog njegovog stanja, već i da Bog na njega gleda sa neodobravanjem.

Ovo pogrešno shvatanje takođe je bilo ukorenjeno u umovima učenika, pa otuda i njihovo pitanje: „Ravi! ko sagriješi, ili ovaj ili roditelji njegovi, te se rodi slijep?“ (Jovan 9,2). U svom načinu razmišljanja, oni su bili slični mnogim današnjim dobronamernim hrišćanima koji su u zabludi povodom ovoga i bolesnom pripisuju krivicu na isti način. Slično tome, Jovovi zavedeni prijatelji pokušali su da ga okrive za njegovu strašnu tragediju i bolest. Hajde da učimo iz njihovih grešaka. Zašto ne bismo, umesto toga, sledili Isusov primer u fokusiranju na rešenje, a ne na problem? On je došao na ovaj svet ne da osudi, nego da spase (videti Jovan 3,17). 

Isusov odgovor podigao je na viši nivo viziju učenika o Njegovoj misiji. Bog je želeo da iskoristi slepilo ovog čoveka da otkrije svoju moćnu snagu isceljenja. Štaviše, ovo čudo je trebalo da otkrije da je Hristos davalac večnog života i mudrosti, nadahnjujući ljude svetlošću svoje istine i spasenja. Hristos je povezao svoje delo sa svetlošću dana, rekavši: „Meni valja raditi djela Onoga koji Me posla dok je dan: doći će noć kad niko ne može raditi. Dok sam na svijetu vidjelo sam svijetu“ (Jovan 9,4.5).

Kako je upečatljivo i ironično da su verske vođe, sa neoštećenim fizičkim vidom, tvrdoglavo odbijale da vide svetlost koja je iz Hrista sijala svuda oko njih. Tako su svojevoljno sve dublje tonuli u duhovnu tamu, sve dok nije postalo nemoguće da njihovo slepilo primi pravu svetlost. Nasuprot tome, otvorenost slepog čoveka prema Hristovoj svetlosti ne samo da mu je omogućila da vidi fizičkim očima, već mu je omogućila i prosvetljen duhovni vid potreban da prepozna Isusa kao Sina Božjeg, koji je jedini dostojan obožavanja. 

Isus je svakako mogao da odmah izleči ovog slepog čoveka. Ali, vođen svojom božanskom mudrošću, On je želeo da slepi čovek učestvuje u sopstvenom procesu isceljenja. Nakon što je od pljuvačke napravio glinu, Spasitelj je namazao slepčeve oči. Ruke koje su napravile i primenile melem bile su ruke samog Iscelitelja i Stvoritelja, onog koji je oblikovao Zemlju i zvezde. Slepi čovek, tako pomazan glinom, poslušao je Hristove reči i odmah otišao u Siloamsko jezero da se umije. Nakon tog čina, odmah je izlečen. Uporedite ovu priču sa starozavetnim narativom o Nemanu, vojvodi sirijskog cara. Nemanu je prorok Ilija naložio da se opere sedam puta u reci Jordanu da bi se izlečio od gube. Najpre se Neman oštro protivio ali onda je popustio, umio se i tako se na čudesan način očistio od gube.

Mokra glina nije sadržala nikakva magična svojstva; Hristos je bio pravi Iscelitelj, a ne tvar koju je primenio pri izlečenju. Spasitelj je samo koristio ovu supstancu kao kanal za svoju isceljujuću moć. Takođe, možemo tvrditi i to da je Isus koristio jednostavne lekove kako bi podstakao njihovu upotrebu u lečenju. „Hristos je, ipak, koristio jednostavna sredstva iz prirode. Iako nije pružao podršku lečenju lekovima, odobrio je upotrebu jednostavnih i prirodnih lekova“ (Elen G. Vajt, *Čežnja vekova*, str. 824. original). 

Da li je Isus sposoban i voljan da isceli i danas, trenutno ili postepeno, putem direktnih čuda i jednostavnih lekova? Kako treba da učestvujemo u Njegovoj službi isceljenja kao Njegovi predstavnici? Razmislite o ovoj nadahnutoj izjavi: „On je i danas, kao kada je bio lično na Zemlji, isto tako spreman da isceli bolesnog. Hristove sluge su Njegovi predstavnici, kanali za Njegovo delo. On želi da preko njih upotrebi svoju isceljujuću silu“ (*Čežnja vekova*, str. 823.824. original).

**Lazarevo vaskrsenje (Jovan 11,1–44)**

Isus je rekao Marti: „Ja sam vaskrsenije i život; koji vjeruje Mene ako i umre življeće“ (Jovan 11,25). Zapazite, opet, da Isus koristi božansko „JA JESAM“ da bi istakao da On ne daje samo život, već da je On sam Život. Ovo obećanje potvrđuje svoje ispunjenje onog svečanog trenutka kada se Isus bude vratio da odvede svoje voljene kući. Oni koji spavaju u Hristu biće prilikom vaskrsenja probuđeni u deliću sekunde, kao da nije prošlo nikakvo vreme od trenutka njihove smrti.  

Oni koji počivaju u Isusu počivaju kao da su već vaskrsli iz mrtvih, jer već učestvuju u Hristovom večnom životu. Isus je potvrdio ovu veličanstvenu istinu uveravajući svoje učenike: „Jer Ja živim, i vi ćete življeti“ (Jovan 14,19). Sam Isus je i Život i Životodavac. Verujući u ove biblijske istine, zaista ne treba da se plašimo smrti. U svojoj Prvoj poslanici Jovan ponavlja ovu istinu: „I ovo je svjedočanstvo da nam je Bog dao život vječni; i ovaj život vječni u Sinu je Njegovom. Ko ima Sina Božijega ima život; ko nema Sina Božijega nema života“ (1. Jovanova 5,11.12). 

Ova veličanstvena nada je ono što je svetu očajnički potrebno, jer apsolutno niko nema život osim Hrista. On je jedini koji je savršeno rešenje za stanje propasti u kome se nalazi čovečanstvo. Ova istina je najbolja vest ikada i zaista moramo imati silnu želju da je podelimo sa umirućim svetom! „U Hristu je iskonski, nepozajmljeni, nestečen život… Hristovo božanstvo je vernikovo čvrsto obećanje o večnom životu“ (Elen G. Vajt, *Čežnja vekova*, str. 530. original). 

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Razmotrimo biblijski izraz „prorok“. Zašto Biblija spominje Isusa kao jednog od proroka? Ovo može zbuniti neke ljude jer On nije bio samo prorok. Na primer, muslimani veruju da je Isus prorok. Međutim, mi verujemo da je On više od toga: Isus je takođe Sin Božji i Spasitelj sveta.
2. Mojsije je služio kao model Hrista pri svom zastupanju za Božji buntovni narod. Hristos se zalagao za one koji su Ga razapinjali. Koja ličnost je u Delima apostolskim najbliža Isusu u zalaganju za svoje neprijatelje? Kako nas takva paralela može uputiti u to kako treba da gledamo na naše progonitelje?
3. Zašto je duhovno slepilo neizlečivo bez Božje isceljujuće intervencije? 
4. Isus je rekao da gresi roditelja nisu izazvali patnju slepog čoveka. Kako onda pomiriti ovu istinu sa tekstom 2. Mojsijeva 20,5: „Pohodim grijehe otačke na sinovima do trećega i do četvrtoga koljena, onih koji mrze na Mene“?
5. Iako se sasvim jasno iz tekstova Jovan 14,19 i 1. Jovanova 5,11.12 može razumeti da imamo sigurnost spasenja u Hristu, zašto je onda izazov da ovu sigurnost ostvarimo u našim životima? Kako da objasnimo strah vernika od smrti?