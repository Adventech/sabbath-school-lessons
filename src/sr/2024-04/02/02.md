---
title:  Hranjenje pet hiljada ljudi
date:  06/10/2024
---

U tekstu Jovan 6,4.5, apostol skreće sa teme kako bi istakao da je vreme u koje je nahranjeno pet hiljada ljudi bilo neposredno pre Pashe. A Pasha je bila uspomena na izbavljenje Izraela iz Egipta. Pashalno jagnje je zauzelo mesto smrti prvenaca. Ta žrtva je simbolizovala Isusovu smrt u našu korist. Na krstu, kazna koju smo mi zaslužili zbog naših greha pala je na Isusa. Hristos, naša Pasha, zaista je bio zaklan za nas (1. Korinćanima 5,7). 

„Uzeo je na sebe krivicu za prestup, pretrpeo da otac sakrije svoje lice od Njega, sve dok Mu srce nije prepuklo i Njegov život se prekinuo. Tolika žrtva bila je podneta da bi grešnik mogao da dobije otkupljenje.“ – Elen G. Vajt, Velika borba, str. 540 (original). 

`Pročitajte tekst Jovan 6,1-14. Koje paralele se tu mogu naći između Isusa i Mojsija? odnosno, šta je Isus tu učinio što je trebalo da podseti narod na izbavljenje koje su njihovi preci primili preko Mojsijeve službe?`

Brojni detalji te priče dovode Isusa u paralelu sa Mojsijem u 2. Mojsijevoj. Vreme Pashe (Jovan 6,4) upućuje na veliko izbavljenje iz Egipta. Isus se penje na goru (Jovan 6,3) kao što se Mojsije popeo na Sinaj. Isus kuša Filipa (Jovan 6,5.6) kao što su Izraelci kušani u pustinji. Umnožavanje hlebova (Jovan 6,11) podseća na padanje mane. Sakupljanje preostalih komada hrane (Jovan 6,12) evocira na izraelsko sakupljanje mane. Prikupljeno je dvanaest kotarica ostataka (Jovan 6,13), kao što je bilo dvanaest izraelskih plemena. Narod komentariše da je Isus prorok koji je došao na svet (Jovan 6,14), što je paralela sa „prorokom poput Mojsija“, koji je najavljen u stihu 5. Mojsijeva 18,15. Sve to upućuje na Isusa kao na novog Mojsija – koji je došao da izbavi svoj narod.	 

Dakle, Jovan pokazuje da Isus nije samo činio znake i čudesa, već je činio znake i čudesa koji su, u svom kontekstu, imali, ili je trebalo da imaju, posebno značenje za jevrejski narod. Isus im je, u suštini, ukazivao na sopstveno božanstvo.	

`Pročitajte tekst Isaija 53,4-7 i 1. Petrova 2,24. Koju veliku istinu ti tekstovi otkrivaju o Isusu kao Božjem Jagnjetu? Kako je Njegovo božanstvo povezano sa tom istinom, i zašto je to najvažnija istina koju ćemo ikad saznati?`