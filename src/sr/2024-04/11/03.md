---
title:  Isus i otac
date:  09/12/2024
---

Mi smo stvoreni od strane Božanstva radi ličnog odnosa sa Njim (1. Mojsijeva 1,26.27). Međutim, taj odnos je, zbog greha, iz korena poremećen. Neposredne posledice tog poremećaja mogu se videti u Edemskom vrtu.	

`Pročitajte tekst 1. Mojsijeva 3,7-9. Kako nam je tu otkriven razdor koji je greh izazvao, i šta znači to što je Bog, posle toga, potražio ljude, a ne obrnuto?`

Namera Božanstva bila je da ponudi isceljenje celom ljudskom rodu zbog razdora izazvanog grehom, iako neće svi ljudi prihvatiti to što im je ponuđeno. 

Da bi se ostvarilo obnovljenje te veze, jedno Lice Božanstva postalo je ljudsko biće. Tako je Reč postala telo i prebivala među nama, čineći Božju slavu vidljivom (Jovan 1,14-18). Kao ishod toga, čovečanstvo je primilo Njegovu puninu i blagodat. To je ono zbog čega je Isus došao – da objavi Božju slavu, kako bi taj odnos, prekinut grehom, mogao da se obnovi, makar za sve one koji su spremni da verom prihvate to što im je ponuđeno u Hristu Isusu. 

`Koju predivnu nadu naziremo u sledećim stihovima: Jovan 1,1.2; Jovan 5,16-18; Jovan 6,69; Jovan 10,10.30; Jovan 20,28?`

„U Hristu je iskonski, nepozajmljeni, nestečen život.“ – Elen G. Vajt, *Čežnja vekova*, str. 530 (original).  A ipak, kao utelovljeni Sin koji je „ponizio sam sebe“ (Filibljanima 2,7), odrekavši se svojih prerogativa, Hristos, govoreći o svom životu na zemlji kao čoveka među ljudima, mogao je na svoje posedovanje života da gleda kao na dar od Boga. „Hristovo božanstvo je vernikovo čvrsto obećanje o večnom životu.“ – *Čežnja vekova*, str. 530 (original).

Ljudski rod nije poznavao Boga (Jovan 17,25). Zato im je on poslao svog jedinog Sina (Jovan 9,4; Jovan 16,5), kako bi mogli da upoznaju Njega, oca.  

U kontekstu čitavog svemira, jedan ateista je napisao: „U našoj tami, u svem tom prostranstvu, nema nikakvog nagoveštaja da će odnekud doći pomoć da nas spase od nas samih.“* Čemu nas Biblija uči, što pokazuje koliko taj čovek greši?

* Karl Segan, Kosmos.