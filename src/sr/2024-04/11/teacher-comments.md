---
title:  otac, Sin i Duh
date:  13/12/2024
---

### PRVI DEO: OPŠTI PREGLED

**Središte proučavanja: Jovan 14,6–11; Jovan 1,13; Jovan 3,5–8; Jovan 6,63; Jovan 14,26; Jovan 15,26; Jovan 16,7–11 i Jovan 17.**

Lekcija za ovu sedmicu govori o trojedinom Bogu i o tome kako je Isus, Drugo lice Božanstva, povezan sa druge dve ličnosti Trojstva. 

Postoje najmanje dva mesta u Novom zavetu gde se sva tri lica pominju u istom kontekstu. Prilikom Isusovog krštenja, kao što je zabeleženo u tekstu Matej 3,16.17, Sveti Duh je sišao na Isusa i čuo se Očev glas. U tekstu Jovan 1,1–3.32 saznajemo da su Isus i Otac jedno, i da je Jovan Krstitelj svedočio da je Duh Sveti, u vidu goluba, sleteo na Sina.

Poglavlja 13–17 smatraju se Jovanovim oproštajnim poglavljima o Isusu i posvećeni su periodu neposredno pre Njegovog raspeća, vaskrsenja i vaznesenja na Nebo. U ovim poglavljima, Isus se usredsređuje na važnu temu svog odnosa prema Ocu i Svetom Duhu, kao i na to kako mi u Njemu možemo da se približimo Bogu. Isus je želeo da nam ostavi ovu najvažniju misao kako bismo se uvek sećali da je On došao od Oca, da je sličan Ocu i da je Duh Sveti, Njegov predstavnik, poslan da nas pouči, osvedoči i uteši sve dok Isus ne dođe ponovo.

### DRUGI DEO: KOMENTAR

**Nebeski Otac**

Tekstovi 1. Mosijeva 1 i Jovan 1 imaju nešto zajedničko: trojedini Bog je bio uključen u stvaranje kroz Isusa i trojedini Bog je bio uključen u otkupljenje kroz Isusa. Reč koja stvara je stvorila savršen svet koji je zatim bio pokvaren grehom i narušio harmonični odnos koji je postojao između Boga i Njegovih stvorenih bića. Na sreću, Isus, spasiteljska Reč, preuzeo je na Sebe vraćanje izgubljene harmonije i pobedio. Štaviše, On se borio sa smrću i pobedio (videti Rimljanima 6,8-14 i 2. Korinćanima 5,21).

Lako je pretpostaviti da je Isus sam stradao na krstu, ali i Otac i Duh Sveti stradali su sa Njim. U 2. Korinćanima 5,19, Pavle kaže da „Bog bješe u Hristu, i svijet pomiri sa Sobom ne primivši im grijeha njihovijeh, i metnuvši u nas riječ pomirenja“. Važno je napomenuti da Bog želi da budemo aktivno angažovani u službi pomirenja i da imamo tu neverovatnu privilegiju da učestvujemo u Isusovom delu kao ambasadori Njegovog carstva.

Isus je posvedočio da su On i Njegov Otac jedno, i zaista, bili su jedno od večnosti. On sam je rekao: „Ja i Otac jedno smo“ (Jovan 10,30) i „Otac je u Meni, i ja u Njemu“ (Jovan 10,38). Otac je mnogo uložio u ovaj svet i On ga voli onoliko koliko voli svog jedinorodnog Sina. Isus vrši savršenu volju svog Oca (Jovan 5,30); Otac kroz Njega govori i deluje (Jovan 14,10) i Otac donosi spasenje onima koji veruju u Sina Njegovog (Jovan 3,16).

**Isus i Otac**

Stvaranje i spasenje bili su Božja inicijativa. Stvorio je Adama i Evu iz ljubavi, da bi sa njima delio svu lepotu zajedništva. Ovo zajedništvo je narušeno grehom, ali Bog nas nije prepustio našoj sudbini. On je preuzeo inicijativu da obnovi našu prekinutu vezu sa Njim. Ponekad imamo tendenciju da istaknemo našu posvećenost Bogu, ali šta bi bila naša ljudska posvećenost bez Njegove velike posvećenosti nama? Njegova posvećenost je ono što inspiriše našu posvećenost. Pavle potvrđuje suštinu ovoga pitanjem: „Ili ne mariš za bogatstvo Njegove dobrote i krotosti i trpljenja, ne znajući da te dobrota Božija na pokajanje vodi?“ (Rimljanima 2,4).

Isus je dobrovoljno došao na naš grešni svet sa božanskom misijom da ga izbavi iz kandži zloga. Bog je u svojoj ljubavi podelio ovu inicijativu i pristao da dođe na ovaj svet u Ličnosti svog Sina i da umre za svakoga ko je ikada rođen. Jovan 3,16 nam jasno govori da je Bog zavoleo svet do te mere da je poslao svog jedinog Sina da umre za njega, jer je samo Njegova smrt mogla da nas otkupi od naše smrti. Svojim pristankom da ispune Božji zahtev, Avram i njegov obećani sin, Isak, bili su primer ovog obećanja.

Ali, razlika je bila u tome što Isakova žrtva nije bila zamenička kao što je trebalo da bude Hristova. Ova razlika je postojala jer je Sin Božji bio Izvor života, a Isak nije. „U početku bješe riječ, i riječ bješe u Boga, i Bog bješe riječ. Ona bješe u početku u Boga . . . U njoj bješe život, i život bješe vidjelo ljudima“ (Jovan 1,1.2.4). Elen G. Vajt navodi da je „u Hristu iskonski, nepozajmljeni, nestečen život“ (*Čežnja vekova*, str. 530. original).

**Poznavanje Sina je poznavanje Oca (Jovan 14,6–11)**

Više nego bilo gde u Bibliji, u Jovanovom jevanđelju pojavljuje se obilje upućivanja na Oca, posebno u poslednjim poglavljima. Tačno 136 puta Isus se poziva na Oca: opisuje kakav je On i ističe jedinstvo koje postoji između njih dvojice. Neki književni kritičari mogu dovesti u pitanje takvo naglašavanje kao beskorisno, ali Isus je želeo da se uveri da poznajemo i cenimo Njegovog Oca. Uz to, Isus je istakao kako je ispunio savršenu volju svog Oca u svemu što je govorio i činio.

Možda je jedina izjava koja zaokružuje ovo naglašavanje Hristov odgovor Filipu u tekstu Jovan 14,9, u kome Spasitelj potvrđuje: „Ko vidje Mene, vidje Oca.“ Ova jasna izjava treba da nas sve navede da se odnosimo prema Bogu Ocu kao što se odnosimo prema Bogu Sinu, jer koje god Isusove karakteristike vidimo u Jevanđeljima, trebalo bi da shvatimo da se one odnose i na Oca. Ovo ohrabrujuće saznanje treba da nam pomogne da uđemo u odnos uzajamne ljubavi sa Ocem kao što imamo sa Sinom. 

Prihvatljivo pitanje koje ovde treba sebi da postavimo je: Kako bi to uticalo na naš svakodnevni život ako bismo sledili Hristov primer da ne vršimo svoju volju, već da umesto toga vršimo mudru volju našeg nebeskog Oca?       

**Sveti Duh (Jovan 1,13; Jovan 3,5–8; Jovan 6,63; Jovan 14,26; Jovan 15,26 i Jovan 16,7–11)**

Sveti Duh je aktivni učesnik u aktivnom procesu duhovnog obraćenja, procesu koji je Isus opisao kao ponovno rođenje. Još na početku svog Jevanđelja Jovan se osvrće na ovo bitno pitanje novog rođenja, koje nije „od krvi, ni od volje tjelesne, ni od volje muževlje, nego od Boga“ (Jovan 1,13). Ovaj čudesni događaj se dešava uz pomoć uticaja Svetog Duha na ljudsko srce.

Duh Sveti je taj koji podstiče savest da oseti hitnu potrebu za spasenjem i uverava srce u istinitost svega što Otac i Sin govore i čine. Osim što je naš Utešitelj, ili Onaj koji je pored nas da bi doneo utehu, Sveti Duh je tu da nas osvedoči u greh. Trebalo bi da budemo zahvalni kada doživimo blagotvornu dozu krivice jer je to jasan znak da je Duh aktivan u našem životu, osvedočavajući nas da ispravimo neke stvari. 

Ostale uloge Svetog Duha, na koje se aludira u Jovanovom jevanđelju, nalaze se u tekstu Jovan 16,8–15. Za početak, Duh uznemirava našu savest krivicom zbog greha koji nas muči i koji se mora ukloniti iz naših života. Drugo, On nas poziva na pravednost i na radost u činjenju onoga što je ispravno umesto onoga što je sebično. Ova pravednost, i data i uračunata, dolazi samo od „Sunca pravde“, kroz službu Duha. Treće, Duh nas podseća na sud, koji će sigurno doći. Ovo uverenje treba da nas navede da se pokajemo i budemo spremni za skori Hristov dolazak. Uverenje o dolazećem sudu treba da ubrza naš dolazak Ocu u istinskom pokajanju i promeni života. Četvrto, Sveti Duh nas uvodi u poznanje istine kakva je u Isusu. U našem svedočenju drugima, Isus nas podseća na stvari koje treba da kažemo u pravo vreme (Luka 21,14.15). Peto, Duh proslavlja Isusa poštujući Njegove reči i volju.

**Isusova prvosveštenička molitva (Jovan 17)**

Molitva citirana u poglavlju Jovan 17 opisana je kao Isusova zastupnička molitva, koja je najduža i najdublja od svih Njegovih molitava. U njoj se Isus moli za Sebe, za svoje učenike i za sve vernike, sadašnje i buduće – buduće, jer govori: „Ne molim pak samo za njih, nego i za one koji Me uzvjeruju njihove riječi radi“ (Jovan 17,20). Hristove molitve nisu samo moćne, već i sveobuhvatne. Činjenica je da se On moli za nas lično, snažno i bez prestanka. 

Isus se lično molio za Petra u stihovima Luka 22,31.32. Strastveno se molio i za svoj tvrdoglavi i svojeglavi narod (videti Matej 23,37). Pavle nam u Jevrejima 5,7 kaže da se molio „s vikom velikom i sa suzama“. On se snažno moli čak i za neprijatelje koji Ga razapinju: „Oče! oprosti im; jer ne znadu šta čine“ (Luka 23,34). Isusove molitve su bile uslišene u obraćenju Njegovih neprijatelja, kao odgovor na Petrovo Duhom pomazano propovedanje. Konačno, Isus se moli neprestano, a ne povremeno, kao kada se mi molimo za druge. Jevrejima 7,25 nam kaže da Isus „može vavijek spasti one koji kroza Nj dolaze k Bogu, kad svagda živi da se može moliti za njih“.

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Setite se perioda kada ste bili frustrirani jer niste u potpunosti razumeli značenje određenih poruka u Božjoj Reči. U ovom kontekstu, koliko vam pomaže da razmotrite beskonačnost Boga u poređenju sa svojom konačnošću? Savršeno znanje o našem beskonačnom Bogu obuhvata čitav spektar znanja i mudrosti, ali naše ograničeno znanje pokriva samo mali deo tog spektra. Zar ova stvarnost ne bi trebalo da nas natera da se potčinimo Njegovoj volji i da Ga poslušamo kada kaže: „Utolite i poznajte da sam ja Bog“? Razgovarajte o ovome.
2. Da li ste došli do spoznaje da je Otac poput Sina, a Sin poput Oca? Ako jeste, na koji način? Kako vam vaša spoznaja pomaže da budete bliskiji sa Bogom Ocem?
3. Kako se osećate kada pomislite da možete, čak i ovde, a još više na Nebu, deliti bliskost koju Isus ima sa Ocem?
4. Posao Svetog Duha je da ljudskom srcu donese uverenje o grehu, pravednosti i sudu. Ako se iz nekog razloga opirete glasu savesti, šta možete učiniti povodom toga?
5. Da li ste pomislili da, kako biste izgradili svoju veru i ojačali svoj molitveni život, svoju slabu veru i molitve treba da ujedinite sa snažnim Isusovim molitvama vere? Mislite li da će ova zajednica uneti promenu na vašem duhovnom putovanju u Carstvo?