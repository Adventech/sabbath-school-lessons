---
title:  Sveti Duh
date:  11/12/2024
---

Sveti Duh se u Evanđelju po Jovanu ne ističe toliko kao otac i Sin. Ipak, Njegova uloga je od presudne važnosti za uspeh Isusove misije. 

`Pročitajte tekst Jovan 1,10-13. Čemu nas taj tekst uči kada je reč o važnosti Svetog Duha za obraćenje?`

Već u samom prvom poglavlju možemo da vidimo od kolike je važnosti uloga Svetog Duha. Jovan nam kaže da su oni koji su primili Reč, to jest, oni koji su poverovali u Njega, postali Božja deca, koja „se ne rodiše od krvi, ni od volje tjelesne, ni od volje muževlje, nego od Boga“ (Jovan 1,13). A to se dešava samo posredstvom delovanja Svetog Duha.  

`Šta nam sledeći tekstovi govore o aktivnostima Svetog Duha: Jovan 3,5-8; Jovan 6,63; Jovan 14,26; Jovan 15,26; Jovan 16,7-11. `

„opisujući svojim učenicima službu Svetoga Duha, Isus je želeo da ih nadahne radošću i nadom koja je nadahnjivala i Njegovo srce. Radovao se za tu obilnu pomoć koju je osigurao svojoj Crkvi. Sveti Duh je bio najveći od svih darova koje je mogao izmoliti od svog oca za uzdizanje svoga naroda. Sveti Duh treba da im bude podaren kao sila koja preporađa, jer bi bez nje Hristova žrtva bila beskorisna. Sila zla vekovima je jačala i ljudi su se začuđujućom pokornošću potčinjavali sotonskom ropstvu. Čovek može da se odupre i pobedi greh jedino moćnim delovanjem Trećeg lica Božanstva, koje će doći sa neizmenjenom silom u punini božanske moći.“ – Elen G. Vajt, Čežnja vekova, str. 671 (original). 

Kakav je blagoslov, dakle, primiti Svetog Duha, koji potvrđuje da je Bog istinit (Jovan 3,33)! Duh je taj koji nam donosi osvedočenje o grehu, pravednosti i sudu (Jovan 16,8-11). Prema tome, da bismo znali šta je ispravno, istinito i dobro, od ključne je važnosti da svoj razum i životna iskustva podredimo Božjoj Reči, putem sile Svetog Duha, koja nam pruža osvedočenje i ubeđenje.