---
title:  Za dalje proučavanje
date:  04/10/2024
---

**„Isus mu (oduzetom čoveku) nije dao nikakvo obećanje o božanskoj pomoći. Čovek je mogao da zastane i posumnja i izgubi svoju jedinu priliku za ozdravljenje. Međutim, verovao je Hristovoj reči i postupajući po njoj, dobio snagu.**

Istom verom i mi možemo primiti duhovno isceljenje. Usled greha odvojili smo se od života u Bogu. Naše duše su bolesne od oduzetosti. Sami nismo u stanju da živimo svetim životom baš kao što  nemoćan čovek nije bio u stanju da hoda. Postoje mnogi koji shvataju svoju bespomoćnost i čeznu za takvim duhovnim životom, koji će ih dovesti u sklad sa Bogom. Ali uzalud se trude da ga postignu. U oča­janju oni viču: ’Ja nesrećni čovek! Ko će me izbaviti od tela smrti ove?’ (Rimljanima 7,24) Neka ovi beznadežni ljudi koji se bore, pogledaju gore. Spasitelj se nadvija nad one koje je iskupio svojom krvlju, govoreći sa neizrecivom nežnošću i sažaljenjem: ’Hoćeš li da budeš zdrav?’ on vas poziva da ustanete zdravi i spokojni. Ne čekajte da osetite da ste ozdravili. Verujte Njegovoj reči i ona će se ispuniti. Stavite svoju volju na Hristovu stranu. odlučite da Mu služite i delovanjem po Njegovoj reči primićete snagu. Bez obzira kakva može biti rđava navika i velika strast, koja je dugim popuštanjem vezala i dušu i telo, Hristos je u stanju i čezne da je oslobodi. on će dati život duši koja je mrtva ’zbog prestupa svojih’. (Efescima 2,1) on će osloboditi roba koga drže slabosti, nesreće i lanci greha.“ – Elen G. Vajt, *Čežnja vekova*, str. 203 (original).

„Hristos je odbio optužbu o bogohuljenju. Moja vlast, rekao je, da vršim ovo delo za koje Me optužujete, sastoji se u tome što sam ja Božji Sin, jedan sa Njim po prirodi, volji i cilju.“ – *Čežnja vekova*, str. 208 (original).

**Pitanja za razgovor**

`1. Razmišljajte o pouci za ovu sedmicu. Vera je bila ključ koji je ta isceljenja učinio mogućim. Ponašanje vođa je, nasuprot tome, obelodanilo opasnosti od sumnje i neverovanja. Zašto postavljanje pitanja (koja svi imamo) ne smemo pobrkati sa gajenjem sumnje? Zašto to nije isto, i zašto je važno poznavati razliku između to dvoje?`

`2. osvrnite se na poslednje pitanje u odeljku za četvrtak. Zašto mi, kao adventisti sedmog dana, moramo posebno da se čuvamo te opasnosti? Koliko god da je važno, na primer, poznavati i držati pravi dan od odmora, ili znati istinu o stanju mrtvih, zašto nas te istine ne spasavaju? Šta nas spasava i kako?`

`3. Pažljivo razmotrite stih Jovan 5,47. U kom smislu oni koji danas, na primer, negiraju sveopšti Potop ili doslovno sedmodnevno Stvaranje, čine upravo ono na šta Isus tu upozorava?`