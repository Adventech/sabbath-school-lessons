---
title:  Svadba u Kani
date:  29/09/2024
---

`Pročitajte tekst Jovan 2,1-11. Koji znak je Isus učinio u Kani i kako je to pomoglo Njegovim učenicima da poveruju u Njega?`

To što su videli kako Isus izvodi čudo pretvaranja vode u vino, pružilo je dokaz u prilog odluci učenika da slede Isusa. Zar taj moćan znak nije upućivao na Njega kao na nekoga ko je poslat od Boga? (Mada verovatno još uvek nisu bili spremni da shvate da on jeste Bog.)

Mojsije, kao vođa Izraelaca, izveo je narod iz Egipta „znacima i čudesima“ (5. Mojsijeva 6,22; 5. Mojsijeva 26,8). on je bio taj koga je Bog upotrebio da oslobodi Izrael od Egipćana. (on je, u izvesnom smislu, bio njihov „spasitelj“.)

Bog je preko Mojsija najavio da će doći prorok koji će biti poput Mojsija. I tražio je od Izraela da Ga sluša (5. Mojsijeva 18,15; Matej 17,5; Dela 7,37). Taj „prorok“ je bio Isus, a u tekstu  Jovan 2 on je dao svoj prvi znak, koji je sam po sebi upućivao na izbavljenje dece Izraelove iz Egipta.

Reka Nil bila je ključni resurs i božanstvo za Egipćane. A jedno od zala koja su pogodila Egipat odnosilo se upravo na tu reku – na pretvaranje njene vode u krv. U Kani, Isus je izveo slično čudo, ali umesto da je pretvori u krv, pretvorio je vodu u vino. 

Radilo se o vodi iz šest krčaga koji su korišćeni u svrhu očišćenja u jevrejskim obredima, što je to čudo još bliže povezalo sa biblijskom temom spasenja. Prepričavajući događaj pretvaranja vode u vino, čime se osvrnuo na tekst iz 2. Mojsijeve, Jovan je upućivao na Isusa kao na Izbavitelja.

Šta je domaćin gozbe pomislio u vezi sa neprevrelim vinom koje je Isus obezbedio? Bio je zaista iznenađen kvalitetom tog pića i, ne znajući za čudo koje je Isus učinio, pomislio je da su najbolje vino sačuvali za kraj. 

Grčki izraz oinos koristi se i za sveži i za fermentisani (prevreli) sok od grožđa (videti: The Seventh-day Adventist Bible Dictionary, str. 1177). Elen G. Vajt tvrdi da je piće proizvedeno putem tog čuda bilo bezalkoholno (videti: „Na svadbenoj svečanosti“, Čežnja vekova, str. 149 /original/). A oni koji su znali šta se dogodilo, bili su nesumnjivo zapanjeni rezultatom.

`Koje razloge vi imate da biste sledili Isusa? (A dati su nam mnogi, zar ne?)`