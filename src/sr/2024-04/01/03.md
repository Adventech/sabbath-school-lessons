---
title:  Drugi znak u Galileji
date:  30/09/2024
---

Tokom cele svoje ovozemaljske službe, Isus je činio čuda koja su ljudima pomagala da veruju u Njega. Jovan je zabeležio ta čuda da bi i drugi mogli isto tako da poveruju u Isusa. 

`Pročitajte tekst Jovan 4,46-54. Zašto evanđelista tu uspostavlja vezu sa čudom na svadbenoj svečanosti?`

U svom izveštaju o drugom znaku, koji je Isus učinio u Galileji, Jovan se osvrće na prvi znak, učinjen na svadbi u Kani. Kao da hoće da kaže: Znaci koje Isus čini pomoći će vam da shvatite ko je on. A onda dodaje: „ovo opet drugo čudo učini Isus kad dođe iz Judeje u Galileju“ (Jovan 4,54). 

U prvi mah, Isusov odgovor na molbu ovog plemića može delovati grubo. Međutim, taj čovek je isceljenje svog sina postavio kao kriterijum za verovanje u Isusa. A pošto je čitao njegovo srce, Isus je precizno ukazao na tu duhovnu bolest, pogubniju od one fizičke, koja je ugrožavala život njegovom sinu. Kao grom iz vedra neba, čoveka je iznenada pogodila misao da bi njegovo duhovno siromaštvo moglo koštati života njegovog sina.

Važno je uvideti da čuda sama po sebi nisu dokazivala da je Isus Mesija. I drugi su činili čuda. Neki od njih bili su pravi proroci, a neki lažni. Čuda samo otkrivaju postojanje natprirodnog, ali ne mora nužno da znači da je Bog taj koji ih čini. (I sotona može da čini „čuda“, ako pod rečju „čuda“ podrazumevamo natprirodna dela.)

ovaj plemić se u svojoj muci oslonio na Isusovu milost, preklinjući Ga da mu izleči sina. Isusov odgovor bio je ohrabrujući. Rekao mu je: „Idi,... tvoj sin će živeti“ (Jovan 4,50, SSP). U grčkom originalu, glagol „živeti“ zapravo je u prezentu (sadašnjem vremenu). Taj oblik se naziva „futuristički prezent“, i koristi se u slučajevima kada se o nekom budućem događaju govori sa takvom sigurnošću kao da se već dešava. I zaista, ovaj čovek nije požurio kući, već je, verujući Isusu, stigao tek sledećeg dana – saznavši da je, upravo u trenutku kada je Isus izgovorio te reči, groznica napustila njegovog sina. 

Kako moćan razlog za verovanje u Isusa!

`Čak i ako vidimo neko čudo, koje još kriterijume moramo uzeti u obzir pre nego što automatski pretpostavimo da je ono od Boga?`