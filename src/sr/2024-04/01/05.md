---
title:  Tvrda srca
date:  02/10/2024
---

Znaci i čuda sami po sebi ne dokazuju da je nešto od Boga. Ali, s druge strane, ako jesu od Boga, onda je opasno odbaciti ih.

`Pročitajte tekst Jovan 5,10-16. Koje pouke možemo izvući iz neverovatne okorelosti srca verskih vođa u odnosu na Isusa, a s obzirom na čudo koje je upravo učinio?`

Kada se Gospod kasnije javio tom čoveku koji je izlečen, on je odmah obavestio verske vođe da mu je Isus to učinio. Moglo bi se pomisliti da je to prava prilika da se Bog veliča i slavi, ali umesto toga, verske vođe „gonjahu... Isusa, i gledahu da ga ubiju, jer činjaše to u subotu“ (Jovan 5,16). 

Lečenje subotom bilo je dopušteno samo u hitnim slučajevima. A ovaj čovek je bio oduzet punih 38 godina, tako da se njegovo lečenje teško moglo smatrati hitnim slučajem. osim toga, zašto je bilo baš neophodno da ponese svoju prostirku? Pomislili biste da bi neko ko ima silu od Boga da izvede takvo čudo, trebalo takođe da zna i da li je dopušteno nositi prostirku kući u subotni dan. očigledno, Isus je nastojao da ih dovede do dubljih biblijskih istina, do nečega što prevazilazi ljudska pravila i propise koji su, u nekim slučajevima, samo gušili pravu veru.

`Koje pouke nalazimo i u drugim izveštajima, kada je reč o tome koliko ljudi mogu da otvrdnu u duhovnom smislu, bez obzira na dokaze? (Jovan 9,1-16; Marko 3,22.23; Matej 12,9-14).`

Kako su ti verski poglavari mogli da budu tako slepi? Mogući odgovor glasi da su ih do toga doveli pokvarenost njihovih srca i zabluda da će ih Mesija odmah osloboditi od Rima, kao i sopstveno vlastoljublje i nedostatak predanja Bogu. Sve je to doprinelo odbacivanju istine koja im je bila pred nosom. 

`Pročitajte tekst Jovan 5,38-42. Na šta ih je Isus upozorio? Šta mi možemo naučiti na osnovu tih reči? odnosno, šta bi to moglo postojati u nama, što bi nas učinilo slepim za istine koje treba da znamo i primenjujemo u životu?`