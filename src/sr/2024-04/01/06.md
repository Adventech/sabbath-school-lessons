---
title:  Isusovo pravo
date:  03/10/2024
---

Čudo u banji Vitezdi pružilo je Jovanu odličnu priliku da naglasi ko je Isus. on u devet stihova opisuje samo to čudo, a u nekih 40 stihova (videti u nastavku) opisuje onoga koji je to čudo izveo.

`Pročitajte tekst Jovan 5,16-18. Zašto je Isus bio progonjen zbog dela koja je činio subotom?`

Stih Jovan 5,18 može zvučati uznemirujuće, jer naizgled govori o tome da je Isus kršio Subotu. Međutim, bližim razmatranjem teksta Jovan 5,16-18 dolazimo do Isusove tvrdnje da je Njegov „rad“ subotom u skladu s Njegovom povezanošću sa ocem. Bog ne prestaje da održava vasionu subotom. Shodno tome, Isusove subotne aktivnosti bile su deo Njegovog polaganja prava na božanstvo. A verske vođe su Ga upravo i progonile na osnovu navodnog kršenja Subote i pozivanja na jednakost sa Bogom. 

`Pročitajte tekst Jovan 5,19-47. Šta je Isus govorio kako bi pomogao vođama da Ga sagledaju kao onoga ko on zaista jeste, a što je tako moćno potvrđeno čudom koje je upravo učinio?`

Isus brani svoje postupke u tri koraka. Prvo, on objašnjava svoj blizak odnos sa ocem (Jovan 5,19-30). Ukazuje da on i otac postupaju usklađeno, u toj meri da Isus ima moć i da sudi i da podiže mrtve (Jovan 5,25-30).

Drugo, Isus u svoju odbranu u brzom sledu poziva četiri „svedoka“: Jovana Krstitelja (Jovan 5,31-35), čuda koja čini (Jovan 5,36), oca (Jovan 5,37.38) i Sveto pismo (Jovan 5,39). Svaki od tih „svedoka“ govori u prilog Isusu.

I konačno, u tekstu Jovan 5,40-47, Isus suočava svoje tužioce sa njihovom sopstvenom osudom, ukazujući na suprotnost između Njegove službe i njihovog koristoljublja. Njihova osuda, kaže on, poteći će od Mojsija (Jovan 5,45-47), upravo onoga u koga su polagali svoje nade. 

`Kako da ne upadnemo u tu istu zamku – da verujemo u Boga, da imamo čak i ispravna učenja, a da se ipak ne predamo Hristu u potpunosti? Iznesite svoj odgovor u subotu u razredu.`