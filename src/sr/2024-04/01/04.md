---
title:  Čudo u banji Vitezdi
date:  01/10/2024
---

Sledeći znak koji Jovan beleži odigrao se u banji Vitezdi (Jovan 5,1-9). Verovalo se da anđeo dolazi da zatalasa vodu, i da će prvi bolesnik koji posle toga uđe u vodu biti izlečen. Zbog toga su tremovi oko banje bili prepuni onih koji su se nadali da će biti izlečeni sledećom prilikom. Isus je otišao u Jerusalim i, kad je prošao pored banje, video je tu gomilu koja čeka. 

A kakav prizor to mora da je bio! Svi ti ljudi, od kojih neki prilično bolesni, čekali su i čekali na izlečenje u vodi, do kojeg sigurno neće doći. Kakva prilika za Isusa!

`Pročitajte tekst Jovan 5,1-9. S obzirom da je svako ko se tu nalazio očigledno želeo da se oporavi, zašto je Isus pitao tog oduzetog čoveka da li hoće da bude izlečen (Jovan 5,6)?`

Kada je neko duže vreme bolestan, to postaje njegovo normalno stanje i, ma kako čudno delovalo, ponekad može biti pomalo uznemirujuće rešiti se svoje nemoći. Čovek odgovora da želi izlečenje, ali problem je u tome što ga je tražio na pogrešnom mestu – dok je onaj koji je stvorio čovekove noge stajao pravo ispred njega. Nije ni slutio s kim razgovara, mada je nakon svog izlečenja verovatno počeo da uviđa da je Isus zaista Neko veoma poseban.

„Isus nije tražio od ovog napaćenog čoveka da pokaže veru u Njega. Jednostavno je rekao: ’Ustani, uzmi odar svoj i hodi.’ Međutim, vera ovog čoveka uhvatila se za tu reč. Svaki živac i mišić ustreptao je novim životom, i zdravlje je prostrujalo kroz njegove osakaćene udove. Bez dvoumljenja, usmerio je svoju volju na to da posluša Hristovu naredbu i svi mišići odgovorili su njegovoj volji. Skočivši na noge, ustanovio je da je postao čovek pun snage... Isus mu nije dao nikakvo obećanje o božanskoj pomoći. Čovek je mogao da zastane i posumnja i izgubi svoju jedinu priliku za ozdravljenje. Međutim, verovao je Hristovoj reči i, postupajući po njoj, dobio je snagu.“ – Elen G. Vajt, *Čežnja vekova*, str. 202, 203 (original). 

Isus je kasnije sreo tog čoveka u hramu i kazao mu: „Eto si zdrav, više ne griješi, da ti ne bude gore“ (Jovan 5,14). Kakav odnos postoji između bolesti i greha? Zašto ipak moramo razumeti da nije svaka bolest direktna posledica nekog konkretnog greha u našem životu?