---
title:  Čuti ili ne čuti Reč
date:  15/10/2024
---

`Pročitajte tekst Jovan 1,9-13. Kakvu surovu realnost Jovan tu opisuje, kada je reč o tome kako su ljudi uzvratili Isusu?`

Prolog, Jovan 1,1-18, ne opisuje samo ko je Isus Hristos, Reč (logos), već i kako su se ljudi u svetu poneli prema Njemu. U stihu Jovan 1,9, on je nazvan istinitim Videlom, koje obasjava svakog čoveka koji dolazi na svet. Ta svetlost osvetljava svet, čineći ga razumljivim. Kao što je to K. S. Luis lepo sročio: „Verujem u hrišćanstvo kao što verujem da je sunce izašlo, ne samo zato što ga vidim, već i zato što vidim sve ostalo.“ – „Is Theology Poetry?“ (Samizdat University Press, 2014), str. 15, prvi put predstavljeno 1944.

Takođe, razmotrimo implikacije onoga što je rečeno u stihu Jovan 1,9. Svetlost dolazi do svakoga, ali nije za svakoga dobrodošla. Kao što ćemo videti u sutrašnjem proučavanju, glavna tema Evanđelja po Jovanu je to kako ljudi primaju ili odbacuju Isusa. Ta tema počinje ovde. Žalosna istina koja se stalno ponavlja je to da je Mesija došao u sopstveni narod, Izrael, a da Ga ipak mnogi nisu prihvatili kao Izbavitelja. 

U tekstu Rimljanima 9-11, Pavle se bavi istom tragičnom temom, o tome da su mnogi Jevreji odbacili Isusa. Ali on ne završava u negativnom tonu, već kaže da će isto tako mnogi Jevreji, uporedo sa paganima, prihvatiti Isusa kao Mesiju. Pavle zapravo opominje nekadašnje neznabošce da se ne hvališu nad Jevrejima. „Jer kad si ti otsječen od rođene divlje masline, i pricijepio se na nerođenu pitomu maslinu; akamoli ovi koji će se pricijepiti na rođenu svoju maslinu!“ (Rimljanima 11,24).

U sličnom tonu, Jovan kaže da će svi koji prime Isusa kao svog Spasitelja postati Božja deca. Do toga dolazi na osnovu verovanja u Njegovo ime. (Videti: Jovan 1,12.13.)

U tome se ogleda povezanost između prologa i zaključka ovog Evanđelja. U stihu Jovan 20,31 apostol otkriva zašto ga je napisao – da biste mogli da verujete da Isus jeste Hristos, Božji Sin, i da verujući imate život u Njegovo ime. Dakle, uvod i zaključak čine svojevrsno jedinstvo, povezane koncepte koji zaokružuju sve što se dešava između njih. Ta povezanost upućuje na sveobuhvatni cilj Evanđelja po Jovanu – da se ljudi spasu verovanjem u Isusa Hrista kao svog Spasitelja.

`Kako se vaš život promenio zahvaljujući tome što ste postali Božji sin ili ćerka?`