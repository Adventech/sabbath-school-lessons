---
title:  Teme koje se iznova pojavljuju – slava
date:  17/10/2024
---

`Pročitajte tekst Jovan 17,1-5. Šta je Isus mislio kad je rekao: „oče! dođe čas, proslavi sina svojega, da i sin tvoj proslavi tebe“? `

U jučerašnjem proučavanju razmotrili smo zemaljsku, ljudsku stranu priče u Evanđelju po Jovanu, sa njenim sukobom i uzajamnim delovanjem među ljudima – priču koja se uvek vrti oko toga ko je Isus i šta on radi. U današnjem proučavanju usredsredićemo se na božansku, kosmičku stranu priče, koju takođe nalazimo u Evanđelju po Jovanu. 

Prolog počinje tom kosmičkom stranom priče. Isus je predstavljen kao uzvišeni Sin Božji, Stvoritelj vasione. I opet, sve ono što nekada nije postojalo, a onda je došlo u postojanje, došlo je samo preko Isusa. „Sve je kroz nju (Reč) postalo, i bez nje ništa nije postalo što je postalo“ (Jovan 1,3). A u nastavku je reč o slavi koja se ogleda u tome što je on postao ljudsko biće putem inkarnacije (utelovljenja) (Jovan 1,14). Jovan koristi izraze *slava* (*doksa*, svetlost, sjaj, slava, čast) i *proslaviti* (*doksazō*, hvaliti, ukazati čast, veličati, proslaviti) u oba slučaja – i kad govori o primanju počasti od ljudi, ali i o primanju slave i počasti od Boga.U Evanđelju po Jovanu, ideja o proslavljanju Isusa povezana je sa pojmom „Njegovog časa“, to jest, sa trenutkom Njegove smrti (uporedite sa: Jovan 2,4; Jovan 7,30; Jovan 8,20; Jovan 12,23-27; Jovan 13,1; Jovan 16,32; Jovan 17,1). Krst je Njegov trenutak slave. 

Ta ideja je prilično paradoksalna, s obzirom da je raspeće bilo najsramniji i krajnje ponižavajući način sprovođenja smrtne kazne u starorimskom svetu. Taj neverovatan kontrast, Bog na krstu, ilustruje preplitanje ljudskog toka priče sa božanskim. 

Na ljudskom nivou, Isus je umro u agoniji, kao prezreni zločinac koji u trenutku slabosti vapi: „Bože moj! Bože moj! zašto si me ostavio?“ Ta ljudska, tamna strana krsta posebno je prikazana u Evanđelju po Mateju i Marku (Matej 27,46; Marko 15,34). 

A druga, slavna strana krsta posebno je prikazana u Lukinom i u Jovanovom Evanđelju (Luka 23,32-47; Jovan 19,25-30). To je mesto spasenja i milosti, gde se Božji Sin predaje u ruke svom ocu. 

Kakva ironija – Božja najveća slava otkriva se u Njegovoj najvećoj sramoti, dok sve grehe sveta nosi u sebi. 

`Razmislite šta znači to što je bilo potrebno nešto tako drastično – sam Bog na krstu – da bismo bili spaseni od greha. Kako nam to pokazuje kakvo zlo greh zapravo predstavlja?`