---
title:  Priča u pozadini – Prolog
date:  18/10/2024
---

### PRVI DEO: OPŠTI PREGLED

**Središte proučavanja: Jovan 1,9–13; Jovan 1,14.18; Jovan 17,1–5.**

Više nego bilo gde drugde u Svetom pismu, Jovanovo jevanđelje hrabro objavljuje, precizno i snažno, istinu da je Isus Bog. Kao večni Bog, Isus prethodi stvaranju i samoj večnosti. Voljeni učenik se tako duboko zadržava na temi Isusovog božanstva kako bi osvetlio kosmičku istinu da je Reč postala telo. 

Kao što Mojsije počinje Stari Zavet potvrđujući istinu o Stvaranju, tako i Jovan čini istu objavu u Novom Zavetu. Na taj način, tema stvaranja – i njegovog Tvorca, Reči, koja je Bog – ujedinjuje i Stari i Novi zavet. Učvršćujući svoje jevanđelje u stvaranju, Jovan daje teološko sidro za svaku drugu raspravu koja će uslediti.

Za Jovana je tema o Isusu kao Stvoritelju bila vitalna, jer je sotona, veliki varalica, mrzeo istinu o Hristovom božanstvu i Njegovoj jednakosti sa Bogom. Pred kraj prvog hrišćanskog veka mračne jeresi su suptilno ušle u crkvu. Gnostički jeretici su dovodili u pitanje stvarnost Isusovog božanstva, šireći sumnju u Njegovo pravo utelovljenje. Ova opasna pojava dogodila se otprilike tri decenije nakon pisanja sinoptičkih jevanđelja. Posledično, to je unelo obeshrabrenje među vernike i snizilo njihov duhovni moral.

Prvih osamnaest stihova predstavljaju uvod u ostatak njegovog jevanđelja. Oni pružaju nepokolebljivu, sažetu i kompaktnu teološku izjavu o Hristovom božanstvu. Hristos Reč je Bog i uvek je to bio. On je Tvorac, Život i Videlo; i pored toga, postao je i ljudsko biće, rođen od Boga, i pokazao svoju ljubav, milost i slavu još pre stvaranja.

### DRUGI DEO: KOMENTAR

Božanski *Logos* (Reč) u tekstu Jovan 1,1 koristi se da označi Božju volju izraženu kroz reč, kao i Njegovu stvaralačku moć. I kroz stvaranje i kroz otkrivenje, Bog je jasno izrazio svoj karakter i svoja dela, kao što je to opisano u Svetom pismu. I sada, Bog se otkriva kroz ovaploćenje svog Sina. U našem umu ne treba da ostane sumnja u Božju ljubav prema nama jer se ta ljubav manifestovala u Isusu. 

Sećate se kako je Gospod odgovorio kada ga je Filip zamolio da im pokaže Oca? Isus je rekao: „Toliko sam vrijeme s vama i nijesi Me poznao, Filipe? koji vidje Mene, vidje Oca; pa kako ti govoriš: pokaži nam Oca“ (Jovan 14,9).

„Došavši da prebiva među nama, Isus je želeo da otkrije Boga i ljudima i anđelima. On je bio Reč Božja – Božja misao koja se mogla čuti“ (Elen G. Vajt, *Čežnja vekova*, str. 19. original). Ovakav izraz Božjeg karaktera postojao je, kao što nam Jovan govori, od samog početka. Šta Jovan misli kada kaže „U početku“? U grčkom tekstu nedostaje određeni član koji se javlja u Verziji kralja Džejmsa i drugim prevodima na engleski jezik, što bi značenje reči „početak“ činilo konkretnijim. Odsustvo određenog člana u grčkom ne implicira određeno vreme, kao takvo, koje se može odrediti ili izračunati, već nedefinisano vreme koje seže dalje od svakog početka. Drugim rečima, Reč, Isus, bila je oduvek tu, ona je pre-postojanje, tu je pre nego što je bilo ikakvog stvaranja.

**Reč postade telo (Jovan 1,14.18)**

*Logos* se može shvatiti kao istina, savršeno postojanje, savršeno mišljenje i izraz. U grčkoj misli, *logos* je bio eterični pojam, koji je lebdeo nad čovečanstvom, a da ga nije naseljavao. Međutim, Hristos, Reč, nije bio neki nejasan filozofski pojam, već stvarna i opipljiva stvarnost koja se mogla videti i dodirnuti. On je zaista bio jedinstven, autentičan, Sin Božji. 

Kada je Hristos postao telo po našem obličju (a ne po istovetnosti), Njegova ljudska priroda je prikrila Njegovo božanstvo; ipak, On je ostao u potpunosti Bog. Zaista, On nam je postao sličan da bi saosećao sa nama; ali On je ostao drugačiji od onoga što jesmo da bi nas spasao. Kakav zadivljujući čin božanske poniznosti da je Bog postao čovek! Ne možemo u potpunosti da shvatimo ovu misteriju božanske ljubavi, ali moramo je celim srcem ceniti i prihvatiti. U mnogim svetskim religijama, čovek uzalud pokušava da doživi duhovni uspon dosežući do stanja takozvanih „bogova“; ali u hrišćanstvu, Bog se zapravo spušta na naš nivo da bi nas sreo tamo gde jesmo.

U tekstu Jovan 1,14, precizan i jedini pridev koji opisuje Isusa je grčka reč monogenous, prevedena kao „jedinorodni“, što doslovno znači jedinstven. Ova jedinstvenost je toliko važna i toliko neophodna da od nje zavisi naše spasenje. Jer bez toga bismo zauvek bili osuđeni na smrt u svojim gresima, umesto da doživimo iskupljenje pravdom i životom Jedinorodnog Sina Božjeg.

Reč „jedinorodni“ (Jovan 1,14.18) pogrešno je primenjivana kroz hrišćansku istoriju na načine koji biblijski nikada nisu podržani – naime, da je u nekom neodređenom i dalekom vremenu, pre nego što je bilo šta stvoreno, Sin rođen ili stvoren, od večnog Oca. Ali ova ideja je pogrešna. Hristos je zaista bio začetnik i Tvorac svega, a ne stvoreno biće. Jovan bez ikakvog ustručavanja tvrdi da je Hristos bio Bog, i sa Bogom, od večnosti: „Sve je kroz nju [Reč] postalo, i bez nje ništa nije postalo što je postalo“ (Jovan 1,3).

Da, tajnu ovaploćenja je teško shvatiti jer je beskonačni Bog nastojao da dopre do naših ograničenih umova kako bi nas spasao. I da bi to učinio, Bog je otišao do krajnjih granica – žrtvovanja svog jedinog Sina. Ovaj čin je bio zaista radikalan. Hristos je dobrovoljno ponizio Sebe, postao čovek i umro za grešno čovečanstvo. On je dobrovoljno promenio svoju večnu prirodu da bi zauvek zadržao našu ljudsku. Umesto da ostane potpuno Bog, sada je On i potpuno Bog i potpuno čovek. Kakva opipljiva demonstracija samopožrtvovane ljubavi prema celom univerzumu!

Ovaploćeni Sin Božji „useli se” među nas (Jovan 1,14). „Useliti“ je prevod grčke reči skenoo, što bukvalno znači da je On „razapeo šator“ među nama. Ovaj pojam nas vraća u tekst 2. Mojsijeva 25,8, kada Bog kaže Mojsiju: „I neka Mi načine svetinju, da među njima nastavam.“ Ideja da Bog želi da stalno bude sa nama jedna je od glavnih tema cele Biblije. Bog ne želi da bude privremeni stanovnik, već stalni deo ljudske zajednice. Zato je ime ovaploćenog Boga „Emanuilo“ – Bog sa nama. 

Ono što je toliko fascinantno u vezi sa ovim je čast koju nam Bog ukazuje dok boravi među nama. Jedan opipljiv znak da nas neko voli je želja te osobe da bude sa nama. Vidite, agape ljubav uvek traži zajedništvo. Zato ima toliko smisla kada je Isus obećao svojim učenicima: „I kad otidem i pripravim vam mjesto, opet ću doći, i uzeću vas k Sebi da i vi budete gdje sam Ja“ (Jovan 14,3). Ova prelepa istina treba da nas ispuni svetom radošću i pouzdanjem da iskusimo Njegovo prisustvo ovde, kako bismo mogli da prebivamo sa Njim zauvek u savršenstvu Neba.

**Čuti ili ne čuti Reč (Jovan 1,9–13)**

Naš podnaslov ovde se takođe može preformulisati i kao „videti ili ne videti Reč“. Čini se besmislenim poricati postojanje svetlosti koja nas obasjava; isto tako, iracionalno je imati uši da bi se čulo i sprečiti ih da slušaju. Glas istine je vrlo jasan i glasan ali ljudi biraju da se ogluše; i tako, slavna svetlost jevanđelja se razliva unaokolo, ali ljudi prihvataju tamu. U opštem smislu, ovaj fenomen je deo tajne bezakonja.

Takva pobuna nas podseća na Božje čuđenje zbog pogrešnih izbora Njegovog naroda, odluka koje nemaju nikakvog smisla. „Nego ti je vrlo blizu ova riječ, u ustima tvojima i u srcu tvojem, da bi je tvorio…  Svjedočim vam danas nebom i zemljom, da sam stavio pred vas život i smrt, blagoslov i prokletstvo; zato izberi život, da budeš živ ti i sjeme tvoje“ (5. Mojsijeva 30,14.19). Pobuna protiv Božjeg videla i života – činom izbora tame i smrti, samo je sleđenje Luciferovog tragičnog primera. 

**Teme koje se ponovo pojavljuju — verovanje/neverovanje**

Bog je svim svojim stvorenjima dao slobodu izbora kako bi Ga mogli slobodno voleti. Međutim, oni često, na sopstvenu štetu, zloupotrebljavaju tu slobodu. Neki idu toliko daleko da kažu da je bilo koji izbor, bio pogrešan ili ispravan, u redu, sve dok mi biramo. Na kraju krajeva, oni tvrde da im Hristova smrt na krstu daje slobodu izbora i imunitet na posledice. 

Međutim, takvo razmišljanje je vrlo opasno, jer podstiče ljude da budu nemarni u pogledu svojih izbora. Razlog zašto je Isus umro na krstu bio je da nas spase od greha i da nam dâ večni život. Sloboda izbora je data čovečanstvu pre krsta i događaja u Rajskom vrtu. Dakle, iako je sloboda izbora uvek dostupna čovečanstvu, moramo ohrabriti one koji su u iskušenju donošenja pogrešnih izbora, da izaberu ono što je ispravno u Božjim očima. Neki kažu da ishod nije toliko bitan jer se svi otpadnici na kraju vraćaju Bogu. Međutim, mnogi to ne čine, iako je Bog uvek voljan da oprosti i povrati sebi one koji su svojeglavi, naravno ako oni odluče da veruju u Njega.

**Teme koje se ponovo pojavljuju — Slava (Jovan 17,1–5)**

Znajući da je došao Njegov čas, Isus je bio spreman da se suoči sa krstom. Ali, On je takođe predvideo i radost i slavu koji su Ga čekali. Zajednička misija spasenja o kojoj su se Otac i Sin dogovorili od postanka sveta trebalo je da bude uspešno izvršena. Đavo je uskoro trebalo da bude odlučno pobeđen na krstu.

Hristos je, u svom herojskom činu da spase one koji veruju u Njega, sišao do najvećih dubina da bi zatim bio podignut u slavi. Pavle potvrđuje ovu činjenicu kada kaže da je Hristos „ponizio sam Sebe postavši poslušan do same smrti, a smrti krstove. Zato i Bog Njega povisi, i darova Mu ime koje je veće od svakoga imena“ (Filibljanima 2,8.9). Vidite li kako Pavle suprotstavlja radost i sramotu u Hristovom spasonosnom delu? Dakle, možemo reći da je za Hrista iščekivanje spasenja čovečanstva bilo veličanstveno iskustvo, uprkos sramoti koju je pretrpeo na krstu. Isus „koji mjesto određene Sebi radosti pretrplje krst, ne mareći za sramotu, i sjede s desne strane prijestola Božijega“ (Jevrejima 12,2).

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. U vezi sa Rečju: Kako su Isusa Njegove reči predstavljale dok je bio ovde, na ovom svetu?
2. Da li ste ikada posumnjali u karakter Boga Oca? Zašto da ili zašto ne? Pažljivo razmislite o Isusovim rečima Filipu, da je videti Ga isto što i videti Oca. Kako ove reči mogu ublažiti vaše sumnje?
3. Kako se značenja izraza „jedinstven“ i „jedinorodni“ odnose na jedinstveno spasenje koje nam je ponuđeno u Hristu?
4. Hristos će zadržati svoju ljudsku prirodu za večnost. On je zaista zauvek promenio svoju večnu prirodu tako što je postao potpuno čovek i potpuno Bog. Kako ova realnost utiče na vaš život sada i na vašu nadu u budućnost?
5. Ako bismo verovali da je Isus umro ne da bi nas spasao od greha, već da bi nam dao slobodu izbora, kakav bi bio efekat ovog razmišljanja na donošenje ključnih odluka u pitanjima poslušnosti i neposlušnosti? Neki misle da je Bog neutralan kada je u pitanju donošenje naših odluka. Ako je to slučaj, kako pomiriti ovu ideju sa Božjim podsticajima da donosimo ispravne odluke?
6. U vezi sa sramotom i slavom: Kako pomiriti ova dva pojma u Hristovom životu i službi? Da li ste ikada iskusili da vas drugi ismevaju jer verujete u Hrista? Kako ovo iskustvo može dovesti do toga da budemo uzvišeni pred Bogom?