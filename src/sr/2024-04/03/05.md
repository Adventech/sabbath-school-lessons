---
title:  Teme koje se iznova pojavljuju – verovanje/neverovanje
date:  16/10/2024
---

`Pročitajte sledeće tekstove: Jovan 3,16-21; Jovan 9,35-41 i Jovan 12,36-46. Kako se u tim tekstovima ponavalja tema o verovanju/neverovanju, koju nalazimo u prologu?`

U Jovanovom Evanđelju čovečanstvo je podeljeno u dve velike grupe – one koji veruju u Isusa i prihvataju Ga kao Mesiju, i one koji, iako su imali priliku da poveruju, odlučuju da to ne učine.

Učenici su u prvoj grupi, kao i neki drugi, poput Nikodima (koji sporo dolazi do vere), žene kod bunara i čoveka koji je rođen slep. U drugoj grupi su fariseji i prvosveštenici, oni koji su prisustvovali hranjenju 5.000 ljudi, pa čak i jedan od učenika, Juda.

Interesantno je da se sama ta reč, imenica, vera/verovanje (grčki: pistis), nijedanput ne pominje u Evanđelju po Jovanu. Međutim, glagol verovati (pisteuō) pojavljuje se 98 puta, u odnosu na 241 put, koliko se pojavljuje ukupno, u celom Novom zavetu! Taj glagol je, zaista, veoma krupna tema u Evanđelju po Jovanu. A sama upotreba glagola umesto imenice upućuje na veoma aktivan smisao pristupanja hrišćanstvu. Biti neko ko veruje u Isusa je nešto što činimo. To je nešto što se izražava kroz način na koji živimo, a ne samo kroz niz verovanja. Kao što znamo, i đavo takođe veruje u Isusa (videti Jakov 2,19). 

U Evanđelju po Jovanu, glavna razlika između te dve grupe ogleda se u načinu na koji se odnose prema Isusu. Vernici, ili oni koji to tek postaju, pokazuju otvorenost prema Njemu, čak i kada im se on suprotstavlja ili ih ukorava. oni dolaze Isusu i ne beže. on je svetlost koja ih obasjava. I tako verom, verujući, oni postaju Božja deca. 

Nevernici, s druge strane, obično pristupaju Isusu da bi se svađali s Njim. okarakterisani su kao oni koji više vole tamu nego svetlost. Teško im je da prihvate Njegove reči, ili smatraju da on narušava stare običaje i ne ispunjava njihova očekivanja. Zauzimaju osuđivački stav prema Njemu, umesto da dopuste Njegovoj svetlosti da ih odmerava i da im sudi. Takav stav, naravno, viđao se uvek iznova među verskim poglavarima koji su, u idealnom slučaju, kao duhovne vođe naroda morali prvi da prihvate Isusa.

`Na koje načine vi svoju veru u Isusa sprovodite u život, nasuprot čisto intelektualnom saglašavanju s tim da je on Mesija? Zašto je važno spoznati tu razliku? (Videti Matej 7,21-23.)`