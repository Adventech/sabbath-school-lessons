---
title:  Reč je postala telo
date:  14/10/2024
---

`Pročitajte tekst Jovan 1,1-3.14. Šta nam ti tekstovi govore da je Isus, Bog lično, učinio – i zašto je ta istina najvažnija istina koju možemo saznati?	`

Jovan ne počinje svoje Evanđelje imenom „Isus“, niti Njegovom ulogom kao Mesije/Hrista, već pojmom logos. U vreme kada je Jovan pisao, različite filozofije služile su se izrazom logos, pozivajući se na racionalnu strukturu svemira ili na samu ideju logike i razuma.

Takođe, učenje uticajnog antičkog filozofa Platona delilo je realnost na dva carstva. Jedno je nebesko i nepromenljivo carstvo, u kom postoji apsolutno savršenstvo. Drugo je ovdašnje carstvo – propadljiva, promenljiva, veoma nesavršena slika savršenog carstva odozgo, gde god da se ono navodno nalazi. (Platon nikad nije odgovorio na to pitanje.) Neke filozofije prepoznaju logos kao apstraktnog posrednika između večnih oblika i ovdašnjih, propadljivih zemaljskih oblika. 

Međutim, Jovan koristi taj izraz u sasvim drugačijem smislu. on tvrdi da istina, logos, nije neki eteričan i apstraktan pojam koji lebdi između neba i zemlje. Logos je osoba – Isus Hristos, koji je postao telo i boravio među nama (Jovan 1,14). 

Za Jovana, logos je Božja Reč. Što je još važnije, Bog je progovorio, odnosno, on se otkrio čovečanstvu na najradikalniji način – Bog je postao jedan od nas.

U Evanđelju po Jovanu logos predstavlja večnog Boga, koji ulazi u prostor i vreme, koji govori, deluje i uspostavlja odnose sa ljudima na ličnom nivou. Večni Bog je postao ljudsko biće, jedan od nas.

U stihu Jovan 1,14 apostol nagoveštava da logos „postade tijelo i useli se u nas“. Ishodišna grčka reč prevedena kao „useli se“ znači „razapeti šator“. Jovan aludira na stih 2. Mojsijeva 25,8, gde Bog kaže Izraelcima da mu naprave svetilište, strukturu u vidu šatora, da bi mogao da boravi među njima. Na isti način, svojim utelovljenjem, Isus, uzvišeni Božji Sin, ušao je u ljudsko telo, zaklanjajući svoju slavu da bi ljudi mogli da dođu u dodir s Njim. 

`Zadržite se na implikacijama onoga o čemu Jovan tu piše. Bog lično, Stvoritelj, postao je ljudsko biće, jedan od nas, i živeo je ovde među nama. (Nismo još ni došli do toga da je on i umro za nas!) Šta nam to govori o realnosti Božje ljubavi prema čovečanstvu? Zašto bi iz te neverovatne istine trebalo da crpemo tako mnogo utehe?`