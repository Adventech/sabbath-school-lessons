---
title:  U početku – božanski Logos
date:  13/10/2024
---

`Pročitajte tekst Jovan 1,1-5. Šta nam te reči otkrivaju o Reči, Isusu Hristu?`

Evanđelje po Jovanu počinje tom neverovatnom mišlju: „U početku bješe riječ, i riječ bješe u Boga, i Bog bješe riječ“ (Jovan 1,1). Ta jedna lepa rečenica sadrži dubinu misli koju jedva uspevamo da pojmimo. 

Prvo, evanđelista aludira na priču o Stvaranju, 1. Mojsijeva 1,1: „U početku...“ Reč je već bila tu pre nastanka svemira. Dakle, Jovan potvrđuje Isusovo večno postojanje. 

Sledeće, „... i riječ bješe u Boga.“ U stihu Jovan 1,18, autor napominje da je on – Reč „u naručju očinom“. Koliko god mi pokušavali da predstavimo sebi šta to tačno znači, jedno je sigurno – Isus i otac su izuzetno bliski. 

A onda, Jovan kaže: „I Bog bješe riječ.“ Ali kako Reč može da bude sa Bogom i u isto vreme da bude Bog? odgovor se krije u grčkoj gramatici. U grčkom jeziku postoji određeni, ali ne i neodređeni član. Dakle, ono što je za nas važno jeste da grčki određeni član ukazuje na posebnost, na neki poseban predmet ili osobu. 

U izrazu „riječ bješe u Boga“, reč „Bog“ ima član, te prema tome, upućuje na određenog pojedinca – oca. *Reč je bila sa ocem*. U izrazu „i Bog bješe riječ“, reč *Bog* nema član, što u toj postavci ukazuje na karakteristike božanstva. Isus je Bog – ne otac, ali još uvek je uzvišeni Sin Božji, drugo lice Božanstva.

Apostol potvrđuje to shvatanje, jer u stihovima Jovan 1,3.4 kaže da je Isus Tvorac svega što je stvoreno. Sve ono što ranije nije postojalo, a onda je došlo u postojanje, došlo je samo preko Isusa, Boga Stvoritelja.

„Gospod Isus Hristos bio je Jedno sa ocem od večnih vremena; on je bio ’obličje Boga’, obličje Njegove veličine i veličanstva, ’sjajnost slave’ (Jevrejima 1,3).“ – Elen G. Vajt, *Čežnja vekova*, str. 19 (original).

`Zašto je Hristovo puno božanstvo tako važan deo naše teologije? Šta bismo izgubili da je Isus, u bilo kom smislu, samo stvoreno biće? Iznesite svoj odgovor u subotu u razredu i budite spremni da diskutujete o tome zašto je Hristovo večno božanstvo tako važno za našu veru.`