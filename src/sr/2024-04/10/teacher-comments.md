---
title:  Put, Istina i Život
date:  06/12/2024
---

### PRVI DEO: OPŠTI PREGLED

**Središte proučavanja: Jovan 13,1–20; Jovan 14,1–3; Jovan 14,5.6; Jovan 1,14; Jovan 5,38–40.**

Ovonedeljna lekcija prikazuje nam neverovatnu priču o Isusu, ovaploćenom Sinu Božjem. Ne postoji niko nalik Njemu ko tako blisko poznaje Oca i koji je jedinstven u svom postojanju i jedini je Put, Istina i Život. U Jovanovom jevanđelju slušamo Isusa kako detaljno govori o Ocu, jer je Očevo ime neprestano bilo na Njegovim usnama i u Njegovom srcu. Isus je jedini koji je video Boga licem k licu i to je ono što nijedan drugi čovek ne može da tvrdi. Dakle, Isus potvrđuje svoje božanstvo kada potvrđuje svoj odnos prema Ocu. „Ne da je ko vidio Oca osim Onoga koji je od Boga: On vidje Oca“ (Jovan 6,46). 

Jedan od učenika, Filip, često je slušao kako Isus naglašava svoj odnos prema Ocu. Na kraju je Filip rekao Isusu: „Gospode! pokaži nam Oca, i biće nam dosta“ (Jovan 14,8). Neke od najdubljih reči o bliskom odnosu između Isusa i Njegovog Oca nalaze se u Isusovom odgovoru Filipu, u Jovanu 14,9: „Toliko sam vrijeme s vama i nijesi Me poznao, Filipe? koji vidje Mene, vidje Oca; pa kako ti govoriš: pokaži nam Oca.“ Dakle, u ovim rečima vidimo da je Isus bio najdublji prikaz Boga. Kakva je privilegija za nas da poznajemo Isusa, jer poznavajući Njega, poznajemo Oca. 

Pored odrednice „JA SAM“, na Isusa kao na „put, istinu i život“, proučavaćemo neke dodatne karakteristike koje će nam pomoći da zaista cenimo ogroman Dar koji nam je dat u Isusu. Sledeći Njega, koji je Put, mi hodimo sa Njim i učimo Njegovu Istinu, koja vodi u Život u izobilju i život večni.

### DRUGI DEO: KOMENTAR

**Hristov primer za ugledanje (Jovan 13,1–20)**

Isus nije samo prenosio drugima mudrost i poučavao; On je takođe pokazao ove istine svojim primerom, koji je služio da se Njegova učenja usade u srca učenika. Kao primer, pogledajmo Obred poniznosti. Prilikom uvoda u ovaj obred, Hristos nije čekao da se Njegovi učenici dobrovoljno jave da peru noge jedni drugima. Isus im nije držao lekcije o poniznosti i služenju. Niti je očekivao da će sluga biti pozvan da obavlja ovaj neprijatan posao. Umesto toga, sam Isus se javio da bude taj Sluga, da pokaže svojim sledbenicima živi primer kako treba da se odnose jedni prema drugima.

Isusove reči su učinile jasnim ono što je želeo da se postigne činom pranja nogu, kada je rekao: „Kad dakle Ja oprah vama noge Gospod i učitelj, i vi ste dužni jedan drugome prati noge. Jer Ja vam dadoh ugled da i vi tako činite kao što Ja vama učinih“ (Jovan 13,14.15). Bez obzira na ovu jasnu zapovest, većina hrišćana odlučuje da je ne poštuje. Poniznost potrebna za izvršenje ovog obreda nije prijatna ljudskom srcu. Ali, odbijajući da ispunimo uslove neophodne za učešće u njemu, mi propuštamo lekciju o poniznosti koju je Hristos nameravao da nas nauči. 

U biblijskoj kulturi Hristovog vremena, glava je predstavljala najplemenitiji deo tela, a stopala najniži deo. Dakle, time što je Hristos spustio svoju plemenitu glavu da opere prljava stopala svojih sledbenika, On je slikovito ilustrovao svoju spremnost da dâ sve od Sebe kako bi im pomogao i u njihovim najizazovnijim situacijama. Juda je negodovao što će se Hristos, za koga se nadao da će postati car, do te mere poniziti. Petar je, s druge strane, bio ponizan kada je video svog Gospodara u ulozi krotkog i poniznog sluge. Stoga je Petar u početku odbio Hristovu ponudu, osećajući se potpuno nedostojnim. Ali, kada mu je Isus rekao: „Ako te ne operem, nemaš dijela sa Mnom“ (Jovan 13,8), Petar je odmah potvrdno odgovorio jer ni na koji način nije želeo da ugrozi svoj važan odnos sa Isusom. Tako da u tekstu Jovan 13,9 možemo videti Petrovu brzu reakciju: „Gospode! ne samo noge moje, nego i ruke i glavu.“ 

**Sigurno ću doći ponovo (Jovan 14,1–3)**

Živimo u veoma problematičnom i nesređenom svetu. Stoga su Isusove umirujuće reči u Jovanu 14,1 sasvim aktuelne: „Da se ne plaši srce vaše, vjerujte Boga, i mene vjerujte.“ Ove ohrabrujuće reči su zasnovane na poverenju u istinitost i nepromenljivost Isusa i Njegovog Oca. Takođe, ovaj stih je utemeljen na Isusovom sigurnom obećanju da će otići i pripremiti mesto za nas i tako ispuniti svoju žarku želju da uvek bude sa nama.

Neki žele da budu na Nebu zbog posebnih vila ili palata pripremljenih za njih, drugi zbog ulica popločanih zlatom. Ali, da li ovi podsticaji treba da budu naša stvarna motivacija da budemo tamo? U grčkom tekstu ne stoji izraz „kuće“, već „sobe“, što može da sugeriše da ono što je zaista važno nije fizički prostor koji ćemo posedovati ili zauzimati, već uživanje u Isusovom prisustvu. Hrista upravo Njegova ljubav navodi da želi da bude sa nama, jer Njegova ljubav uvek traži zajedništvo.

Ono što je sigurno je činjenica da Isus ne želi da budemo uznemireni u ovom nemirnom svetu. On nas podstiče da se pouzdamo u Oca i u Njega, koji nam jedini može pružiti nadu, mir i sigurnu budućnost. 

U tekstu Jovan 14,3 glagol „doći“ u grčkom jeziku je u sadašnjem trajnom vremenu. U Isusovom obećanju o Njegovom budućem slavnom dolasku podrazumeva se da je to sadašnja stvarnost. Njegov dolazak je tako siguran, kao da se sada dešava. Radosno iščekivanje Njegovog sigurnog dolaska utiče na naše sadašnje živote do te mere da dobijamo predukus Neba jer Njegovo carstvo slave biva utkano u Njegovo carstvo blagodati koje ispunjava celo naše biće. 

**Put, Istina i Život (Jovan 14,5.6)**

Možemo primetiti zanimljiv napredak u tome kako Isus sebe opisuje kao Put, Istinu i Život (Jovan 14,6). Razmotrite redosled ove tri reči. Isus je put. Dok hodamo, od Njega učimo Istinu, koja nas na kraju vodi u Život u izobilju u ovom i u budućem, večnom svetu. Zapazite da je ovaj niz bio Hristov odgovor na Tomino pitanje o tome kuda ide, u tekstu Jovan 14,5. Možemo se zapitati zašto je Toma postavio ovo pitanje, s obzirom na Isusovo jasno objašnjenje u prethodnom stihu: „I kuda Ja idem znate, i put znate“ (Jovan 14,4). 

Hristos je jedini put ka Ocu. Neki bi mogli da prigovore ovoj izjavi na osnovu toga što je Isus previše isključiv, posebno u današnjem društvu u kojem sveprihvaćenost predstavlja društvenu normu. Ali, ne vode svi putevi ka Bogu. Isus je jedini put do Boga jer je On jedini koji je pravedan i može da ponese naše grehe. On je jedini koji može da zameni našu smrt večnim životom. Isus je jedini koji nam može dati pravednost i život, jer On poseduje oboje. Niko drugi na ovom svetu ih ne poseduje, niti ih može dati.

Kao što smo ranije videli, Filip je tražio da Isus otkrije Oca učenicima. Isusov odgovor Filipu povezuje poznavanje Njega kao ličnosti sa poznavanjem Njegovog Oca, jer ako poznajemo Sina, sigurno je da ćemo poznavati Boga. Isus kaže: „Toliko sam vrijeme s vama i nijesi Me poznao, Filipe? koji vidje Mene, vidje Oca; pa kako ti govoriš: pokaži nam Oca?“ (Jovan 14,9). 

Ova izjava nam daje uverljivi osećaj i utešno saznanje da se u Isusu možemo približiti Ocu bez straha i strepnje. Otac će se prema nama odnositi sa istom milošću i saosećanjem koje je i Isus pokazao ljudima oko sebe, uključujući izopštene i grešnike. Stoga nemamo opravdanja za odbijanje da smelo dođemo pred presto Božji, da primimo Njegovu milost i oproštaj.

Takođe, ako opet razmotrimo izjavu u tekstu Jovan 14,6, Isus je posvedočio da je On sam utelovljena Istina. U ovom promenljivom svetu punom korupcije i prevare, Isus ostaje Istina, potpuna Istina i ništa osim Istine. Nema razlike između onoga što je On kao ličnost u odnosu na ono što On kaže. Na kraju krajeva „Isus Hristos juče je i danas onaj isti i vavijek“ (Jevrejima 13,8). Nedugo nakon ovih događaja Isus će se vratiti na Nebo, a ubrzo nakon toga, Sveti Duh će sići na učenike tokom Pedesetnice, kao što je Isus obećao. „A kad dođe utješitelj, koga ću vam poslati od Oca, Duh istine, koji od Oca izlazi, on će svjedočiti za Mene“ (Jovan 15,26). Štaviše, Isus je uvek govorio istinu, a Njegovi učenici su svedočili o tome jer su bili sa Njim „od početka“ (Jovan 15,27).

Isus je Svetlost istine koja sija svuda oko nas. On raspršuje tamu laži i konfuzije i omogućava nam da sve sagledamo u pravoj perspektivi. Sada, kao i u vreme Pedesetnice, kada siđe Duh istine, „uputiće vas na svaku istinu“ (Jovan 16,13). 

U popustljivom i pluralističkom društvu istina je kao pokretna meta jer izgleda da se stalno menja i razvija. Ono što je istina danas nije nužno istina i sutra. Međutim, Isus u jednoj rečenici preseca sve to i izjavljuje: „Ja sam put, istina i život; niko neće doći k Ocu do kroza Me“ (Jovan 14,6).

**Sveto pismo i Istina (Jovan 5,38–40)**

Cela Biblija svedoči o istini. Sveto pismo je sveobuhvatna i uravnotežena celina, jer oba zaveta imaju istog Autora – Svetog Duha. Ova istina važi i za Isusovo svedočanstvo u Njegovo vreme. Verske vođe su tvrdile da veruju u Mojsija prilično jako, ali nisu verovali njegovom svedočenju o Isusu (videti Jovan 5,46.) Vođe su tvrdile da veruju u Stari zavet, međutim, praktikovali su intelektualno poznavanje njegovog sadržaja kao garanciju za večni život. 

Suženi pogledi jevrejskih vođa na Sveto pismo odveli su ih od suštine, uključujući i pogrešnu predstavu o Isusu. Činilo se da su vođe ignorisale starozavetne proroke i ispunjenje proročanstava o Nadi Izrailja i celog sveta (videti Jovan 5,39). Zaista je zapanjujuće da su u potrazi za spasenjem odbacili Gospoda nade i života. Čini se da nisu razumeli da osim Isusa postoji samo smrt i da je život moguć samo kroz Njega. 

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Kako na vaš svakodnevni život utiče činjenica da je Isus, naš Spasitelj, savršeni odraz Oca? Zamislite da ste Filip i da ste čuli kako vam Isus govori da videti Njega znači videti Oca. Šta znači „videti“ Oca i Njegovog Sina?
2. Kakav je značaj toga što je Isus približio svoju glavu Judinim nogama dok ih je prao? Kako se Isusov čin poniznosti odnosi na tebe lično?
3. Šta je vaša prava motivacija da budete na Nebu: dvorci i ulice od zlata ili nešto drugo? Koliko je važno videti Isusa tamo? Zašto On mora biti naš prvi i najvažniji prioritet?
4. Kako sigurnost Hristovog dolaska utiče na naš svakodnevni život?
5. Šta mislite o ideji da sve u šta verujemo treba da bude utemeljeno na Svetom pismu, a da nas, istovremeno, uvek mora voditi ka Hristu? Šta to govori o našem duhovnom hodu ako smatramo da je sticanje intelektualnog znanja naš primarni cilj?
6. Kako naš naglasak na Hristu i Bibliji treba da utiče na naš pogled na svet dok posmatramo sve vrste poremećaja i konfuzije u svetu oko nas?