---
title:  Ja sam Put i Istina i Život
date:  03/12/2024
---

`Pročitajte tekst Jovan 14,5.6. Koje pitanje je Toma postavio u vezi s tim kuda Isus ide? Kako je Isus odgovorio?`

Tomino pitanje zvuči sasvim logično. Ako ne znate kuda neko ide, kako ćete znati kojim putem da ga sledite? Isus preokreće to pitanje ukazujući da je on sam taj put. Put ka čemu? Put ka ocu. U Prologu (Jovan 1,1-18) se naglašava bliska povezanost između Reči (*logos*), Isusa Hrista, i oca.  

U stihu Jovan 1,18 kaže se da je jedinorodni (što bi bolje bilo prevesti kao *jedini te vrste*) Bog taj koji objavljuje oca. objaviti (javiti) u ovom tekstu je prevod grčkog glagola *egzēgeomai*, što znači *objasniti*, *protumačiti*, *izložiti*. od njega potiče reč *egzegeza*. To je objašnjenje značenja. Prema tome, Isus Hristos je veza sa ocem, onaj koji objašnjava i tumači oca pred palim svetom. U skladu s tim, on je put ili staza do oca. Bez Njega, mi smo ograničeni u svom razumevanju.

`Pročitajte tekst Jovan 14,7-11. Kako je Isus razjasnio ono što Filip nije dobro razumeo?`

Filip je tražio da vidi oca, nešto što grešan čovek ne može da uradi a da ostane živ (uporedite sa: 2. Mojsijeva 33,17-34,9; Jovan 1,18). Isus ga ukorava zbog nedostatka razumevanja i ističe da je onaj ko je video Njega, video i oca (Jovan 14,9). Jasno je, dakle, da je Isus ta staza koja vodi ka ocu. Bez Njega, ta staza postaje mračna i nesigurna. on je svetlost koja obasjava put ka Bogu.

Isus povezuje tri pojma: *put*, *istinu* i *život*. Izraz *put* se pominje samo u stihu Jovan 1,23 u vezi s tim da Jovan Krstitelj priprema put za Isusa, i ponovo ovde, u stihu Jovan 14,6. Ali *istina* i *život* su glavne teme u ovom Evanđelju. U našem proučavanju u sredu i četvrtak ove sedmice naglasićemo pojam istine, što je tema od presudne važnosti, naročito u ovom svetu u kom se i sama ideja „istine“ dovodi u pitanje.

`Zašto je tako utešno saznanje da je Isus najbolje otkrivenje o tome kakav je Bog otac, koje ćemo na ovom svetu ikada dobiti?`