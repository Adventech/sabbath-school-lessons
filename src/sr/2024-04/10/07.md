---
title:  Za dalje proučavanje
date:  06/12/2024
---

U knjizi *Čežnja vekova* od Elen G. Vajt pročitajte poglavlje pod naslovom „Videlo života“, str. 463-475 (original). Ako ste u mogućnosti, pročitajte i: E. Edward Zinke, „The Authority of the Bible and the Certainty of the Second Coming“, *The Certainty of the Second Coming*, pp. 23-36. 

Kada je Isus rekao: „Ja sam videlo svetu“, on je „u predvorju Hrama bio naročito povezan sa službama za Praznik senica. U sredini ovoga predvorja uzdizala su se dva visoka stuba sa velikim stalcima za svetiljke. Posle večernje žrtve, sve svetiljke su se palile i širile svoju svetlost nad Jerusalimom. ovaj obred je bio sećanje na Stub od ognja koji je Izrailj vodio kroz pustinju, a uz to smatralo se da ukazuje i na Mesijin dolazak. Uveče, kada su se svetiljke upalile, predvorje je bilo prizor velike radosti... 

Rasvetljavanjem Jerusalima narod je izražavao svoju nadu da će Mesijin dolazak osvetliti Izrailj. Međutim, za Isusa je ovaj prizor imao šire značenje. Kao što su sjajne svetiljke u Hramu osvetljavale sve oko sebe, tako i Hristos, Izvor duhovne svetlosti, rasvetljava tamu sveta. Ipak, ovaj simbol bio je nesavršen. Veliko svetlo koje je on svojom rukom postavio na nebu bilo je istinitija predstava slave Njegove misije.

Bilo je jutro. Sunce se upravo rađalo iznad Maslinske gore i njegovi zraci zaslepljujućim sjajem rasipali su se po mermernim palatama, osvetljavajući zlato na zidovima Hrama, pa je Isus, pokazujući na njega rekao: ’Ja sam Videlo svetu.’“ – Elen G. Vajt, *Čežnja vekova*, str. 463, 464 (original).

**Pitanja za razgovor**

`1. Razgovarajte u razredu o svom odgovoru na poslednje pitanje iz proučavanja za utorak. Koje ključne istine Biblija naučava, a koje nikad, čak ni u načelu, ne bismo mogli da saznamo naučnim putem? Na primer, krst? Ili vaskrsenje? Ili Drugi dolazak? Koje druge važne biblijske istine nam moraju biti otkrivene, jer ih inače nikad ne bismo spoznali?`

`2. Razmislite o padu Lucifera, savršenog bića sa tako mnogo činjeničnog znanja o Bogu i o tome kakav je Bog. A opet, i pored svega toga, pobunio se protiv Njega. Šta nam to govori o realnosti slobodne volje, iste slobodne volje koju i mi imamo – i zašto iz trenutka u trenutak moramo iznova donositi odluku da predamo tu volju Bogu?`