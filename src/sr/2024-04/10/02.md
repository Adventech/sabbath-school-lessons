---
title:  Dao sam vam primer
date:  01/12/2024
---

U svom oproštajnom govoru (Jovan 13-17) Isus daje svojim učenicima uputstva za budućnost. Njegov književni obrazac sličan je Mojsijevom oproštajnom govoru iz 5. Mojsijeve, ili Jakovljevom blagosiljanju svoje dece (1. Mojsijeva 47-49), ili Davidovim uputstvima sinu Solomonu (1. Dnevnika 28-29). Isus teši svoje učenike u vezi sa svojim odlaskom. obećava im zamenika koji će Ga predstavljati (Svetog Duha; Jovan 14-16). Predviđa žalost koja će doći (Jovan 15-16) i podstiče učenike da ostanu verni (Jovan 15). 

`Pročitajte tekst Jovan 13,1-20. Šta se tu desilo, i zašto je ta priča toliko važna? Čemu je Isus nastojao da ih pouči?`

U tom delu sveta u Isusovo vreme ljudi su nosili sandale na bosu nogu, pa su im stopala bivala prašnjava i prljava. Zato je postojao običaj da sluga ili rob operu noge onima koji dolaze na obed. Međutim, nije bilo sluge koji bi obavio taj posao one noći kada je Isus jeo svoju poslednju večeru sa učenicima, pre nego što je bio uhapšen. 

Na opšte iznenađenje, sam Isus je ustao od večere i svima im oprao noge. U stihovima Jovan 13,4.5 Isusovi postupci su opisani korak po korak. Sve je ispričano sa toliko detalja da bi se naglasio taj neverovatan čin poniznosti koji je Učitelj preduzeo.

Govoreći o Petrovoj reakciji, tekst Jovan 13,8-11 produbljuje osećaj zaprepašćenja i neverice učenika zbog Isusovih postupaka. Kako je Isus, Učitelj, Mesija, mogao da obavlja tako ponižavajući zadatak? Petar je odbio da dopusti Isusu da mu opere noge, ali mu je Isus rekao da, ukoliko ne bude sarađivao, neće imati udela s Njim. Tada je Petar zatražio i više, izražavajući želju da ostane u vezi sa Isusom do kraja.

Značaj Isusovog postupka povezan je s tim ko je on. U stihu Jovan 13,13 on izjavljuje da je Učitelj i Gospod. Tako su Ga učenici zvali, a on potvrđuje da to i jeste tako. Te titule ukazuju na autoritet i moć. 

Međutim, Isus uči da moć i autoritet treba da se koriste za službu, a ne za veličanje sebe. Adventistička crkva je prihvatila Isusov primer u tom smislu, praktikujući ono što se s pravom naziva „obredom poniznosti“ kao pripremnu službu za Večeru Gospodnju.

`Čemu vas obred poniznosti uči o tome kako da sledite Isusov primer i da ponizno služite drugima?`