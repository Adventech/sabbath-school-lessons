---
title:  Novo shvatanje o Mesiji
date:  04/11/2024
---

`Pročitajte tekst Jovan 1,32-36. Šta Jovan Krstitelj tu kaže o Isusu, a što narod nije očekivao kad je reč o dugoočekivanom Mesiji?`

Jevreji su očekivali da dođe Mesija koji će ih osloboditi rimske vladavine. Pošto su dugo trpeli ugnjetavanje, Jevreji su poverovali da Mesija ne samo da će zbaciti Rimljane, već i da će ih utvrditi kao veliki i moćan narod. Jovanove reči, međutim, koje su označavale Isusa kao „Jagnje Božje“, mada su direktno upućivale na Njegovu žrtvu pomirenja, verovatno su bile pogrešno shvaćene od većine naroda. oni možda uopšte nisu znali o čemu on govori.

Zato je Jovan svojim Evanđeljem nameravao da promeni njihovo shvatanje Mesije, da bi u Isusu prepoznali ispunjenje proročanstava o dolazećem Caru i o tome šta će on učiniti. on nije došao da bi bio politički ili vojni vođa, već da bi prineo sebe kao žrtvu za grehe sveta. To je bio Njegov cilj. Tek posle toga, kada se sve završi, doći će konačno carstvo (videti Danilo 7,18).	 

„Kada je prilikom Isusovog krštenja Jovan ukazao na Njega kao na Jagnje Božje, nova svetlost bačena je na Mesijino delo. Prorokov um bio je upravljen na Isaijine reči: ’Kao jagnje na zaklanje vođen bi’ (Isaija 53,7).“ – Elen G. Vajt, Čežnja vekova, str. 136 (original). 

U stihu Jovan 1,31 Jovan kaže: „Ja ga ne znadoh.“ Kako je onda Jovan prepoznao Isusa kao Mesiju? odgovor glasi da mu je Gospod, koji ga je poslao, unapred rekao: „Na koga vidiš da silazi Duh i stoji na njemu to je onaj koji će krstiti Duhom svetijem. I ja vidjeh i zasvjedočih da je ovaj sin Božij“ (Jovan 1,33.34). Drugim rečima, Bog je Jovanu otkrio da je Isus Mesija.

„Mi propovijedamo... Hrista, Božiju silu i Božiju premudrost“ (1. Korinćanima 1,24). Saznanje da Isus jeste Hristos potiče od samog Boga, preko ubedljive sile Njegovog Duha. Ta tema se često javlja u Evanđelju po Jovanu. Spasenje ne dolazi preko svetovne filozofije, nauke ili visokog obrazovanja. ono dolazi samo od Boga do srca koje se preda Isusu u veri i poslušnosti. 

`Kako bismo znali istinu o Isusu kao našoj žrtvi pomirenja, da nam ona nije otkrivena? Zašto je, dakle, poznavanje Biblije i onoga što ona uči o Isusu od tako presudne važnosti?`