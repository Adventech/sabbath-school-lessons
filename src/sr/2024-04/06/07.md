---
title:  Za dalje proučavanje
date:  08/11/2024
---

U knjizi *Čežnja vekova* od Elen G. Vajt pročitajte sledeća poglavlja: „Prekretnica u Galileji“, str. 383-394 (original); i „U predvorju“, str. 621-626 (original).

„’Kome ćemo ići?’ Učitelji u Izrailju bili su robovi formalizma. Fariseji i sadukeji vodili su stalne rasprave. Napustiti Isu­sa značilo bi upasti među pobornike obreda i ceremonija i među slavoljubive ljude koji su težili za sopstvenom slavom. Učenici su našli više mira i radosti otkako su prihvatili Hrista nego što su je imali u toku celog ranijeg života. Kako mogu da se vrate onima koji su prezirali i proganjali Prijatelja grešnika? Dugo su očekivali Mesiju; sada je došao i oni ne mogu da se okrenu od Njegove prisutnosti onima koji su tražili Njegov život, a njih proganjali zato što su postali Njegovi sledbenici.

’Kome ćemo ići?’ Ne od Hristovog učenja, Njegovih pouka o ljubavi i milosrđu, u tamu neverstva, u poročnost sveta. Dok su Spasitelja napustili mnogi koji su bili svedoci Njegovih čudesnih dela, Petar je izrazio veru učenika: ’Ti si Hristos.’ Sama pomisao da izgube ovo sidro svojih duša ispunjavala ih je strahom i bolom. Biti lišen Spasitelja značilo je biti odnesen strujom na mračno i burno more.“ – Elen G. Vajt, *Čežnja vekova*, str. 393 (original).

**Pitanja za razgovor**

`1. Pokušajte u razredu da odgovorite na teško pitanje o tome zašto neki ljudi, kada im se pruže dokazi o Isusu kao Mesiji i o istinama hrišćanstva, rado prihvataju te istine, dok drugi, suočeni sa istim dokazima, odlučuju da ih odbace?`

`2. Koja istina bi mogla biti važnija od one da je Isus Hristos umro zbog naših greha? Pa ipak, kako smo mi uopšte saznali za tu presudno važnu istinu? Zahvaljujući nauci, prirodnim zakonima, fizikoteologiji, logici, razumu? Mada bi i to moglo da nas navede da poverujemo u Boga Tvorca, u Prvi Uzrok, Nepokrenutog Pokretača, ili šta god – nijedna od tih disciplina, bilo da ih uzimamo pojedinačno ili sve zajedno – nije mogla da nam otkrije najvažniju istinu koju moramo da znamo – Hristos je umro zbog naših greha. Šta nam ta činjenica – da ni sve te discipline, čak ni u načelu, nisu mogle da nas dovedu do te jedine istine koju nam je zaista potrebno da znamo – govori o tome od koliko je presudne važnosti da Bibliju posmatramo kao konačni i najviši autoritet kada je reč o veri?`

`3. Zašto je od tolike važnosti za veru pojedinca da se priseća onoga što je Bog učinio u njegovom ili njenom životu?`