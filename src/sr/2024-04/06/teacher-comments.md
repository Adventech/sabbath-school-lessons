---
title:  Još svedočanstava o Isusu
date:  08/11/2024
---

### PRVI DEO: OPŠTI PREGLED

Središte proučavanja: Jovan 1,32–36; Jovan 6,1–71; Jovan 5,36–38 i Jovan 7,37–53.

U ovoj lekciji dalje istražujemo svedočanstvo Jovana Krstitelja. Jovan nije bio zbunjen, niti je sumnjao u Hristov identitet. Na svakom koraku Jovan je ukazivao na Isusa kao na Sina Božjeg i oličenje ispunjenog proročanstva. Jovan ni u kom slučaju nije bio političar koji je povlađivao mnoštvu; već u potpunosti predan otkrivenoj istini o Božjem carstvu, bez obzira na to da li je većina ljudi prihvata ili ne. Jovan je čak bio spreman da, sam i nepokolebljiv, stoji za istinu za koju je bio siguran da je poslana od Boga. 

Ove sedmice takođe saznajemo da istina donosi podele i ukazuje na one koji je primaju otvorenog uma i poniznog srca. 

### DRUGI DEO: KOMENTAR

**Ponizno srce Jovana Krstitelja**

Jovan Krstitelj nije odmah i potpuno nestao sa scene nakon što je ispunio svoju presudnu i proročku ulogu Mesijinog preteče. On je zaista bio predan Hristovoj misiji; ništa osim zatvora i mučeništva nije moglo da ga spreči u radu. Njegov primer radikalne posvećenosti treba da nas inspiriše da i mi ostanemo dosledni i istrajni kada je u pitanju Božje delo.

Nepokolebljivo odan, Jovan je znao svoju pravu granicu i ulogu u odnosu na Hrista. Ova vrsta svesnosti i poniznosti ne dozvoljava ljubomoru ili takmičenje. Jovan je jasno rekao: „Ja nijesam Hristos, nego sam poslan pred njim“ (Jovan 3,28). Jovan je ljude udaljavao od sebe i navodio ih da se umesto toga usredsrede na Isusa, „Ženika“, onoga kome je služio kao prijatelj i kome se radovao. 

Hristos je Onaj koji je došao sa Neba, iz Očevog naručja, i Njegove reči daju život večni. Jovan, voljeni učenik, citira svog nekadašnjeg učitelja, skromnog Jovana Krstitelja, koji za sebe kaže u odnosu na Hrista: „Onaj treba da raste, a ja da se umaljujem“ (Jovan 3,30). Uzdizanje Hrista i umanjivanje sebe navedeni su u pravom redosledu. 

Ne možemo zaista biti ponizni osim ako Isusa ne uzdižemo u našim životima; On jedini može razapeti naš ego i ukloniti ga sa prestola našeg srca. Naravno, sotona pokušava da prikaže poruku iznetu u tekstu Jovan 3,30 obrnutim redosledom: on podstiče ljude da se prvo ponize (dela), a zatim da posmatraju kako se Isusova milost povećava u njihovim životima. Ali takav pokušaj je duhovni promašaj, jer samo moćna Hristova sila u srcu može pokoriti ego. 

Postoji priča o dečaku koji je uživao da peva pesme o Isusu, koga je voleo svim srcem. Često se molio da Isus dođe i živi u njegovom srcu, i verovao je da će Isus to bukvalno učiniti. Ali bio je radoznao kako bi veliki Isus mogao da stane u njegovo malo telo. Njegov tata nije mogao adekvatno da odgovori na njegovo pitanje, ali je ovaj mališan sam odgovorio na svoje pitanje. Rekao je svom tati da je Isus toliko veći od njega da kada ga pozove u svoje srce, uvek mora da viri iz njega! 

Kakva dirljiva slika našeg hrišćanskog svedočenja! Šta se preliva iz našeg srca kada komuniciramo sa ljudima? Da li je to naš Spasitelj ili smo to mi? Isus žudi da sedne na presto naših srca, ispunjavajući naše živote svojom spasonosnom blagodaću kao najlepšim miomirisom.

**Novo shvatanje Mesije (Jovan 1,32–36)**

Krstitelj je isticao prirodu Hristovog duhovnog carstva: duhovni preporod i lično predanje srca Bogu. Jovanova poruka bila je u suprotnosti sa očekivanjima koja su Jevreji gajili o Mesiji. Ignorišući biblijska proročanstva o stradalnom Spasitelju, oni su zaobišli Njegovo poniženje. Umesto toga, usredsredili su svoje ambicije u nadu u moćnog cara koji će ih osloboditi iz ropstva Rima i proširiti svoju vladavinu nad celim svetom. 

Kada pažljivo razmotrimo tekstove Jovan 1,32–36, primećujemo da je Jovan ponovo nastojao da podseti Jevreje na duhovnu prirodu očekivanog Mesije. Razmotrite Jovanovo naglašavanje službe Svetog Duha koji je sišao i počivao na Isusu i ovlastio Ga da krsti Duhom one koji veruju. Štaviše, primetite kako Jovan ističe Isusov identitet kao Sina Božjeg, naglašavajući i da je On žrtveno „Jagnje Božje“, koje će osloboditi svoj narod od ropstva greha.

Jovanova objava o Mesiji jača potrebu da se fokusiramo na ono što je večno, za razliku od prolaznih zemaljskih stvari. Sve što vidimo oko nas će, čak i najvrednije stvari koje se poseduju, proći. Ali duhovna stvarnost će trajati zauvek. Treba da idemo stopama našeg oca Avrama, koji „čekaše grad koji ima temelje, kojemu je zidar i tvorac Bog“ (Jevrejima 11,10). Pozivanje na „temelje“ trebalo je da podseti Avrama, oca svih vernih, na čvrstinu i postojanost Božjeg obećanja u suprotnosti sa prolaznom prirodom njegovog nomadskog života. 

**Prihvatanje i odbacivanje (Jovan 6,1–71)**

Nakon čuda sa hranjenjem 5000 ljudi, mnoštvo se iznenada podiglo u želji da kruniše Isusa za cara nad celim Izrailjom. Ali Isus nije gajio političke težnje, niti je bio pod uticajem popularnosti ili većinskog javnog mnjenja, kao što je slučaj sa mnogim političarima. Umesto toga, Isus je žarko želeo da uspostavi svoje carstvo u srcima ljudi. Narod je pokušao da primora Isusa da ispuni njihove političke planove, ali se On povukao da bude sam sa svojim Ocem. 

Ljudi su želeli da se Isus prilagodi njihovim uslovima, ignorišući činjenicu da su oni ti koji su morali da prihvate Njegove standarde. Na kraju su odlučili da Ga odbace jer su izabrali da se usredsrede na ono što je trenutno i privremeno. Oni nisu gledali dalje od ovozemaljskih stvari, nisu videli širu sliku večne i nevidljive stvarnosti Božjeg carstva. Sklonost neobraćenog ljudskog srca je da odbaci ono što se ne uklapa u njegove dugo gajene predrasude. Kao što vidimo, ljudi su bili toliko opsednuti ovozemaljskim hlebom, da su bili slepi za ponuđeni duhovni hleb, koji im je očajnički bio potreban za spasenje. 

Isus je ponudio Sebe ljudima, poput duhovnog hleba koji je sišao sa neba, da više nikada ne ogladne. Na isti način, Isus je Samarjanki ponudio Sebe kao Vodu Živu i ona je prihvatila Vodu Života, da više nikada ne ožedni. Za mnoge druge učenike izvan dvanaestorice, činilo se da su Isusovi pokušaji da otkrije svetlost božanske istine, iako puni ljubavi, samo učvrstili njihova srca u odbacivanju te istine. Umesto da ulože napor u pokušaju da razumeju i poveruju, oni su se jednostavno opravdavali izjavom: „Ovo je tvrda besjeda! ko je može slušati?“ (Jovan 6,60). Tako, nažalost, „više ne iđahu s Njim“ (Jovan 6,66).

U tom trenutku, Isus je pogledao preostalih dvanaest učenika i upitao: „Da nećete i vi otići?“ (Jovan 6,67). Tada je Petar, koji je služio kao ovlašćeni govornik grupe, rekao nešto duboko, nadahnuto Duhom: „Gospode! kome ćemo ići? Ti imaš riječi vječnoga života“ (Jovan 6,68). Ovo su reči koje svi moramo imati na umu! Nema osobe, ni mesta, gde bi se otišlo radi spasenja, osim Isusu.

**Očevo svedočanstvo (Jovan 5,36–38)**

Jovan Krstitelj je nekoliko puta svedočio o stvarnom prisustvu pravog Mesije poslatog sa Neba. Ali sigurno je Očevo svedočanstvo o Njegovom Sinu, zajedno sa svedočenjem Svetoga Duha, najmoćnije. Prilikom Isusovog krštenja, sva tri člana Božanstva bila su potpuno angažovana. Očev glas je svedočio da je Isus „Sin Moj ljubazni koji je po Mojoj volji“ (Matej 3,17). Tom prilikom su se otvorila nebesa i Isus „vidje Duha Božijega gdje silazi kao golub i dođe na Njega“ (Matej 3,16).

Pored svega rečenog ili učinjenog na dan Njegovog krštenja, Isus nije morao ništa više da izgovori ili učiniti kako bi ubedio svoje protivnike. Štaviše, Jovan Krstitelj, koga su poštovali, svedočio je o istinitosti nebeskog svedočanstva. Pa zašto Hristovi protivnici nisu verovali u zvučno i vizuelno svedočenje Oca i Duha u Njegovo ime? Zašto nisu verovali u moćna božanska dela i reči? 

Snažno svedočanstvo o Lazarevom vaskrsenju iz mrtvih trebalo je da ubedi jevrejske vođe da je Isus pravi Mesija. Ali, u svojoj duhovnoj tami, nisu mogli da vide svetlost Božje istine koja sija svuda unaokolo. Odbili su da veruju, bez obzira na sve dokaze koji su im bili jasno postavljeni pred očima. U stvari, fariseji, koji su uvek bili u sukobu sa sadukejima, našli su zgodnu priliku da ujedine snage i da osude Isusa na smrt. Ubrzo nakon toga, Isus se molio: „Oče, proslavi ime svoje“ (Jovan 12,28). Očev glas je svedočio u ime Hristove žrtve na krstu, „proslavio sam, i opet ću proslaviti“ (Jovan 12,28).

**Svedočenje mnoštva (Jovan 7,37–53)**

Mnogi od običnih ljudi, uključujući i neke od neznabožaca, poverovali su u Isusa, jer su bili svedoci Njegovih moćnih dela. Isus je postao veoma popularan među grupama ljudi koji nisu bili toliko učeni, pa stoga ni tako uskog gledišta ili puni predrasuda kao njihove religiozne vođe. Smrtonosna ljubomora je kod vođa dostigla tačku ključanja. Oni su odlučno odbijali da veruju u bilo kakve dokaze kada je Isus u pitanju, bilo ljudske ili božanske. 

### TREĆI DEO: PRIMENA U ŽIVOTU

Razmislite i odgovorite na sledeća pitanja: 

1. Što se tiče poniznosti Jovana Krstitelja: Danas u svetu postoji toliko egocentričnosti i samoveličanja. Ali Jovan je znao ko je i šta je njegova misija. On nikada nije pokušao da i na najmanji način zameni Isusa ili uzurpira Njegov položaj; Nije mu smetalo da bude u senci kako bi istinska Svetlost zasjala. Kakav bi trebalo da bude naš stav kada je u pitanju ljudski položaj ili priznanje? Šta misao da Isus mora da raste, a mi da se umanjujemo govori o Isusu i nama?
2. U vezi sa ključnom temom spasenja u Hristu: Kako nam proučavanje i svesrdna vera u moćna svedočanstva samog Boga, Jovana Krstitelja i drugih da je Isus zaista jedinstveni i neuporedivi Sin Božji, pomaže da budemo privučeni Njemu, znajući da smo bespomoćni i beznadežni bez Njega?
3. U vezi sa hranjenjem Isusom, Hlebom života: Kako primenjujete ovaj nadahnuti savet u svom svakodnevnom životu: „Ono što je hrana za telo, to Hristos mora da bude za dušu. Hrana ne može da nam koristi ako je ne jedemo, ako ne postane deo našeg bića… Moramo se hraniti Njime, moramo Ga primiti u srce, tako da Njegov život postane naš život“ (Elen G. Vajt, Čežnja vekova, str. 389. original).
4. Kako steći moralnu čvrstinu da se možemo zalagati za ono što je ispravno, kada na drugoj strani imamo popularnost, mišljenje većine ili pritisak vršnjaka? Iz Biblije znamo da većina nije uvek bila u pravu. Koliko podrška samog Boga i Njegove istine čini da osećamo da smo u većini, čak i kada smo u manjini?