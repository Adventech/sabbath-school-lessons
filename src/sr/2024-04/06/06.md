---
title:  Svedočenje gomile
date:  07/11/2024
---

**„A u pošljednji veliki dan praznika stajaše Isus i vikaše govoreći: ko je žedan neka dođe k meni i pije. Koji me vjeruje, kao što pismo reče, iz njegova tijela poteći će rijeke žive vode“ (Jovan 7,37.38).**

Jovan je više puta zabeležio Isusove odvažne izjave o sebi samom, o tome ko je on i šta je došao da učini. 

Stihovi koje smo citirali na početku, Jovan 7,37.38 predstavljaju još jedan primer onoga što je Isus tvrdio o sebi i o tome šta će učiniti za sve koji dolaze k Njemu. To su bile zapanjujuće tvrdnje.

`Kada se Isus obratio Jevrejima koji su prisustvovali Prazniku senica, kakav je bio odgovor mnogih u toj gomili? Jovan 7,37-53.`

Neki su govorili da je on prorok poput Mojsija, čiji je dolazak odavno prorečen (videti 5. Mojsijeva 18,15-19). Drugi su smatrali da je Isus – Hristos (Mesija). Ali to je dovelo do rasprave o tome da Mesija neće doći iz Galileje, da bi on morao da bude iz Davidove loze i da se rodi u Vitlejemu – što je sve bilo istina u Isusovom slučaju (uporedite sa Matej 1-2), mada mnogi to po svoj prilici nisu znali!

Čak su i ljudi koji su poslati da Ga uhapse ustuknuli pred Njim i Njegovim rečima. Fariseji su na primedbu tih ljudi odgovorili drugim pitanjem. „Vjerova li ga ko od knezova ili od fariseja?“ (Jovan 7,48). To pitanje fariseja pružilo je Jovanu priliku da ponovo uvede u priču Nikodima, koji je, nakon svog susreta sa Isusom, nastojao da Ga zaštiti od njihovih mahinacija. „Eda li zakon naš sudi čovjeku dokle ga najprije ne sasluša i dozna šta čini?“ (Jovan 7,51). 

Da li je Nikodim ikad prihvatio Isusa kao Mesiju? Mada ova scena ne dokazuje da jeste, između ovog čina i onoga što je učinio nakon što je Isus umro (videti Jovan 19,39.40), Biblija nam pruža dosta čvrste dokaze da je Nikodim zaista poverovao u Njega.   

I tako, odgovor na njihovo pitanje glasi: Da, zapravo, jedan od fariseja jeste verovao u Njega.

`Pročitajte tekst Jovan 7,49. Šta su vođe govorile što je pokazivalo njihov prezir prema masama koje su sledile Isusa? Koja pouka za nas se nalazi u tome?`