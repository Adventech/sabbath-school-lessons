---
title:  Poniznost duše – Jovan Krstitelj ponovo svedoči 
date:  03/11/2024
---

U 2. Pouci opisali smo kako je svedočenje Jovana Krstitelja dovelo prve učenike – Andriju i Jovana, Petra, Filipa i Natanaila – do Isusa. Moglo bi se očekivati da će se Jovan Krstitelj, pošto je izneo svoje svedočanstvo, jednostavno povući sa scene. Ali on se više puta ponovo pojavljuje u Evanđelju po Jovanu. 

`Pročitajte tekst Jovan 3,25-36. Kako Jovan Krstitelj poredi sebe sa Isusom?`

Između učenika Jovana Krstitelja i nekog neimenovanog Jevrejina došlo je do rasprave o očišćenju, verovatno u vezi sa delotvornošću krštenja (uporedite sa Marko 1,4.5). Interesantno, kada su učenici došli kod Jovana, bez sumnje da bi razrešili to pitanje, pomenuli su Isusa, rekavši: „Evo on kršćava, i svi idu k njemu“ (Jovan 3,26). Nije teško pročitati šta se krilo između redova – bili su ljubomorni na Isusa – ljubomorni zbog svog učitelja, ali i zbog sebe. 

I Jovan je mogao vrlo lako da se prepusti ljubomori, ali on to ne čini, jer zna koja je njegova misija. Umesto toga, on podseća svoje učenike da nikad nije tvrdio za sebe da je Hristos. Naprotiv – on je došao da bi upućivao na Njega, da bi pripremio put za Njega, da bi svedočio o Njemu (Jovan 1,6-8). 

Upotrebivši sliku venčanja, on sebe naziva ženikovim prijateljem, pri čemu je taj mladoženja Isus. A nevesta bi bila Božji narod (uporedite sa: osija 2,16-23; Isaija 62,1-5). A onda izgovara nešto što pokazuje njegovu pravu veličinu: „onaj treba da raste, a ja da se umaljujem“ (Jovan 3,30).

Zatim se u tekstu Jovan 3,31-36 nastavlja poređenje između Isusa i Jovana, koje pokazuje superiornost Mesije u odnosu na Njegovog preteču. Jovanovim svedočenjem koje upućuje na Isusa, ponovo se naglašava ideja o svedočanstvu. oni koji prime to svedočanstvo i poveruju u Isusa imaju život večni. oni koji Ga ne prime ostaju izloženi Božjem gnevu. o tome govori taj tekst. Bog voli ovaj svet i poslao je svog Sina da ga iskupi (Jovan 3,16.17). Ali oni koji odbiju dar koji im je ponuđen, moraće da plate kaznu za svoje grehe – a to je večna smrt. 

`Kako da naučimo lekciju o poniznosti i pred Bogom i pred ljudima? Šta možemo naučiti o poniznosti duše na osnovu Jovanovog primera koji nam je tu predočen?`