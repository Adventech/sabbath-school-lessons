---
title:  Prihvatanje i odbijanje
date:  05/11/2024
---

U 2. Pouci opisali smo hranjenje 5.000 ljudi, o čemu izveštava 6. poglavlje Evanđelja po Jovanu, ali nismo proučili završni deo te priče, što ćemo učiniti ovde.

`Pročitajte tekst Jovan 6,51-71. Šta je to Isus rekao što je ljudima bilo teško da prihvate? `

Pošto ih je on upravo na čudesan način nahranio, narod je bio spreman da kruniše Isusa za cara (Jovan 6,1-15). Ali kasnije, u razgovoru s njima u sinagogi u Kapernaumu, on objašnjava duhovni smisao tog čuda, i kaže: „Ja sam hljeb života“ (Jovan 6,35). Zatim detaljnije izlaže o tome kako je taj hleb Njegovo telo, koje on daje za život sveta (Jovan 6,51).

Ta izjava otvorila je mnoštvu oči za činjenicu da Isus neće biti njihov ovozemaljski car. Nije se uklapao u kalup nastao kao proizvod ovozemaljskog razmišljanja. A oni su odbili obraćenje, koje bi njihov način razmišljanja preobrazilo tako da mogu da prepoznaju i prihvate Isusa kao Mesiju. Mnogi od Njegovih učenika napustili su Ga u tom trenutku (Jovan 6,66).

Ljudski gledano, to mora da je teško palo Isusu. odobravanje mase godi čoveku. Ko ne želi da se dopadne drugima? Ali videti kako se mnoštvo povlači i preispituje nečije principe, to je, naravno, obeshrabrujuće. Videvši da mnoštvo odlazi, Isus pita one u svom unutrašnjem krugu, Dvanaestoricu, da li i oni žele da odu.

To je onaj trenutak kada Petar iznosi svoje neverovatno priznanje, još jedno svedočanstvo o tome ko je Isus i šta on poseduje. „Ti imaš riječi vječnoga života. I mi vjerovasmo i poznasmo da si ti Hristos“ (Jovan 6,68.69).  

Učenici su proveli sa Isusom nekoliko godina, putujući sa Njim, gledajući Njegova čuda, slušajući Njegove propovedi. Znali su iz ličnog iskustva da nema nikoga ko bi se mogao uporediti s Njim. Nametalo im se snažno uverenje da, koliko god da su neke situacije bile neobične – taj čovek jeste Mesija, i pored toga što su još uvek u velikoj meri pogrešno shvatali svrhu Njegovog dolaska. Tek posle Njegove smrti i vaskrsenja počeli su da uviđaju zašto je Isus došao.

`Šta možemo naučiti iz ove priče kada je reč o činjenici da većina obično greši? Zašto moramo imati to na umu, pogotovu kada uzmemo u obzir one aspekte naše vere koji su nepopularni u očima većine – čak i većine hrišćana?`