---
title:  Držati pogled uperen u Isusa
date:  23/12/2024
---

`Pročitajte tekst Jovan 21,20-22. Koje pitanje je Petra odvelo na pogrešan put? Kako ga je Isus vratio na pravi put?`

Isus je upravo vratio Petra u službu i rekao mu: „Hajde za mnom“ (Jovan 21,19). To se verovatno odnosilo na doslovan hod za Isusom duž obale. To vidimo na osnovu toga što se Petar osvrće i vidi da Jovan takođe sledi Isusa, pa postavlja pitanje u vezi s njim: „Gospode! a šta će ovaj?“ (Jovan 21,21).

Kada ga je vratio u službu, Isus je prorekao i način njegove smrti (Jovan 21,18). Izgleda da je Petar bio radoznao i u vezi sa Jovanovom smrću. Međutim, Isus je preusmerio njegovu pažnju na pitanje hodanja za Njim, rekavši mu da se ne brine o tome šta će se desiti sa drugim učenikom.

`Pročitajte tekst Jovan 21,23-25. U kom smislu je ta Isusova izjava pogrešno shvaćena? Kako je apostol Jovan ispravio taj nesporazum?`

Ljudi su pogrešno razumeli na šta je Isus mislio kad je kazao: „Ako hoću da on ostane dok ja ne dođem, šta je tebi do toga? Ti hajde za mnom!“ (Jovan 21,22). Pomislili su da to znači da će se Isus vratiti pre nego što Jovan umre. Kako je vreme prolazilo, i Jovan stario, moglo je doći do krize ako on umre (što se, naravno, na kraju i desilo), a Isus se ne vrati pre toga. Zato Jovan ispravlja to pogrešno shvatanje, ukazujući da je to bilo pitanje Isusove volje, a ne proročanstvo o onome što će se dogoditi.

Ideja o usredsređivanju na Isusa, umesto na druge ljude, predstavlja snažan uvod u ostatak pouke za ovu sedmicu. Isus i samo Isus je naš Spasitelj. Ljudi će vas neizbežno razočarati, a možda i povrediti. 

Istine kojima se bavimo u delu Pouke od utorka do četvrtka, nadovezuju se na temu razumevanja Božje Reči, sa ciljem da upoznamo i sledimo Isusa, koji bi jedini trebalo da bude naš Učitelj i Vodič – bez obzira na pomoć, savete i vođstvo koje bi drugi mogli da nam pruže.

`Koliko često su vas ljudi, na koje ste se možda i ugledali, ra­zočarali? Koje ste pouke, koliko god bile teške, izvukli iz tog iskustva?`