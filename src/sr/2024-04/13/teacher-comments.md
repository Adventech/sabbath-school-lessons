---
title:  'Epilog: Poznavanje Isusa i Njegove Reči'
date:  27/12/2024
---

### PRVI DEO: OPŠTI PREGLED

**Središte proučavanja: Jovan 21,1–19; Jovan 21,18–25; Jovan 8,40–46; Jovan 4,46–54; Jovan 12,32 i Jovan 15,1–11.**

Na kraju, ili epilogu, Jovanovog jevanđelja, Hrist je nastojao da u srca svojih sledbenika, kao i u njihove umove, usadi učenje o svom duhovnom Carstvu, svojoj zameničkoj smrti i svom sigurnom vaskrsenju. Njegovi učenici, međutim, čak ni do kraja, činilo se, nisu prihvatili ono što je On rekao. Koliko god puta pokušao da im objasni ovu istinu i da ih navede da poveruju, bilo im je prilično teško da je duhovno i emotivo obrade. 

Da ne bismo postali prestrogi prema učenicima, zar to nije problem mnogih današnjih hrišćana? Slušamo Hristove reči i proučavamo ih, ali da li one zaista postaju sastavni deo našeg života? Da li ostaju samo u našim glavama, a da ne dopiru do srca? 

Teško je poverovati, ali je istinito, da su Petar i drugi učenici mislili da će tokom svoje zemaljske službe Hristos Izrailju povratiti doslovno carstvo, porazom nad rimskom silom. Nakon vaskrsenja, nada dvojice učenika bila je slomljena dok su putovali u Emaus. I kad im se Isus (koga ne prepoznaju kao Spasitelja) pridružio, objasnio im je proročanstva koja se tiču Njega. Štaviše, stvarnost vaskrsenja i, ubrzo nakon toga, izlivanja Svetog Duha, pomogli su da se ostvari ono čemu je On sve vreme poučavao Dvanaestoricu. Konačno, učenicima je Njegovo učenje postalo toliko stvarno da su bili voljni da rizikuju svoje živote za cilj jevanđelja.

Čini se da su u tih poslednjih nekoliko sedmica sa vaskrslim Gospodom učenici konačno naučili i poverovali u ono što je Isus dugo pokušavao da im kaže. On je sa njima bio strpljiv do samog kraja, i isto tako je voljan da bude strpljiv sa nama i danas. Šta bismo mi bez Njegovog strpljenja? Neka nam ova misao pomogne i inspiriše nas da budemo još verniji i da se vera u Spasitelja potpuno useli u naš um, u naša srca i u naše živote.

### DRUGI DEO: KOMENTAR

**Susret u Galileji (Jovan 21,1–19)** 

Čak i nakon što se vaskrsli Gospod tri puta javio učenicima, na Petrov predlog oni su se vratili na ribarenje. Radili su celu noć, ali njihov trud nije urodio plodom. Obično, oni bi nešto uhvatili, koliko god mali ulov bio. Ali Isus je nameravao da ih ovaj neuspeh navede da se usredsrede na to da budu lovci ljudi. Naš neuspeh u nečemu što dobro radimo često nas navodi da tražimo božansku pomoć.

Rano tog jutra, Isus se pojavio na obali, učinio čudo u vidu velikog ulova ribe, a zatim je utolio njihovu glad doručkom. Ovaj izveštaj nam govori da je vaskrsli Hristos bio stvarna ličnost, kao što je bio i pre svoje smrti. Štaviše, pripremajući hranu, Isus je pokazao da Mu je stalo do potreba Njegovih umornih i gladnih učenika. Čineći to, Isus im je pokazao da će im uvek biti prijatelj, brinući o njihovim potrebama dok verno nastoje da unaprede Njegovu službu.

Istaknuto je da se na ovom poslednjem sastanku Gospod posebno usredsredio na Petra. Odmah nakon svog vaskrsenja, Isus je izričito pomenuo Petra po imenu, a sada ga je ponovo izdvojio i postavio mu tri relevantna pitanja u vezi sa najvažnijom temom – ljubavlju prema Njemu. Ranije, dok je Isus govorio učenicima o svom predstojećem raspeću, Petar je insistirao da će umreti za Njega (Jovan 13,37). Ali, uprkos tom obećanju, Petar i drugi učenici su pobegli, spasavajući svoje živote, misleći da je sve u šta su verovali propalo. Kasnije se Petar tri puta odrekao Hrista, baš kao što je Isus predvideo. 

U bliskoistočnoj kulturi, sramotno je odricati se svojih prijatelja, i Petar je snažno osećao tu sramotu. Znajući za stid koji je Petar osećao, Isus mu je postavio tri pitanja koja su bila osmišljena da pomognu u njegovom isceljenju i obnovi. Isus ga je tri puta upitao, oslovivši ga po imenu: „Simone Jonin! ljubiš li me?” (Jovan 21,16). Isus je upotrebio grčki glagol agapao, koji se odnosi na Božju bezuslovnu ljubav, a Petar je odgovorio glagolom phileo, koji se često odnosi na ljubav prema prijatelju. 

Izgleda da Petar nije osećao da je njegova ljubav prema Gospodu bila toliko uzvišena kao ljubav njegovog Gospoda prema njemu. Ovde, u svom odgovoru, Petar je pokazao poniznost i poučnost, osobine koje su ga okvalifikovale da mu Isus odgovori sa: „Pasi ovce moje“ (Jovan 21,16). Ovaj Hristov gest je pokazao da je Petar sada obnovljen i da mu je povereno da se brine o Hristovom stadu vernika. Kakva promena! Impulsivni i previše samouvereni Petar je konačno naučio da bude ponizan, da se ne uzda toliko u sebe već da više veruje Isusu.

**Pazite na Isusa (Jovan 21,18–25)**

Opravdano je reći da se čini da je postojala neka vrsta „takmičenja“ između dvojice Hristovih istaknutih učenika: Petra i Jovana. Obojica su se borila za Njegovu pažnju. Isus je upravo završio obnovljenje Petra pred svojim učenicima, predajući Mu pastirsku brigu o Njegovom duhovnom stadu. Usred ovog čina obnove, Isus je predvideo kako će Petar dati svoj život za jevanđelje (videti Jovan 21,18.19). Tada je Isus pozvao Petra da Ga sledi, što je bio jedini način da ostane veran i jak kroz nevolje i nepovoljne okolnosti u službi, pa čak i kroz period mučeništva. 

Dok je Petar išao sa Hristom, Jovan je bio u blizini. To je očigledno učinilo Petra radoznalim. Ako je Petar trebalo da strada, zar nije trebao da stradao i Jovan? Na kraju krajeva, poziv za praćenje upućen je upravo njemu. Zato je Petar upitao: „Gospode! a šta će ovaj [Jovan]?“ (Jovan 21,21). Znajući šta je u Petrovom srcu, Isus je brzo odgovorio: „Ako hoću da on ostane dok Ja ne dođem, šta je tebi do toga? Ti hajde za Mnom“ (Jovan 21,22).

Jednostavno rečeno, ono što je Isus pokušavao da prenese Petru je da prioritet sleđenja Hrista ne zavisi od toga ko još to čini ili od okolnosti koje se mogu pojaviti. Pritisak vršnjaka nas može navesti da skrenemo na ovaj ili onaj način, ali moramo biti potpuno posvećeni Isusu, bez obzira na ljude ili okolnosti. Ovaj način razmišljanja je očajnički potreban danas, kada ljudi imaju tendenciju da slede hirove ili javno mnjenje. Ali, kao verni Isusovi sledbenici, mi to ne možemo učiniti. Moramo Ga slediti zbog naših ličnih uverenja da je On Spasitelj, jer je naše spasenje pitanje koje se tiče nas i Boga. Kada Isus ponovo dođe, neće biti važno šta drugi misle o nama; biće važno samo šta Bog misli o nama.

Ne bi trebalo da napustimo ovaj odeljak a da se ne pozabavimo potencijalnim nesporazumom koji bi se mogao pojaviti u glavama mnogih u vezi sa Isusovim rečima o Jovanu. Isusov fokus je bio na Petrovoj potrebi da Ga sledi bez obzira na to šta će se dogoditi sa Jovanom. Obratite pažnju na uslovnu izjavu: „Ako hoću da on ostane“ (Jovan 21,22). Petru je bilo prilično lako, a i nama je, da potpuno bespotrebno, pogrešno protumačimo Isusove jasne reči i promašimo Njegovu glavnu poentu – da ostanemo verni. 

Ponekad čak i naši najbliži prijatelji mogu pogrešno protumačiti ono što govorimo. Međutim, naš najbolji prijatelj Isus u potpunosti razume šta govorimo i mislimo. Razmotrite ovu nadahnutu izjavu u smislu potpunog poverenja u nepromenljivog Isusa:

„U svojoj milosti i vernosti Bog često dopušta da se razočaramo u one na koje polažemo svoje poverenje, da bismo naučili kako je besmisleno uzdati se u čoveka i od tela stvarati podršku. Uzdajmo se u Boga potpuno, ponizno i nesebično“ (*U potrazi za boljim životom*, str. 486. original).

**Svetlost i tama (Jovan 8,40–46)**

Postoje ljudi koji su odlučni da ostanu pri svojim zabludama, bez obzira na to koliko dokaza vide. Takođe imaju sklonost da oko sebe okupljaju samo one koji se slažu sa njima, na taj način pojačavajući sopstvene greške. 

Takav je bio slučaj sa verskim vođama. Bili su toliko zaslepljeni sopstvenom egocentričnošću i predrasudama da su sa neopisivom strašću mrzeli Isusa. Ali, zaista je čudno što su tvrdili da vole Oca, a mrzeli su Njegovog Sina. Isus je razotkrio ovo licemerje ovim rečima: „ A Isus im reče: kad bi Bog bio vaš Otac, ljubili biste Mene; jer Ja od Boga iziđoh i dođoh; jer ne dođoh sam od sebe, nego me On posla“ (Jovan 8,42).      

**Isus isceljuje sina jevrejskog plemića (Jovan 4,46–54)**

U našem proučavanju ove sedmice, takođe razmatramo priču o uglednom jevrejskom plemiću, koji je važan službenik u službi cara Iroda. Plemićev sin je bio na samrti. Svi lekari su odustali od njega. U očaju, otac je tražio Velikog Lekara, iako nije zaista verovao da je On obećani Mesija. Isus je znao da ako ne izleči sina ovog plemića, on neće verovati da je On Hristos.

Iako je Isus znao pobude tog čoveka, On je želeo ne samo da izleči njegovog sina, već i da probudi istinsku veru i donese spasenje celoj porodici. Isus je napomenuo plemiću: „Ako ne vidite znaka i čudesa, ne vjerujete“ (Jovan 4,48). Ove reči su mučile očevu savest i navele ga da preispita svoje sebične motive, što ga je postavilo na put vere u Isusa radi Njega samog.

**Prebivajući u Isusu (Jovan 12,32; Jovan 15,1–11)**

Kada je Isus „podignut od zemlje“ (Jovan 12,32), mnoge je privukao k Sebi, a mnoge privlači i danas. Ali biti privučen ka Hristu je samo početni korak u našem spasonosnom odnosu s Njim, jer moramo nastaviti da hodimo s Njim i prebivamo u Njemu, što zahteva odlučnost i postojanost na našem duhovnom putu.

Da bi istakao važnost prebivanja u Njemu, Isus to pominje čak sedam puta u samo četiri stiha (Jovan 15,4–7). Bez prebivanja u Hristu, mi „ne možemo činiti ništa“ (Jovan 15,5). Značenje ovog stiha postaje sasvim jasno kada uzmemo u obzir stvarni primer kalemljenja na lozu. Ako kalem ne prianja na lozu sve vreme, osušiće se. Dakle, bez stabla, kalem ne može učiniti apsolutno ništa. 

Kvalitet prianjanja prenosi ideju intimnosti i trajnosti. Plodna grana ima živu vezu sa lozom. „Vlaknom uz vlakno, žilom uz žilu, izdanak prijanja sve dok se ne pojavi pupoljak, zatim cvet i na kraju rod. Suvi izdanak predstavlja grešnika. Kad se sjedini sa Hristom, duša je sjedinjena sa dušom, slabo i smrtno sa svetim i besmrtnim, i čovek postaje jedno sa Hristom. (Elen G. Vajt, *Sinovi i kćeri Božje*, str. 289)

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Razmislite šta se dešava kada se previše uzdamo u ljude, čak i u naše najbolje prijatelje, umesto u Isusa. U takvim situacijama, Bog, u svojoj velikoj ljubavi i milosti prema nama, dozvoljava takvim prijateljima da nas razočaraju kako bismo konačno naučili da izgradimo svoje poverenje u Isusa. U kojoj meri onda treba da verujemo svojim najboljim prijateljima?
2. Kada znamo i verujemo da nam je Bog oprostio, da li je u redu da u potpunosti verujemo u to praštanje ali ne i da sebi u potpunosti oprostimo, znajući da ne zaslužujemo to praštanje? Zašto da ili zašto ne?
3. Znajući da ćemo se jednog dana možda sami suočiti sa vremenom nevolje, koliko treba da zavisimo od drugih hrišćana oko nas? Da li nam i dalje trebaju drugi da nas podupiru ili smo naučili da crpimo snagu iz našeg odnosa sa Isusom? Objasni.
4. Šta za vas u vašem svakodnevnom životu znači da bez Isusa zaista ne možete činiti ništa? Konkretno, na šta se to „ništa“ odnosi?