---
title:  Prebivanje u Isusu
date:  26/12/2024
---

`Pročitajte tekst Jovan 12,32. Na koji način ta upečatljiva istina opisuje autoritet Isusa Hrista?`

Kao što smo videli u našim poukama tokom celog ovog tromesečja, Evanđelje po Jovanu nas privlači Isusu, ali samo ako smo voljni da upoznamo Boga i da vršimo Njegovu volju. Kroz celo ovo Evanđelje, ljudi koji se sreću sa Isusom ili prihvataju svetlost i rastu, ili odbacuju svetlost i postaju slepi. Nikodim, žena kod bunara, carev službenik, čovek u banji Vitezdi, 5.000 ljudi nahranjenih hlebom i ribom, Isusova braća, verske vođe, čovek slep od rođenja, Marija i Marta, Pilat – svi su se oni sreli sa Isusom i napravili izbor u vezi sa istinom i svetlošću koju je on doneo. 

Teologija odozdo počinje sa ljudskom argumentacijom da bi se utvrdilo i ispitalo Božje postojanje i Njegova priroda. Ljudskoj perspektivi, manjkavoj, paloj, punoj predrasuda, daje se prednost u odnosu na božansko, sveto, savršeno, sveznajuće. Teologija odozdo garantovano vodi ljude na stranputicu, kao što je to činila u prošlosti, i kao što će činiti u budućnosti (videti otkrivenje 14,1-12), kada će ljudska mudrost, nastojeći da zameni božansko, pokušati da nametne svetu lažno bogosluženje. 

`Pročitajte tekst Jovan 15,1-11. U čemu je tajna duhovnog rasta i zdravlja?`

Tajna je u održavanju veze sa Isusom. on je Božja Reč, Hleb života, Svetlost sveta, Vrata ovcama, dobri Pastir, Vaskrsenje i Život, Put, Istina i Život i pravi Čokot. 

Ličnosti Božanstva i njihova Reč su kao magneti. Ako im se ne odupremo, oni će nas privući k sebi. „Božji glas nam progovara preko Njegove Reči, ali ima mnogo glasova koje ćemo čuti. A Hristos je rekao da treba da se čuvamo onih koji će govoriti: Hristos je ovde ili Hristos je onde. Kako ćemo, dakle, znati da oni nemaju istinu, osim ako sve ne upoređujemo sa Svetim pismom?” – Ellen G. White, *The Advent Review and Sabbath Herald*, April 3, 1888. A onda moramo podrediti svoja shvatanja onima koja su izložena u Božjoj Reči.