---
title:  Teologija „odozgo“ i „odozdo“
date:  25/12/2024
---

`Pročitajte tekst Jovan 4,46-54. Koji problem je doveo ovog carevog službenika kod Isusa, a koji pravi problem je ležao u pozadini toga?`

Taj čovek je došao kod Isusa, Svetlosti sveta, ali je odlučio da će verovati samo ako mu on izleči dete. Mogli bismo da kažemo da je teologija tog čoveka bila „teologija odozdo“. Takva teologija postavlja pravila i kriterijume za Boga i Njegovu Reč. Ljudske ideje, manjkave, ograničene i subjektivne kakve jesu, postaju krajnji autoritet za tumačenje Božje Reči. Kako je opasno upasti u tu zamku!

Teologija „odozgo“, nasuprot tome, odgovara verom, stavljajući Boga i Njegovu Reč na prvo mesto (Jovan 4,48; Jovan 6,14.15; 2. Timotiju 3,16). Kada se Biblija prihvati verom, ona postaje sopstveni tumač. Pogled na svet sa stanovišta Svetog pisma, umesto savremene filozofije, predstavlja vodič za razumevanje i tumačenje Biblije. Ljudska shvatanja moraju se podrediti Božjoj Reči, a ne obrnuto.

Moramo verovati rečima Svetog pisma ako hoćemo da verujemo Isusovim rečima (Jovan 5,46.47). „Ako vi ostanete na mojoj besjedi, zaista ćete biti učenici moji“ (Jovan 8,31). Ako sumnjamo u Božju Reč, Njegova Reč ne može da prebiva u nama (Jovan 5,38). „Koji se odriče mene, i ne prima riječi mojijeh, ima sebi sudiju: riječ koju ja govorih ona će mu suditi u pošljednji dan; jer ja od sebe ne govorih, nego otac koji me posla on mi dade zapovijest šta ću kazati i šta ću govoriti“ (Jovan 12,48.49).

Čuti Božju Reč podrazumeva nešto više od pasivnog unosa informacija. To podrazumeva i vršenje Božje volje. To je aktivan odgovor na slušanje Reči. „Ko hoće njegovu volju tvoriti, razumjeće je li ova nauka od Boga ili ja sam od sebe govorim“ (Jovan 7,17).

A to slušanje i sprovođenje Božje Reči je izraz ljubavi prema Njemu. „Ko ima ljubav k meni, držaće riječ moju; i otac moj imaće ljubav k njemu: i k njemu ćemo doći, i u njega ćemo se staniti“ (Jovan 14,23).

`Kakav odnos postoji između naše ljubavi prema Isusu i poslušnosti? Zašto nas bilo koja vrsta „poslušnosti“, koja se ne zasniva na ljubavi, dovodi u opasnost od legalizma?`