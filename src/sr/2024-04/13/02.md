---
title:  Susret u Galileji
date:  22/12/2024
---

`Pročitajte tekst Jovan 21,1-19. Koje ključne istine su tu otkrivene, naročito u vezi sa Božjom blagodaću – i ljudskom poniznošću?`

Tekst Jovan 20 završava se svrhom pisanja te knjige, što bi bio njen logičan zaključak, ali postoji još jedno poglavlje. Dvadeset prvo poglavlje počinje povratkom nekih učenika u Galileju, i Petrovim predlogom da provedu noć na jezeru. To izgleda kao da su se stara vremena vratila, i učenici se vraćaju svom starom zanatu, ribolovu. Ali ne uspevaju ništa da ulove celu noć.

Ujutro, tajanstveni stranac na obali kaže im da bace mreže s desne strane čamca. Tada hvataju toliko ribe da ne mogu da izvuku mreže. To podseća na početak njihove službe sa Isusom (videti: Luka 5,1-11). Jovan istog trenutka prepoznaje Isusa i govori to Petru, koji odmah skače u vodu i pliva prema obali.

Isus zatim postavlja Petru tri pitanja, koja se sva tiču ljubavi prema Učitelju. Pre raspeća, Petar je odlučno tvrdio da bi položio svoj život za Isusa (Jovan 13,37). Tada je Isus prorekao njegovo trostruko odricanje (Jovan 13,38). Na ovom sastanku u Galileji, Petar ne uzima sebe za „referentnu tačku“, već tu ulogu prepušta Isusu: „Gospode! ti sve znaš, ti znaš da te ljubim“ (Jovan 21,17).

Neki zapažaju da Isus koristi glagol agapaō, što znači voleti, kada ispituje Petra (osim poslednji put), a Petar svaki put odgovara sa fileō, što znači voleti, ali samo u prijateljskom smislu. To bi podrazumevalo da Petar još nije dostigao uzvišeniju vrstu ljubavi. 

Ali, zapravo, u srži Petrovog odgovora je poniznost. Imajući neprestano pred očima svoj nedavni pad, Petar je verovatno bio skloniji tome da ponizno upotrebi „manje snažan izraz“, ne usuđujući se da iznosi neke krupne tvrdnje o sebi samom. To je poniznost koju Isus odobrava, i koja je od presudne važnosti za Petrov povratak u službu. Bez sumnje, poniznost je jedna od najviših kvalifikacija za službu, jer u fokus dovodi Isusa Hrista, a ne sopstveno „ja“.  

Petrov povratak i njegova uloga vođe u ranoj crkvi jedan su od najjačih dokaza u prilog tome da je Isus ustao iz mrtvih. Jer, bilo bi teško objasniti tu Petrovu istaknutu ulogu, da ga Isus nije, u prisustvu ostalih učenika, vratio u službu.

`Zašto je poniznost od tako ključne važnosti za svakoga ko teži da upozna Gospoda? U svetlu krsta, na šta bi bilo ko od nas mogao da bude ponosan?`