---
title:  U Njemu beše život
date:  24/11/2024
---

U stihu Jovan 1,1, apostol jasno tvrdi da je Isus Bog, božanski Sin. Shodno tome, u stihu Jovan 1,4 čitamo: „U njoj (Reči) bješe život, i život bješe vidjelo ljudima“. Život koji se tu pominje mora biti božanski život – neizvedeno, večno samopostojanje. Upravo zato što ima život u sebi, on može da položi svoj život i da ga ponovo uzme (Jovan 10,17). I zato što ima život u sebi, on može da ga da kome hoće (Jovan 5,21; uporedite sa: Jovan 14,19). 

Izraz za život koji je ovde upotrebljen (zoē) pojavljuje se 36 puta u Evanđelju po Jovanu, što je otprilike 25 procenata njegove upotrebe u Novom zavetu. U stihovima Jovan 1,4.5, osim što se odnosi na izvor života na našoj planeti, ista reč je povezana i sa spasenjem. U ostatku Evanđelja po Jovanu, ta ideja o životu (zoē) najčešće se izražava kao „život večni“, obećanje o spasenju (videti: Jovan 3,15.16.36; Jovan 4,14.36; Jovan 6,27.40.47.54.68; Jovan 10,27.28). Prema tome, onaj koji je dao život prilikom stvaranja, isti je onaj koji donosi spasenje, večni život izgubljenom svetu.

`Zašto je Isus došao na zemlju? Jovan 1,29; Jovan 3,16; Jovan 6,40; Jovan 10,10; Jovan 12,27.`

„I kao što Mojsije podiže zmiju u pustinji, tako treba sin čovječij da se podigne, da nijedan koji ga vjeruje ne pogine, nego da ima život vječni“ (Jovan 3,14.15).

Baš kao što je bronzana zmija zauzela mesto Izraelaca koje su ujele zmije, tako je Isus zauzeo mesto nas koje je greh oborio. on je preuzeo kaznu koja je sledovala nama, da bismo mi mogli imati život koji je pripadao Njemu. 

Hristos želi da imamo život i da ga imamo u izobilju (Jovan 10,10). I zato, „koji ga primiše dade im vlast da budu sinovi Božiji, koji vjeruju u ime njegovo, koji se ne rodiše od krvi, ni od volje tjelesne, ni od volje muževlje, nego od Boga“ (Jovan 1,12.13).

Hristos je došao da bi nam otkrio oca. Jer, „Boga niko nije vidio nikad: jedinorodni sin koji je u naručju očinom, on ga javi“ (Jovan 1,18). Posmatrajući Isusov karakter, možemo videti karakter oca.

`Šta možemo saznati o karakteru oca na osnovu Isusovog života? Zašto je to otkrivenje tako dobra vest?`