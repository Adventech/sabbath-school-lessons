---
title:  Verovanje i novorođenje
date:  26/11/2024
---

`Pročitajte tekst Jovan 1,12.13. Koji koraci su tu opisani, kada je reč o tome kako postati hrišćanin?`

Jovan je napisao svoje Evanđelje da bismo mogli da verujemo i da verujući imamo večni život u ime Isusovo (Jovan 20,31). U stihovima Jovan 1,12.13, taj proces je opisan u dva koraka. Prvo, mi Ga primamo, to jest, verujemo u Njega. Drugo, on nam daje vlast ili moć da postanemo Božja deca, što je u 13. stihu opisano kao da smo rođeni od Boga. Dakle, postoji ljudski i božanski aspekt u tome kako se postaje hrišćanin. Mi moramo postupati u skladu sa verom, primiti Ga, biti otvoreni za svetlost, ali on je taj koji obnavlja srce.

Zapravo, i sama vera je dar od Boga, koji dolazi na osnovu slušanja Njegove Reči (Rimljanima 10,17). „Da bismo imali pravu, postojanu veru u Hrista, moramo Ga poznavati onako kako je predstavljen u Reči.“ – Ellen G. White, Fundamentals of Christian Education, p. 433. „Duh koji deluje na ljudski um i prosvetljuje ga, stvara veru u Boga.“ – Ellen G. White Comments, *The Seventh-day Adventist Bible Commentary*, vol. 7, p. 940.

oni koji veruju u Sina i prihvataju Ga kao Mesiju, primaju večni život. Jovan takođe naglašava i prihvatanje i verovanje u Reči koje je Isus govorio (Jovan 5,24.38.47). Uloga Svetog Duha je da pruži osvedočenje (Jovan 16,7.8; uporedite sa: Rimljanima 8,16). 

`Pročitajte tekst Rimljanima 8,16. Koji princip tu nalazimo kada je reč o spasenju u Isusu?`

Vera, biblijska vera, zasnovana na delovanju Svetog Duha u našem srcu, predstavlja temelj našeg verovanja. „Vera je... veliki blagoslov – oko koje vidi i uvo koje čuje.“ – Ellen G. White, *In Heavenly Places*, p. 104. Humanistički pristup veri podrazumeva da prvo moramo naći temelj, kriterijum za veru, pa tek onda verovati. Nasuprot tome, biblijski pristup podrazumeva da je vera temelj, dar od Boga (Efescima 2,8; 1. Korinćanima 1,17-24; 1. Korinćanima 2,1-6). Počinjemo od temelja, od vere, i odatle rastemo u razumevanju i blagodati.

`Ako bi vas neko pitao na čemu se zasniva vaša vera, kako biste odgovorili?`