---
title:  Izvor života
date:  29/11/2024
---

### PRVI DEO: OPŠTI PREGLED

**Središte proučavanja: Jovan 3,18–21.**

Hristos je jedini Izvor Života. Ako želimo život, moramo se držati samo Njega i nijednog drugog stvorenja. Čak ni anđeli, sveti ili pali, ne mogu nam dati život, jer njihov život potiče od Boga. Ne samo da ne mogu da daju život, najveći od palih anđela, sotona, direktna je suprotnost Darodavcu života. On je lukavi trgovac smrću, čija je opsesija da nam otme život koji nam Isus pruža. Isus razotkriva sotonin destruktivni plan koji je u suprotnosti sa Njegovom spasonosnom misijom, kada izjavljuje: „Lupež ne dolazi ni za što drugo nego da ukrade i ubije i pogubi; Ja dođoh da imaju život i izobilje“ (Jovan 10,10). 

Đavo, arhivaralica, mami čovečanstvo da izabere greh radije nego pravednost u Hristu, a onda bezosećajno traži svoju platu, koja nije ništa drugo do večna smrt. Pavle potvrđuje ovu činjenicu kada piše u Rimljanima 6,23: „Jer je plata za grijeh smrt, a dar Božij je život vječni u Hristu Isusu Gospodu našemu.“ Svi dobri darovi potiču od Boga, a život večni, kao i život u izobilju, dolazi od Njega. Nedokučiva je tajna zla da ljudi koje je Isus stvorio i za koje je umro radi njihovog spasenja, biraju kaznu večne smrti i odbacuju Božji dar večnog života. Kao što ćemo videti, dar večnog života i spasenja dominira Jovanovim jevanđeljem više nego u bilo kojoj drugoj knjizi Svetog pisma.

Više nego bilo koji drugi pisac Jevanđelja, Jovan se ističe kao onaj koji o ovaploćenom Sinu Božjem govori kao o velikom „Ja sam“. Ovaj izraz, kao što smo ranije naučili, odnosi se na Boga. U Jovanovom jevanđelju, Isus, na primer, objavljuje: „Ja sam put i istina i život“ (Jovan 14,6). Kada idemo Putem, koji je Isus, On nas uči svojoj Istini, koja vodi u večni Život. Isus je naš jedini put do večnog Boga. Otac nikada neće oterati nikoga ko Mu iskreno dođe u pokajanju.

### DRUGI DEO: KOMENTAR

Kao što smo upravo rekli, Bog je jedini koji poseduje život. Dakle, On je jedini koji ga može i dati. Nijedan anđeo ili stvoreno biće to ne može učiniti – samo Izvor Života. Ova ideja ukazuje na tekst 5. Mojsijeva 30,20, u kojoj Bog, preko Mojsija, opominje svoj narod: „Ljubeći Gospoda Boga svojega, slušajući glas Njegov i držeći se Njega; jer je On život tvoj i duljina dana tvojih.“ Ovde nas Bog podstiče da se držimo Njega za ceo život, jer van tog božansko-ljudskog odnosa postoje samo beda i smrt. Ova ideja nam pomaže da razumemo još jednu dimenziju teksta Jovan 10,10, koju smo nedavno citirali, ali u ovom kontekstu vredi ponoviti: „Lupež ne dolazi ni za što drugo nego da ukrade i ubije i pogubi; ja dođoh da imaju život i izobilje.“ Ovde vidimo da su jedina alternativa Hristovom izobilnom i večnom životu beda i smrt koje nudi sotona. 

Neki, međutim, pogrešno tvrde da nije bilo stvarne potrebe da Hristos dođe na ovaj svet. Ali ko bi drugi mogao da uzme na sebe naše grehe i obuče nas u haljine Božje pravednosti? Ko je drugi mogao da nam dâ život umesto naše smrti? Niko osim pravednog i životodavnog Hrista. On se hrabro borio protiv naša dva najsmrtonosnija neprijatelja, greha i smrti, i pobedio oba. Njegova pobeda postaje naša kada zaista verujemo u Njega. Dakle, možemo verovati Isusu kada obećava: „A ovo je volja Onoga koji Me posla da svaki koji vidi Sina i vjeruje Ga ima život vječni; i Ja ću ga vaskrsnuti u pošljednji dan“ (Jovan 6,40).            

**Reči večnog života**

U slavnom čudu hranjenja 5000 ljudi, Isus svima koji su jeli hleb ukazuje na Sebe, na Hleb života (Jovan 6,35). Želeo je da prevaziđu svoju glad za fizičkim hlebom, koji im je davao privremenu sitost, i dođu do svoje potrebe da se hrane Njime za večni život. Bilo je u Njegovoj moći da nahrani mnoštvo gladnih ljudi, ali Isusova božanska misija je bila da ponudi večni život u Božjem slavnom carstvu onima koji veruju u Njega. Ako imamo sve, a nemamo Isusa, potpuno smo izgubljeni i zato je naš najveći cilj da prvo tražimo Njegovo carstvo, a sve ostalo što nam je potrebno biće obezbeđeno (videti Matej 6,33). Čak i ako ne posedujemo sve što želimo u ovom životu a hranimo se Hristovim životodavnim rečima, mi smo pravi pobednici.

Psalmista nas uverava: „GOSPOD je pastir moj, ništa mi neće nedostajati“ (Psalam 23,1). Drugim rečima, kada postavimo svog Gospoda kao prioritet, On obezbeđuje naše potrebe. Bog dobro zna šta nam je zaista potrebno u životu, i On je srećan što nam čini dobro. Ali Njegov glavni prioritet je da imamo spasonosni odnos sa Njim. 

Elen G. Vajt daje ovu duboku izjavu o duhovnoj neophodnosti hranjenja Hlebom života: „Jesti Hristovo telo i piti Hristovu krv znači primiti Ga kao ličnog Spasitelja… Ono što je hrana za telo, Hristos mora biti za dušu. Hrana nam ne može koristiti ako je ne jedemo, ako ne postane deo našeg bića. Tako i Hristos nema nikakvu vrednost za nas ako Ga ne upoznamo kao ličnog Spasitelja... Moramo se Njime hraniti, moramo Ga primiti u srce, tako da Njegov život postane naš život. Mi moramo da upijemo Njegovu ljubav i Njegovu milost“ (Čežnja vekova, str. 389. original). 

Štaviše, Hristove reči imaju život u sebi. One predstavljaju Njegovu ličnost i karakter. Primajući Isusove reči danas i usađujući ih u svoje srce, primamo samog Isusa. Istina je da ne možemo fizički da Ga vidimo u telu iz dana u dan, kao što su to činili učenici, ali Ga zaista vidimo kroz Njegove reči, koje su nam zaveštane preko Svetog pisma. Petrov odgovor na Hristovo pitanje podrazumeva ne samo da sâm Spasitelj ima večni život, već da ga i Njegove reči imaju (videti Jovan 6,68). Nadahnut Duhom Svetim, Petar je nastojao da prenese božansku istinu da nam nijedna osoba, mesto ili objava ne bi mogli ukazati na večni život, osim Isusa koji je Izvor samog života. 

**Verovanje i novorođenje**

Vera nije roba koju će gomilati nekolicina odabranih, isključujući druge. Očigledno je da je vera univerzalni dar od Boga, dat svakoj osobi na ovom svetu. Ljudsko postojanje počinje sa verom koju je naš Stvoritelj ugradio u naša srca, i ona treba da se gradi prihvatanjem i verom u Onoga koji ju je dao. Ovo uverenje se zatim pojačava time što tražimo od Boga da preuzme punu kontrolu nad našim životima. Jovan potvrđuje ovu činjenicu govoreći: „A koji Ga primiše dade im vlast da budu sinovi Božiji, koji vjeruju u ime Njegovo“ (Jovan 1,12). 

Jednostavno rečeno, vera je čisti dar od Boga (videti Rimljanima 4,1–8). Božji dar vere je božanska veza koja nas povezuje sa Njim. Ova povezanost kroz veru nas podseća da pripadamo Njemu i daje smisao celokupnom našem postojanju. 

Čak je i pokajanje dar od Boga, jer je odgovor na podsticaje Svetog Duha da Mu se potčinimo. Mnogi prave grešku i, da bi došli Bogu, čekaju da najpre imaju dovoljno vere i pokajanja ali ovi blizanci su već tu i čekaju naše prihvatanje i primenu. Nema potrebe da čekate da biste ih primili. Petar i apostoli su potvrdili ovu činjenicu u tekstu Dela apostolska 5,31: „Ovoga Bog desnicom svojom uzvisi za poglavara i spasa, da dâ Izrailju pokajanje i oproštenje grijeha.“ Pa zašto bi grešnik više čekao? Dođite Hristu sa verom koju vam je dao i primite Njegov dar pokajanja kako biste živeli Njegov život danas!

**Odbijanje i osuda (Jovan 3,18–21)**

Nažalost, danas se svetlost i tama sve više mešaju. Postoji više gledišta o tome šta je istina. Zašto ljude više zanima tama nego svetlost istine? Isus odgovara na ovo ključno pitanje kada kaže: „A sud je ovaj što vidjelo dođe na svijet, i ljudima omilje većma tama negoli vidjelo; jer njihova djela bijahu zla“ (Jovan 3,19). 

Oni koji se odlučuju protiv svetlosti, u korist tame koju Božja istina raspršuje, osuđeni su svojim zlim delima. U svojoj tvrdoglavosti i gordosti odbijaju da se ponize i pokaju, odbacujući jedino svetlo koje im daje bilo kakvu nadu. Ali nema isceljenja ako ne otvore svoja srca da prime svetlost Hristove sile da ih ona obnovi. Zašto ne napustimo svoja zla dela dok još ima dovoljno prilika? Zašto čekati dok ne bude prekasno? Vrata „barke“ su i dalje otvorena, a svetlost istine još uvek sija. Pa zašto ne biste pozvali svetlost da rastera tamu i bez oklevanja prihvatili spasenje, pre nego što bude prekasno?

U kontekstu ove rasprave o izboru između svetlosti i tame, obratimo pažnju na tekst Jovan 3,16. Ovaj stih je jedan od najvažnijih u čitavom Svetom pismu, jer je jevanđelje u malom. Fokus ovog stiha nije samo na spasenju, već i na negativnim posledicama, večnoj propasti, ako ne verujemo. Osuda proizlazi iz pogrešnog izbora. Isus nastavlja ovu misao u Jovanu 3,18 kada tvrdi: „Koji Njega vjeruje ne sudi mu se, a koji ne vjeruje već je osuđen, jer ne vjerova u ime jedinorodnoga Sina Božijega.“ 

Naša večna sudbina zavisi od našeg poverenja u Hrista i Njegovu životodavnu reč. Adam i Eva su sumnjali u istinitost Božje mudrosti i znamo kako se to završilo. U Svetom pismu postoji bezbroj drugih primera onih koji su pretrpeli posledice svog neverovanja. Međutim, Isus, drugi Adam, pobedio je verujući rečima kojima je Njegov Otac potvrđivao njihov božanski odnos između Oca i Sina. Upravo taj odnos je sotona osporavao kada je iskušavao Isusa u pustinji, govoreći: „Ako si Sin Božij, reci da kamenje ovo hljebovi postanu“ (Matej 4,3). Isusova spremna odbrana u sledećem stihu bila je jednostavna: „Pisano je“ (Matej 4,4). Na taj način pokazao nam je model poverenja u Reč Božju, poverenja koje i mi treba da pokažemo.  

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Kakva je veza između čitanja Božje Reči i toga da zaista i čujemo njenu poruku? Razmislite o sledećoj izjavi: „Reč Boga živoga je ne samo napisana, nego i izgovorena. Biblija je glas Božji koji nam govori tako razgovetno kao da ga možemo čuti svojim ušima… Tada ćemo čitanje Svetih spisa i pobožno razmišljanje o tome smatrati kao prijem kod Beskonačnoga“ (Elen G. Vajt, Testimonies for the Church, sv. 6, str. 393).
2. Poznati stih Jovan 14,3 prikazuje Isusa koji govori svojim učenicima: „Kad otidem i pripremim vam mjesto, opet ću doći, i uzeću vas k Sebi da i vi budete gdje sam Ja.“ Kako poverenje u Njegove reči koje govore o budućnosti utiče na vaš današnji život?
3. Elen G. Vajt je napisala: „Hristov život postaje naš život“ (Čežnja vekova, str. 389. original). Kakvo neverovatno obećanje! Kako ga lično primenjujete u svom životu? Koja praksa ovo čini mogućim u vašoj svakodnevici?