---
title:  odbacivanje Izvora života 
date:  27/11/2024
---

Neki od najtužnijih izveštaja u Svetom pismu nalaze se u Evanđelju po Jovanu. „Vidjelo se svijetli u tami, i tama ga ne obuze... Na svijetu bješe, i svijet kroza nj posta, i svijet ga ne pozna. K svojima dođe, i svoji ga ne primiše“ (Jovan 1,5.10.11). „JA SAM“ je odbačen od mnogih iz svog sopstvenog naroda.

Nije čudo što Pavle kasnije upozorava: „Ne odbacujte dakle slobode (pouzdanje) svoje“ (Jevrejima 10,35). Kao što smo mnogo puta videli, Hristos je bio odbačen zato što ljudi nisu prihvatali Njegovu Reč. 

„Savremeni humanistički način razmišljanja počinje sa sumnjom. Ljudi sve dovode u pitanje da bi odredili šta je istina. ono što preživi vatru unakrsnog ispitivanja prihvataju kao pouzdano znanje, nešto u šta se može verovati. Neki primenjuju isti metod na Bibliju, dovodeći sve u pitanje sa naučne, istorijske, psihološke, filozofske, arheološke i geološke tačke gledišta, da bi odredili šta je istina u Bibliji. Međutim, sam taj metod polazi od sumnje u  istinitost Svetog pisma i nadograđuje se na nju. A Hristos se pitao: ’Sin čovječij kad dođe hoće li naći vjeru na zemlji?’ (Luka 18,8).“ – E. Edward Zinke and Roland Hegstad, *The Certainty of the Second Coming*, (Hagerstown, MD: Review and Herald Publishing Association, 2000) p. 96.

`Pročitajte tekst 4. Mojsijeva 13,23-33. Šta je prouzrokovalo razliku između ta dva izveštaja koja su uhode donele o Hananu?`

Greh Jevreja kada su bili u Kadis-Varniji sastojao se u tome što su posumnjali u Božju reč. Bog je tražio od njih da se popnu i uzmu tu zemlju. Dvanaestorica uhoda su poslati da razgledaju zemlju. Vratili su se sa dva izveštaja. Većina je dala negativan izveštaj. Ima divova u zemlji, gradovi su opasani zidinama, imaju oružje kakvo nikad ranije nismo videli i dobro uvežbanu vojsku. Za razliku od njih, mi smo bivši egipatski robovi sa malo vojnog iskustva. Desetorica uhoda su glasala negativno, na osnovu nadmoćnih dokaza sa ljudske tačke gledišta. Dvojica su glasala pozitivno, na osnovu svoje vere u nadmoćnu silu Božje reči.

`Kako da izbegnemo istu vrstu greške koja je tu napravljena? A s druge strane, kako da izbegnemo drsku samouverenost, i da ne učinimo nešto glupo, verujući da je to po Božjoj volji i da zato ne možemo propasti?`