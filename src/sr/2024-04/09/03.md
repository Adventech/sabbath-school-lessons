---
title:  Reči večnog života
date:  25/11/2024
---

`Pročitajte tekst Jovan 6,61-68. Kada je Isus pitao učenike da li će Ga napustiti, kakav je bio smisao Petrovog odgovora?`

Petrove reči o „večnom životu“ dotiču temu koja se provlači kroz celo Evanđelje po Jovanu. Velika koncentracija izraza o večnom životu javlja se u 6. poglavlju Evanđelja po Jovanu, u kontekstu hranjenja 5.000 (Jovan 6,27.40.47.54.68). Isus kaže da je on Hleb života (Jovan 6,35), što znači da su Njegov život, Njegova smrt i Njegovo vaskrsenje izvor večnog spasenja.

Izraz život večni ili neki njegov ekvivalent (izraz istog značenja) javlja se bar 17 puta u Evanđelju po Jovanu. Taj izraz se ne odnosi na neko duhovno postojanje, niti na to da postajemo deo nekog večnog bića, niti na neki drugi eterični (neopipljivi) koncept. Naprotiv, on se odnosi na tu životodavnu silu koja donosi spasenje i smisao u naše postojanje sada, i život bez kraja kada se naš Gospod vrati. Baš kao što je Isus postao telo, tako se i vaskrsenje o kom Isus govori dešava u prostoru i vremenu, i u fizičkom telu. To je vaskrsenje iz mrtvih, obnovljenje života kakav smo nekad imali u Edemu.

`Kako primamo večni život? Jovan 3,15.16; Jovan 5,24; Jovan 6,40.47; Jovan 8,31; Jovan 12,46; Jovan 20,31.`

Jedino na osnovu vere mi prihvatamo da je Isus Hristos došao da bi živeo i umro u našu korist. Tu veru primamo kao dar, ali moramo svesno odlučiti da se predamo Isusu, da se pokajemo, i da se pozovemo na Njegovu krv radi oproštenja i očišćenja od greha. 

odgovor koji je Petar dao na Isusovo pitanje da li i on namerava da ode: „Gospode! kome ćemo ići? Ti imaš riječi vječnoga života“ (Jovan 6,68) – sažima suštinu spasenja i načina na koji se ono postiže. ono ne dolazi iz filozofije, istorije, prirodnih nauka – što su sve ljudske discipline. ono dolazi od Isusa, koji – pošto ga poseduje u sebi – daje večni život besplatno svima koji, odgovarajući na podsticaje Svetog Duha, hoće da ga prime.

`Kako obećanje o večnom životu utiče na to kako gledamo na svoj privremeni život ovde? Kako bi ono trebalo da utiče na to kako sagledavamo stvari uopšte?`