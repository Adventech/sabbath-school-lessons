---
title:  Isus i Marija
date:  19/12/2024
---

`Pročitajte tekst Jovan 20,11-13. Šta se tu desilo što pokazuje zašto Marija Magdalena još uvek nije razumela smisao praznog groba?`

Marija se poslednji put pre toga pominje u tekstu onda kada je javila Petru i Jovanu da je grob prazan (Jovan 20,2). oni su otrčali do groba, a ona se tamo vratila nešto kasnije. Nakon što su pregledali grob, Petar i Jovan su otišli. Ali Marija se vratila i ostala je tu neko vreme, plačući. Nema sumnje da je prethodnih nekoliko dana dosta proplakala. A sada, povrh svega, i ovo!? Sagnuvši se, pogledala je unutra. 

Na njeno iznenađenje, dvojica anđela u belom nalazila su se u grobu, i sedeli su na mestu gde je Isusovo telo bilo položeno. oni su je pitali: „Ženo! Što plačeš? (Jovan 20,13). Njen odgovor, sa bolom u glasu, bio je da su uzeli njenog Gospoda, i da ne zna gde su Ga stavili.

`Pročitajte tekst Jovan 20,14-18. Šta je učinilo da se za Mariju sve promeni?`

Sa očima zamagljenim od suza, Marija se okreće i vidi nekoga kako stoji pored nje. Rečima sličnim onima koje su izgovorili anđeli, Neznanac je pita: „Ženo! Što plačeš? Koga tražiš?“ (Jovan 20,15). Pomislivši da razgovara sa vrtlarom, ona traži pomoć da pronađe Isusovo telo. 

Neznanac tada izgovara jednu reč: „Marija.“ Bilo je to otkrivenje u jednoj reči koje je promenilo svet. Iznenada, iznenađena Marija shvata da joj se vaskrsli Isus obraća i prepoznaje Ga. Isus insistira na tome da Ga ne zadržava, jer mora da ode svome ocu. A njen zadatak bio je da javi učenicima da on odlazi „k ocu svojemu i ocu vašemu, i Bogu svojemu i Bogu vašemu“ (Jovan 20,17). Marija je ispunila svoju misiju. Rekla je učenicima da je videla Gospoda i prepričala im sve ostale pojedinosti koje je on podelio sa njom (Jovan 20,18). 

`Pročitajte tekst 1. Korinćanima 15,12-20. Prema Pavlu, od kakve je koristi naša hrišćanska vera ako Hristos nije ustao iz mrtvih?`