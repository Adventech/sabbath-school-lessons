---
title:  Čas slave – krst i vaskrsenje 
date:  20/12/2024
---

### PRVI DEO: OPŠTI PREGLED

**Središte proučavanja: Jovan 18,28–38; Jovan 18,38–19,5; Jovan 19,30; Jovan 17,4 i Jovan 20,1–10.**

Uočavamo jasan kontrast između Pilatovog i Hristovog pogleda na svet. Pogled na svet rimskog namesnika našao je svoju osnovu u privremenom caru i prolaznom carstvu, za razliku od Isusa, čiji je pogled na svet bio zasnovan na duhovnom i večnom carstvu. Ipak, bilo je očigledno da je Pilat Čoveka ispred sebe doživljavao kao nekoga ko je drugačiji od bilo koga drugog. On ga zasigurno nije doživljavao onako kako su to činile jevrejske vođe i prisutna rulja, kao osobu koja zaslužuje okrutno pogubljenje. 

U kratkoj, ali značajnoj, interakciji između njih dvojice, Isus je rekao Pilatu: „… dođoh na svijet da svjedočim istinu. I svaki koji je od istine sluša glas Moj“ (Jovan 18,37). Nestalni Pilat nikada nije čuo da neko govori o istini na tako siguran i autoritativan način. Kao odgovor, Pilat je zatim postavio čuveno pitanje: „Šta je istina?“ (Jovan 18,38). On, međutim, nije sačekao Isusov odgovor na to ključno pitanje. Možemo samo zamisliti kakav bi mogao biti Hristov odgovor da je imao priliku da odgovori.

Da li je moguće da smo i mi nekada nestrpljivi kao Pilat? Postavljamo Bogu neka dobra pitanja, ali često ne čekamo Njegove odgovore. Koliko bi naši životi bili drugačiji kada bismo više slušali šta Bog ima da kaže. Nažalost, prečesto smo fokusirani na sebe umesto da budemo usredsređeni na Hrista. Zamislite sve korisne uvide koje bi nam Bog mogao dati kada bismo jednostavno bili mirni i slušali Ga više.

Zanimljivo je da razapinjanje, najsramniji i najponižavajući način umiranja, Jovan predstavlja kao najslavniji događaj. Svojom smrću Isus je, kao drugi Adam, pobedio sotonu, ostvarivši misiju spasavanja grešnog čovečanstva. Pošto je Isusova misija spasenja izvršena, Njegov Otac je prihvatio Njegovu žrtvu i omogućio da se spasu svi koji veruju u Njegovog Sina.              

### DRUGI DEO: KOMENTAR

**Šta je istina? (Jovan 18,28–38)**

Postavivši pitanje „Šta je istina?“, a zatim se okrenuvši ne čekajući odgovor, Pilat je propustio da čuje istinu od otelovljene Istine, koja je u telu stajala pred njim. Njegovo pitanje o istini posebno je relevantno danas jer je naš svet prepun istine koja je odbačena ili zaboravljena. Tama neistine i konfuzije, koja je usledila kao posledica toga, hara svuda. Danas su izbegavanje istine, borba oko nje i kompromisni dogovori postali prihvatljivi i normalizovani. Ova degradacija istine se dešava tako često da su ljudi prinuđeni da postavljaju isto pitanje kao i Pilat: „Šta je istina?“

Kada idemo Isusovim stopama, On nam pomaže da postanemo govornici istine. Isus ne samo da iznosi istinu, On sam je istina. Na kraju krajeva, On je svedočio za sebe: „Ja sam put i istina i život“ (Jovan 14,6). Neka naše svedočanstvo izvuče druge iz tame zla u jarku svetlost Hristove istine. Neka drugi znaju da se istina još uvek može naći u Hristu i Njegovim sledbenicima.

**Evo čoveka! (Jovan 18,38–19,5)**

Pontija Pilata treba žaliti zbog njegovog kolebanja i kompromisa prema onome što je znao da je istina. Pokušao je da ugodi svima, ali, kao rezultat, nije ugodio nikome. Mrzeli su ga i Jevreji i rimska vlast. Car ga je proterao u Galiju i oduzeo mu sve počasti. Ubrzo nakon toga, umro je u izgnanstvu oduzevši sebi život. Pilat je pokušao da apeluje na osećaj pravde i saosećanja jevrejskih vođa, ali oni su bili rešeni da vide kako Isus umire na krstu. Naređujući Njegovo bičevanje, Pilat se nadao da će izazvati simpatije svog naroda. 

U poslednjem pokušaju da spase Isusa, Pilat je zatim ponudio verskim vođama izbor između dva zatvorenika, kao što je to bio običaj. Koga Pilat treba da pusti: Hrista ili Varavu? Jevreji su izabrali Varavu, najpodlijeg zločinca, pravog predstavnika sotone. Žalosno je reći, ali kada je Pilat konačno shvatio da su vođe nepokolebljive u pogledu razapinjanja Isusa, on je nevoljno popustio njihovim željama. Mali kompromis ga je naveo na veće kompromise, sve dok nije prešao prag bez povratka. Ipak, tokom ovog procesa, Pilat je osporio sebe i nepravdu sudskog postupka tako što je tri puta izjavio da je Isus zaista nevin, a zatim Ga je osudio na smrt.  

Kakva je tragična ličnost Pilat bio! Ipak, kao neznabožac, pokušao je da spase jednog Jevrejina od njegovog naroda, dok su oni vikali i tražili Njegovu smrt. Sve se to dogodilo na Pashu. 

Isusova misija je bila da bude žrtvovan kao Pashalno Jagnje, zaklano od postanka sveta. On je rođen da umre, ali Njegova smrt nije morala da bude u Pilatovim rukama. Pilatove poslednje reči upućene gomili bile su: „Evo čoveka!“ (Jovan 19,5). Pilat je nehotice u ovim naizgled jednostavnim rečima sažeo dubinu i širinu spasenja i o čemu se, u suštini, radilo. Gledajući Isusa, mi se menjamo. I na jeziku Jovana Krstitelja: „Gle, Jagnje Božije koje uze na se grijehe svijeta“ (Jovan 1,29). Pogledajmo Sina Čovečijeg i spasimo se. Gledajmo u Njega i živimo.

**„Svršeno je“ (Jovan 19,30; Jovan 17,4)**

U Jovanu 17,4, Isus kaže svom Ocu: „Ja Tebe proslavih na zemlji: posao svrših koji si Mi dao da radim.“ U čije ime je Isus završio posao? Kontekst za ovu izjavu bila je Isusova prvosveštenička molitva za Njegove učenike. Isus ih spominje 40 puta u toku molitve. On je zaista proslavio svog Oca u pripremi svojih učenika. 

Isus ih je osposobio da iznesu Njegovo delo otkupljenja. „Hristos je završio delo koje mu je bilo povereno. Okupio je one koji su trebali da nastave Njegov rad među ljudima. Zato je rekao: Ja se proslavih u njima“ (Elen G. Vajt, *Apostolska crkva – Hristovim tragom*, str. 24. original). Hristovo delo obučavanja Njegovih učenika trebalo je da se završi sa okončanjem Njegovog dela spasenja. U Jovanu 19,30 čitamo: „A kad primi Isus ocat reče: Svrši se. I preklonivši glavu predade duh.“

Hristova savršena žrtva označava da ne treba da dodajemo ili oduzimamo od Njegovog dela, već da ga jednostavno prihvatimo. Spasenje je dar blagodati. Ovaj dar primamo verom i kroz veru u Hristovu pravednost, osposobljeni da živimo poslušnim i pobedničkim životom.

**Prazan grob (Jovan 20,1–10)**

Hristovo vaskrsenje, vrlo rano prvog dana u sedmici, bilo je neophodno za veru Njegovih sledbenika. Hristos je morao da ustane iz groba, kao što je sam rekao i kao što je to predvideo Stari zavet. Nikakva zla sila nije mogla da Ga zadrži u grobu. Na moćnu zapovest Njegovog Oca da ustane, sile zla su potpuno pobeđene. Apostol Pavle, u 1. Korinćanima 15,17, kaže: „A ako Hristos ne usta, uzalud vjera vaša: još ste u grijesima svojijem.“ Štaviše, u 1. Korinćanima 15,19 on nastavlja: „I ako se samo u ovom životu uzdamo u Hrista, najnesrećniji smo od sviju ljudi.“ 

Zašto „najnesrećniji“? Jer slavna nada u vaskrsenje ne bi bila moguća, i mrtvi u Hristu ne bi oživeli, da nije Hristovog vaskrsenja. Ali vaskrsenje se dogodilo ujutru prvog dana u sedmici, a o praznom grobu su svedočili Marija Magdalena, Petar i Jovan. Rimski vojnici su bili svedoci Hristovog izlaska iz groba malo pre toga i pali su na zemlju kao mrtvi pred pojavom Njegove blistave slave. U stvari, vojnici su bili toliko zadivljeni onim što su videli svojim očima, da su požurili kod verskih vođa da im kažu šta se dogodilo. 

Međutim, vođe su bile toliko jako nastrojene protiv Isusa, da su potpuno odbacile sve jasne dokaze o Njegovom slavnom vaskrsenju. Ove vođe su, međutim, sigurno znale da je Hristos vaskrsao; inače, zašto podmićivati vojnike novcem? Matej opisuje šta se zapravo dogodilo: „I oni sastavši se sa starješinama učiniše vijeću, i dadoše vojnicima dovoljno novaca govoreći: kažite: učenici Njegovi dođoše noću i ukradoše Ga kad smo mi spavali. I ako to čuje sudija, mi ćemo njega umiriti, i načiniti da vama ništa ne bude“ (Matej 28,12–14). 

Stoga je sasvim jasno da su vođe ovekovečile definitivnu laž suprotstavljajući se dokazima koji su tako očigledno stajali pred njima. Rimski vojnici — svi oni — su u jednom trenutku zaspali, omogućavajući učenicima da ukradu Hristovo telo? Nemoguće! Ni razbojnici ni Hristovi učenici nisu ukrali Njegovo telo. Spasitelj je slavno ustao iz groba. Čak je i Njegovo pokrivalo za lice bilo uredno presavijeno i odloženo, pokazujući da nema dokaza o ozbiljnom manipulisanju ili užurbanoj krađi.

**Isus i Marija (Jovan 20,11–17)**

Marija je imala jedinstvenu privilegiju, pre bilo kog drugog učenika, da vidi prazan grob. Ona je takođe bila prva koja je videla i čula vaskrslog Isusa. Dok se zadržavala blizu praznog groba, ne baš rada da ode odatle, ušla je unutra i neočekivano ugledala dva anđela kako sede tamo gde je bilo Hristovo vaskrslo telo. Pitali su je zašto plače. 

Kada se okrenula, suočila se licem u lice sa čovekom za koga je mislila da je baštovan, ne shvatajući da je to vaskrsli Gospod. Videvši je kako plače, Isus ju je upitao: „Ženo! što plačeš? koga tražiš?“ (Jovan 20,15). Marijina pažnja bila je potpuno usmerena na nestalo Isusovo telo, sve dok Isus nije izgovorio njeno ime. Kada ga je čula, iznenada je shvatila ko je On i nazvala Ga „Ravuni“. 

Marija je otrčala do učenika i rekla im radosnu vest da je videla Gospoda. Isus joj se javio u ljudskom obliku, kao što se kasnije ukazao učenicima kada im je pripremio doručak i kada je dozvolio Tomi da dodirne Njegove ožiljke. Zbog nas, Isus će zauvek zadržati svoje ljudsko obličje, povezujući nas sa Njim vezom koja nikada neće biti prekinuta.

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Istina je da je Isus morao da umre da bi spasao grešno čovečanstvo. Ali zašto je morao da umre na tako okrutan način? Zašto „obična“ smrt nije bila dovoljna?
2. Više nego ikada ranije, ljudi postavljaju isto pitanje koje je Pilat postavio Isusu: „Šta je istina?“ Zašto mislite da se istina odbacuje u naše vreme? Koji su neki od društvenih faktora koji doprinose tome?
3. Reagujte na ove izjave: „Pogledaj gore i živećeš, gledaj dole i umrećeš. Nikada ne odustaj već uvek gledaj gore i vidi svetlost na Isusovom licu.“ Na koje praktične načine možete gledati Isusa?
4. Kakav je značaj toga što je Isus završio svoj posao obučavanja učenika u širenju jevanđelja neposredno pre nego što je završio svoje delo otkupljenja na krstu? Šta mislite koji posao On još mora da završi u vašem životu? Objasnite.
5. Koje praktične pouke možemo naučiti iz Marijinog iskustva? Bila je toliko obuzeta svojom tugom i suzama da u početku nije mogla da prepozna vaskrslog Isusa. Na koji način smo ponekad toliko opterećeni našim teretima da ne prepoznajemo Isusovo prisustvo u našim životima? Kako možemo da popravimo ovu situaciju?
6. Razmislite na trenutak o tragičnom kraju Pilatovog života. Koje pouke možemo izvući iz načina na koji se on ponašao, posebno u odnosu na Jevreje, rimske vlasti i Isusa?