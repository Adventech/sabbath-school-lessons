---
title:  Prazan grob
date:  18/12/2024
---

`Pročitajte tekst Jovan 20,1-7. od kakve je važnosti za nas to što je opisano u tim stihovima?`

Isus je umro kasno u petak popodne i ustao rano u nedelju ujutro. Zato što se bližila subota u trenutku kada je sahranjivan (Jovan 19,42), taj proces je obavljen užurbano, i nije dovršen. Koliko god da su voleli Isusa, Njegovi sledbenici su svetkovali Subotu, i nisu otišli na grob tog dana (uporedite sa: Marko 16,1; Luka 23,56). Nakon subote, nekoliko žena je kupilo balzame, da ih ponese na grob u nedelju ujutro. Ali, na njihovo zaprepašćenje, kamen je bio odvaljen i grob je bio prazan.

Marija Magdalena bila je jedna od onih koji su došli na grob rano ujutro. A onda je použurila da kaže Petru i Jovanu šta je videla. Njih dvojica su otrčali do groba. Jovan je bio brži od Petra i stigao je prvi. Pošto se sagnuo, pogledao je unutra i video zavoje u koje je Isus bio umotan kako tamo leže. Ali nije ušao unutra. 

Petar je, međutim, ušao u grobnicu i video zavoje koji su tu ležali. Video je i ubrus koji je pokrivao Isusovo lice, ali on nije ležao zajedno sa zavojima. Bio je presavijen i položen sa strane.

`Pročitajte tekst Jovan 20,8-10. Kakav je smisao toga što je ubrus koji je pokrivao Isusovo lice bio presavijen?`

Nakon Petra, i Jovan je ušao u grobnicu. U stihu Jovan 20,8 kaže se da je on ušao, video i poverovao. Zašto je to što je video Njegov posmrtni pokrov i ubrus kako leži odvojeno, uredno presavijen, navelo Jovana da poveruje u to da je Isus ustao iz mrtvih?

Da bismo odgovorili na to pitanje, neophodno je da najpre razmislimo zašto je grob bio prazan. Najočigledniji odgovor ukazivao bi na pljačkaše grobova. Međutim, to objašnjenje ne može da se održi iz tri razloga. Prvo, Matej nam kaže da je grob bio čuvan (Matej 27,62-66), što pljačku čini malo verovatnom. Drugo, pljačkaši grobova su krali dragocenosti, a ne tela u raspadanju. I treće, pljačkaši grobova bi bili u žurbi, i ne bi sklapali pokrovno platno. Dakle, nije čudo što je Jovan, videvši složen ubrus, poverovao da je Isus ustao iz mrtvih.