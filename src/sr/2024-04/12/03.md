---
title:  Evo čoveka!
date:  16/12/2024
---

`Pročitajte tekst Jovan 18,38-19,5. Kako je Pilat pokušao da ubedi narod da zatraži Isusovo oslobođenje?`

Pilat nije sačekao Isusov odgovor u vezi sa istinom. Umesto toga, izašao je da bi pokušao da ubedi narod. Ušavši u dijalog sa njima, umesto da jednostavno oslobodi Isusa, Pilat je doveo sebe u nepovoljan položaj. Verske vođe su uvidele da mogu da manipulišu sa namesnikom uz pomoć gomile. 

Pilat se poziva na običaj puštanja jednog zatvorenika na slobodu u vreme Pashe i pita narod da li želi da im oslobodi „cara judejskog“. Začudo, narod traži oslobađanje razbojnika po imenu Varava umesto nevinog Isusa, što predstavlja svojevrsnu ironiju.

Tada počinje ismevanje i sramoćenje Isusa. Rimski vojnici pletu krunu od trnja, oblače Mu purpurni plašt, i pozdravljaju Ga podrugljivo kao cara judejskog. Ta vrsta vojničkog pozdrava slična je onome kako su pozdravljali imperatora, ali ovde se to izgovaralo u šaljivom tonu.

Računajući na sažaljenje naroda, Pilat izgleda traži način da Ga oslobodi. on izvodi Isusa koji na sebi nosi krunu od trnja i purpurni plašt. Scena koju Jovan ne komentariše prikazuje Isusa u parodijalnom carskom ruhu, uz namesnika koji se obraća narodu rečima: „Evo čoveka!“ (Jovan 19,5; na engleskom, doslovno: „Gle čoveka!“ – prim. prev.). To podseća čitaoca na reči Jovana Krstitelja u stihu Jovan 1,29: „Gle, jagnje Božije koje uze na se grijehe svijeta!“ Ironično je što paganski namesnik izvodi Mesiju u toj carskoj odeći pred Izrael.

Međutim, kao što tekst Jovan 19,6-16 pokazuje, rulja traži da se Isus razapne na temelju Njegove tvrdnje da je Božji Sin. To je preplašilo Pilata, koji se sada još više trudi da izdejstvuje Njegovo oslobađanje. Ali vođe zapečaćuju Isusovu sudbinu izjavom da osloboditi Njega znači suprotstaviti se Cezaru. oni znaju da, zbog svoje odanosti Cezaru, Pilat ne može da oslobodi nekoga ko se poziva na istu titulu. Vođe izjavljuju da oni nemaju drugog cara osim Cezara. Dakle, njihova mržnja prema Isusu bila je veća od njihovih nacionalnih težnji. Da bi se oslobodili Isusa, bili su spremni da žrtvuju čak i pravo na nacionalnu autonomiju. 

`Kako je to zastrašujuće – jedan paganski vođa želi da oslobodi Isusa, dok duhovne vođe naroda, koje bi prve trebalo da Ga priznaju, umesto toga žele da Ga razapnu! Koje pouke za sebe možemo izvući iz toga?`