---
title:  „Svrši se“
date:  17/12/2024
---

Kao što tekst Jovan 19,17-22 pokazuje, Pilat je postavio natpis na latinskom, grčkom i jevrejskom jeziku, na kom je pisalo: „Isus Nazarećanin car Judejski“ (Jovan 19,19). Verske vođe su želele da se to promeni. Međutim, Pilat nije pristao, i tako je natpis ostao, kao nemi svedok istine o Isusu, i jedan od pokazatelja da je Isus na krstu ustoličen kao Car. Evo, dakle, Isusa, njihovog pravog Cara, Cara Judejskog, koji visi na krstu kao običan kriminalac.   

„Jedna sila viša od Pilata ili Jevreja upravljala je postavljanjem ovog natpisa iznad Isusove glave. Po Božjem proviđenju, on treba da pokrene ljude na razmišljanje i istraživanje Svetoga pisma.“ – Elen G. Vajt, *Čežnja vekova*, str. 745 (original).

`Pročitajte tekst Jovan 19,25-27. Koja dirljiva scena u vezi sa Isusovom majkom se odigrala u podnožju krsta?`

Među onima koji su stajali u podnožju krsta tog dana bili su Jovan, ljubljeni učenik, zajedno sa Marijom, Isusovom majkom, i drugima. Mnogo godina pre toga, kada su Josif i Marija doneli Isusa u hram na posvećenje, Simon je predvideo upravo to iskustvo (uporedite sa: Luka 2,34.35). Sada, u trenuktu svoje smrti, Isus se obraća svojoj majci rečima: „Ženo! eto ti sina!“, a Jovanu kaže: „Eto ti matere!“ (Jovan 19,26.27). 

`Pročitajte tekst Jovan 19,28-30. Kakav je značaj reči „Svrši se“, koje Isus izgovara na samrti?`

Grčki glagol teleō (završiti, upotpuniti, obaviti) u 28. stihu („da se već sve svrši“) isti je glagol kao i onaj upotrebljen u 30. stihu („svrši se“). Štaviše, srodna reč, teleioō (završiti, usavršiti) takođe se javlja u 28. stihu, u smislu ispunjenja Pisma („da se zbude pismo“). Koliko god užasna bila ta scena, tu se sve ispunjavalo, ostvarivalo, dovršavalo.

Kada Isus kaže: „Svrši se!“, on dovršava, ispunjava delo koje Mu je otac dao da obavi.

`Kada je Isus rekao: „Svrši se“, šta je to značilo za svakoga od nas? Šta je tada dovršeno i kako se to odnosi na naš život?`