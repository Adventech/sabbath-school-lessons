---
title:  Znaci, dela i čuda
date:  17/11/2024
---

osim nekih konkretnih čuda koja je Jovan iskoristio da bi ukazao na Isusa kao Mesiju, on je zabeležio i širu diskusiju o znacima, delima i čudima koje je Isus činio.  

Znaci i čuda sami po sebi nisu bili dokaz Njegovog mesijanstva, jer su mnogi proroci, ponekad i oni lažni, takođe činili čuda. Jovan nije zabeležio te znake samo zato što su upućivali na nekog velikog čudotvorca. Znaci o kojima je Jovan pisao bili su jedinstvenog karaktera, u smislu da su upućivali na Isusa kao Mesiju i pokazivali da je on zaista došao od Boga oca lično. 

`Pročitajte tekst Jovan 5,17.20.36-38. Kako ti stihovi opisuju odnos između Isusa i oca, pogotovu u kontekstu znaka?`

Isus se služio znacima da bi pokazao svoju blisku povezanost u delovanju sa ocem. Dvojica su bili jedno. Dela su pokazivala da je „otac u meni i ja u njemu“ (Jovan 10,38; videti takođe: Jovan 14,10.11.)

Svrha Isusovog dolaska bila je da čini dela onoga koji Ga je poslao, da bi se ta dela mogla vidljivo pokazati u svetu. odnosno, došao je da čini dela zbog kojih Ga je otac poslao, i ta dela koja je činio, jasno su svedočila da je on poticao od oca. 

A ipak, kao što smo već videli, uprkos silnim znacima i svedočenju mnogih ljudi, neki su ipak odlučili da ne veruju.  

Verske vođe su pitale Isusa:  „Dokle ćeš mučiti duše naše? Ako si ti Hristos kaži nam slobodno. Isus im odgovori: ja vam kazah, pa ne vjerujete. Djela koja tvorim ja u ime oca svojega ona svjedoče za me“ (Jovan 10,24.25).

Da je Isus otvoreno istupio i rekao da je Mesija, verske vođe – koje su tražile bilo šta što bi mogle da upotrebe protiv Njega – odmah bi Ga napale. Znajući to, Isus ih je radije uputio na dela koja je činio. Da je izjavio da je Hristos, oni bi mogli pokušati da to ospore. A da li su mogli da ospore znake, dela i čuda? To su bila snažna svedočanstva o tome ko je Isus i odakle je došao.

`Kako se možemo zaštititi od te vrste tvrdoće srca kakvu vidimo među tim verskim vođama? Na koje načine bismo mogli da se borimo protiv Božjeg delovanja u našem životu?`