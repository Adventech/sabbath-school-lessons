---
title:  Ispunjenje starozavetnih proročanstava
date:  22/11/2024
---

### PRVI DEO: PREGLED

**Središte proučavanja: Jovan 8,23.**

Dokazi u vezi sa Isusovim božanskim poreklom nastavljaju da se nižu. U svom Jevanđelju, Jovan pruža ubedljiviji dokaz da je Isus zaista onaj za koga se predstavlja – Sin Božji, poslat da spase grešno čovečanstvo. U ovom Jevanđelju, Isus iznosi argumente kako bi naterao slušaoce da vide Njegov iskonski karakter, Njegove božanske akreditive, Njegove moćne reči i čudesna dela.

Kao ovaploćeni Sin Božji, Isus je došao da spase ovaj grešni svet. Bio je jedno sa Ocem i zato je govorio i činio sve po volji Očevoj. Hristos je bio najveći Božji dar čovečanstvu i bez takvog Dara svet bi bio osuđen na propast. Nažalost, uprkos ovoj istini, većina sveta, koji je On stvorio, nije verovao u Njega. Kao ni Njegov sopstveni narod. Jovan je ovo sasvim jasno izneo. Kakva tragedija što su Božja stvorenja, stvorena po Njegovom obličju, odbacila Njegov Dar! Isus „na svijetu bješe, i svijet kroza Nj posta, i svijet Ga ne pozna. K svojima dođe, i svoji Ga ne primiše“ (Jovan 1,10.11).

Ove sedmice ćemo proučiti neka značajna proročanstva u Svetom pismu koja jasno otkrivaju Isusa kao obećanog Mesiju. Štaviše, ispitaćemo konkretne detalje o tome kako su se ta proročanstva tačno ispunila. Na primer, pogledaćemo ispunjenje proročanstva o tome kako će Isus ući u Jerusalim jašući na magarcu (Psalam 118,26; Zaharija 9,9). Istražićemo i proročanstvo o učeniku koji će Ga izdati (Psalam 41,9) i proučićemo zašto su neke vođe odlučile da Ga odbace, dok su drugi odlučili da veruju u Njega. Na kraju, u ovom procesu, razmotrićemo pitanje šta znači gajiti zemaljski način razmišljanja, prema tekstu Jovan 8,23, naspram načina razmišljanja odozgo?

### DRUGI DEO: KOMENTAR

**Starozavetna proročanstva o Isusu**

Precizno ispunjenje mnogih mesijanskih proročanstava u Isusovom životu i službi jednostavno izaziva strahopoštovanje. Ova starozavetna proročanstva su se ispunila sa neverovatnom tačnošću. Najtvrdokorniji skeptik postaje bespomoćan pred lavinom dokaza. Iako je Isus znao koliko su jevrejske vođe okorele u svom neverovanju u Njega, nikada nije odustao od njih. Uvek je pokušavao da na sve moguće načine utiče na njihova tvrda srca. Iako mnogi nisu pozitivno reagovarali, On je nastavljao da im se obraća kako bi u najmanju ruku znali da među njima postoji objavitelj istine.

Lako je biti kritičan prema jevrejskim vođama i biti zbunjen njihovim nedostatkom vere u Sveto pismo u vezi sa Mesijom. Ali kako bismo reagovali da smo bili u istoj poziciji, da je naš najveći prioritet bio da predvidimo jevrejskog (ne božanskog) osvajača nalik Mojsiju ili Davidu, onoga koji bi mogao da okonča rimsko prisustvo u Izrailju i slomi njegov jaram? Zapamtite, čak su i Hristovi učenici, oni koji su Mu bili najbliži, bili spori da veruju u Njegovo duhovno carstvo. Zaista, oni su istinski poverovali tek posle Njegovog vaskrsenja (videti Jovan 2,22). 

Problem sa verskim vođama je u tome što su poznavali slovo zakona, ali ne i njegov duh. Zaista, oni su poznavali Pisanu Reč ali, avaj, ne i Živu Reč. Isus je svedočio o ovom njihovom propustu kada im je rekao: „Pregledajte pisma, jer vi mislite da imate u njima život vječni; i ona svjedoče za Mene. I nećete da dođete k Meni da imate život“ (Jovan 5,39.40). Drevne jevrejske tradicije su učile da samo poznavanje Svetog pisma garantuje večni život. Ova ideja je očigledna u onome što je Hilel, poznati rabin iz prvog veka pre nove ere, podučavao o ovoj temi. Citiran je Hilel koji je rekao: „Onaj ko je stekao sebi reči Tore, stekao je sebi život budućeg sveta“ – *Mishnah Aboth 2.7, Soncino Talmud*, str. 17 (citirano u SDA biblijskom komentaru, tom 5, str. 955).

Dakle, jevrejske vođe su bile toliko opsednute rečima Svetog pisma da su zanemarile njegovo srce – Isusa. Duhovne vođe su zamenile promenu srca sa površnim intelektualnim slaganjem sa tekstom. Istraživanje Svetog pisma, kao što su to činili, nije bilo loše samo po sebi, ali ih je sprečilo da sagledaju dublje značenje Hristove misije i Njegove ponude spasenja. 

Apostol Pavle se povezuje sa Hristovim rečima upućenim vođama, kada piše da „slovo ubija, a Duh oživljuje“ (2. Korinćanima 3,6). Fokusiranje na slovo, lišeno Duha, vodi ka legalizmu i licemerju, što zauzvrat dovodi do upoređivanja sebe sa drugima umesto gledanja na Isusa, Začetnika i Svršitelja naše vere. 

Jevrejske vođe su tvrdile da veruju u Mojsija, svog najpoštovanijeg proroka, ali nisu verovale u božanskog Proroka za koga je Mojsije prorekao da će doći. Kada je odlazio, Mojsije je obećao narodu: „Proroka isred tebe, između braće tvoje, kao što sam ja, podignuće ti Gospod Bog tvoj; njega slušajte“ (5. Mojsijeva 18,15). Isus je zato podsetio jevrejske vođe da je Mojsije, kome su se veoma divili, verovao u Njega i Njegovu buduću misiju. Ipak, sada kada se ovo obećanje ispunjavalo pred njihovim očima, odbijali su da veruju. Isus im je prigovarao: „Jer da ste vjerovali Mojsiju tako biste vjerovali i Meni; jer on pisa za Mene“ (Jovan 5,46).

Ispunjena mesijanska proročanstva, koja se vrlo često bave dinamikom ljudskih odnosa, otkrivaju mnogo o Hristovom karakteru. Razmotrimo dva takva primera. Prvo proročanstvo nalazimo u tekstu Psalam 41,9, koji predviđa: „I čovjek mira mojega, u kojega se uzdah, koji jeđaše hljeb moj, podiže na me petu.“ Isus je primenio proročanstvo na Sebe, kao na onoga koga je izdao prijatelj: „Ne govorim za sve vas, jer Ja znam koje izbrah; nego da se zbude pismo: koji sa Mnom hljeb jede podiže petu svoju na Me“ (Jovan 13,18). 

U bliskoistočnoj kulturi je deljenje hrane sa nekim oduvek bio poseban čin povezivanja, koji donosi emocionalnu i duhovnu bliskost i povezanost. Dakle, dvoličnost prema drugima sa kojima se deli hrana je znak izdaje. Isus je proveo tri i po godine sa Judom, ne samo da je jeo sa njim, već mu je praštao i hrabrio ga. Za to vreme, Isus je nastojao da zaštiti Judinu reputaciju. Iako je Isus imao dovoljno opravdanja za to, nije želeo da javno razotkrije Judu kao lopova. Zauzvrat, Juda je prodao Isusa za 30 srebrnjaka, što je cena običnog roba. Zatim, u noći Spasiteljevog hapšenja, Juda je prišao Isusu i poljubio Ga. Uprkos ovoj podmukloj izdaji, Isus je Judu zapravo nazvao „prijateljem“. Isus mu je rekao: „Prijatelju! šta ćeš ti ovdje?“ (Matej 26,50).

Kao drugi primer ispunjenog proročanstva koje otkriva Hristov karakter, razmotrimo tekst Zaharija 13,6. Ovaj stih govori o ranama koje je Isus zadobio svojim raspećem. Njegov bok je bio proboden, a ruke su mu bile ranjene. Zaharija je u ovom stihu prorekao da će Isus dobiti ove rane u kući svojih prijatelja. Nedvosmisleno, Isus svog najvećeg izdajnika naziva svojim prijateljem, a one među jevrejskim vođama koji ga okrutno raspinju takođe svojim prijateljima! Dakle, čista i nevino prolivena krv Hristova ne vapi u znak osvete prema onima koji su je prolili. Njegove ranjene ruke nisu stisnute u gnevu; one su ispružene da zagrle sve u ljubavi i pomirenju.

**„Od nižijeh“ (Jovan 8,23)**

Jovan posvećuje veći deo 8. poglavlja opisujući Isusa kao uzvišenog Sina Božjeg, koga je Njegov nebeski Otac poslao da pomogne beznadežnim stanovnicima ove planete. Sve o čemu je Isus govorio bilo je nebesko. On je bio nebeska svetlost koja je osvetlila svet pomračen grehom. Otac je svedočio da je poslao svog Sina sa visine da bude pravi Svedok istine. Svi darovi koje nam je Nebo podarilo u Isusovoj ličnosti bili su u suprotnosti sa zemaljskim stvarima i zato je Spasitelj rekao jevrejskim vođama: „Vi ste od nižijeh, Ja sam od višijeh; vi ste od ovoga svijeta, Ja nijesam od ovoga svijeta“ (Jovan 8,23).

„Nižijeh“ implicira da su vođe bile toliko zaokupljene zemaljskim stvarima da je bilo nemoguće da imaju nebeski um. Bili su toliko zaslepljeni svojim tradicijama i sopstvenim uskim i sebičnim filozofijama da su izabrali ovaj svet i smrt, odbacujući Nebo i siguran život u Isusu. Pavle je prikladno opisao takvu klasu samozvanih sledbenika kao one koji imaju „oblik pobožnosti“, lišen ikakve božanske suštine. Oni zamenjuju spoljašnju pobožnost sa unutrašnjom čistotom (videti 2. Timotiju 3,5). 

Neočekivano, Jovan nam za Isusa ipak govori da „mnogi Ga vjerovaše“ (Jovan 8,30). Ova tvrdnja sadrži veliku pouku za nas kada stvari izgledaju beznadežno, a mnogi su neverni: svetlost preovladava čak i u vreme tame. Isus je propovedao istinu bez obzira na prihvatanje ili odbijanje ljudi. Moramo učiniti isto, uprkos obeshrabrujućim okolnostima. 

Nepoštovanje istine od strane verskih vođa ih je navelo da namerno zatvore oči i svoja srca pred njom kako ne bi videli svetlost poslatu sa Neba. Da su otvorili svoj um za Isusa, poverovali bi. Ali takav čin bi ugrozio njihove predrasude. Budimo uvek voljni da svoja srca i umove otvorimo za istinu, jer kao što je Isus rekao: „I poznaćete istinu, i istina će vas izbaviti“ (Jovan 8,32).

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Razmislite o tome koliko je Isusov život savršeno odražavao Njegovog Oca. Isus je često govorio o svom Ocu i bliskom odnosu koji su imali. U jednom trenutku, Filip je zamolio svog Učitelja da otkrije Oca učenicima. Isus je odgovorio: „Toliko sam vrijeme s vama i nijesi Me poznao, Filipe? koji vidje Mene, vidje Oca “ (Jovan 14,9). Kako to što vidite Oca u Isusu utiče na vaš svakodnevni život i kakvu promenu donosi?
2. Zar ne bi trebalo da bude zabrinjavajuće, čak i alarmantno, kada se mi, poput verskih vođa, suočimo sa jasnom istinom iz Biblije, a zatim namerno odstupimo od nje? Kakvu ulogu ima ponos u tome da se oglušimo o glas savesti i odvratimo se od istine? Kako nam Sveti Duh može pomoći da po strani ostavimo svoja gorda razmišljanja i postanemo poučljivi?
3. Ono što uzurpira da Isus bude prioritet u našem životu, to postaje naš idol. Koliko god da je ta pomisao strašna, ako nismo pažljivi, čak i naš rad za Njega bi potencijalno mogao da zauzme Njegovo mesto u našim životima. Proučavanje Biblije bi takođe moglo da zameni Isusovo mesto. Razmislite o ovoj otrežnjujućoj izjavi i reagujte na nju: „Kad god se povećava delatnost i kada ljudi postignu uspeh ma u kom radu za Boga, postoji opasnost uzdanja u ljudske planove i metode. . .  Kao i učenici, i mi se nalazimo u opasnosti da izgubimo iz vida svoju zavisnost od Boga i pokušamo da od svoje delatnosti načinimo spasitelja“ (Elen G. Vajt, Čežnja vekova, str. 362. original).
4. Šta znači imati mentalitet „nižijeh”? Da li ponekad zalutamo u taj način razmišljanja? Ako je to slučaj, kako se to dešava? 
5. Mnogi su verovali u Isusa (Jovan 8,30), uprkos svom tom neverovanju oko njih. Koliko nas ta činjenica ohrabruje da ne odustajemo od ljudi koji pružaju otpor svetlosti Božje istine?