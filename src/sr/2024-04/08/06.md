---
title:  odozdo
date:  21/11/2024
---

U našem dosadašnjem proučavanju Evanđelja po Jovanu, videli smo da Jovan pokazuje da je Isus zaista obećani Mesija, velika nada za kojom je jevrejski narod čeznuo. 

A ipak, mnogi od verskih prvaka, duhovnih vođa naroda, bili su zapravo Njegovi najveći neprijatelji. 

Zašto?

`Pročitajte tekst Jovan 8,12-30. Koja dinamika tu postoji između Isusa i tih verskih vođa? Koji tekstovi najbolje pomažu da se objasni zašto su Ga mnogi odbacili?`

Isus kaže da oni ne poznaju ni Njega ni oca (Jovan 8,19). Trebalo je da ih poznaju obojicu, ali ovi ljudi su se samozavaravali. Bili su toliko obuzeti svojim običajima i filozofijama da su Ga, iako je Isus stajao pred njima čineći sve što je činio i govoreći sve što je govorio – a što su sve bila moćna otkrivenja oca – ipak odbacili.

Drugo, Isus im kaže: „Vi ste odozdo“ (Jovan 8,23, SSP). Drugim rečima, koliko god da su bili religiozni, to nisu bili duhovni, pobožni ljudi. Imali su „obličje pobožnosti“ (2. Timotiju 3,5), ali to je bilo sve. Imali su spoljašnju pobožnost, a unutrašnje neverstvo. 

To nije bilo ništa novo: „Što se ovaj narod približuje ustima svojima i usnama svojim poštuje me, a srce im daleko stoji od mene, i strah kojim me se boje zapovijest je ljudska kojoj su naučeni...“ (Isaija 29,13). Taj isti koncept ponovio je Isus vekovima kasnije, kada je rekao: „Zaludu me poštuju učeći naukama, zapovijestima ljudskijem“ (Marko 7,7). Njihova ljudska učenja, njihove ljudske zapovesti bili su „od ovoga svijeta“ (Jovan 8,23) a, kao što im je Isus tada rekao: „Ja nijesam od ovoga svijeta“ (Jovan 8,23). Bilo je već dovoljno loše što su zavaravali sami sebe, ali je još tragičnije što su i druge zavodili na stranputicu, mada, što je zanimljivo, Jovan piše da kao rezultat rasprave zabeležene u tim stihovima, „mnogi ga vjerovaše“ (Jovan 8,30). 

Tako su, uprkos vođama, mnogi Jevreji uspeli da prevaziđu zablude i da sami za sebe shvate ko je Isus.

`Koje pouke izvlačite iz Isusove rasprave sa verskim vođama? Kako i mi možemo biti „odozgo“ a ne „odozdo“ – i kako da prepoznamo razliku?`