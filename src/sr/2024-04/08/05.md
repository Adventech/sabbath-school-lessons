---
title:  Starozavetna proročanstva o Isusu – 2. deo  
date:  20/11/2024
---

Isus je kazao verskim vođama: „Pregledajte pisma, jer vi mislite da imate u njima život vječni; i ona svjedoče za mene“ (Jovan 5,39). Kakva neverovatna tvrdnja o sebi samom! 

Procene se razlikuju, ali neki naučnici smatraju da je Isus iz Nazareta ispunio stotine starozavetnih proročanstava. Koliki god da je njihov broj, verovatnoća da jedan čovek ispuni makar neke, a kamoli sve njih, zapanjujuće je mala. S vremena na vreme neko upotrebi sledeću sliku: zamislite da površinu veličine Teksasa prekrijete pola metra debelim slojem metalnih novčića, da jedan od njih obojite u ružičasto, i sve ih izmešate. A onda osobi sa povezom preko očiju pružite jednu jedinu priliku da pronađe taj ružičasti novčić. Kakve su šanse da će ona iz prvog pokušaja izabrati baš taj novčić? 

Nema sumnje – Hristovo rođenje, život i smrt predskazani su u Starom zavetu, što je zapanjujući dokaz o Njegovom identitetu očekivanog Mesije. Jovan uvek iznova ukazuje na te starozavetne tekstove da bi naglasio upravo tu istinu – ko je Isus, i zašto bi mi trebalo da verujemo u Njega i da prihvatimo spasenje koje on nudi.

`Šta nam svaki od sledećih tekstova iz Jovanovog Evanđelja otkriva o Isusu kao ispunjenju mesijanskih proročanstava? `

Jovan 12,13; Psalmi 118,26

Jovan 12,14.15; Zaharija 9,9

Jovan 13,18; Psalmi 41,9

Jovan 19,37; Zaharija 12,10; Zaharija 13,6

`Koliko ste čvrsto utvrđeni u onome što verujete? Ako bi vas neko pitao zašto verujete u Isusa kao Mesiju, koji odgovor biste mogli da date, koje tekstove biste potražili i zašto, da biste odbranili svoju veru?`