---
title:  Svedočenje Samarjana
date:  01/11/2024
---

### PRVI DEO: OPŠTI PREGLED

**Središte proučavanja: Jovan 4,1–15; Jovan 4,16–26 i Jovan 4,27–42.**

Jevreji su prezirali svoje samarićanske susede. Prezirali su ih čak i više nego svoje rimske tlačitelje. Smatralo se da su Samarićani korumpirani i neiskreni i da ih se treba kloniti po svaku cenu. Zbog toga su putnici iz oblasti Galileje izbegavali kraći put do Jerusalima preko Samarije i umesto toga išli dužim, zaobilaznim putem kroz Pereju. 

Samarićanski problem je počeo kada je Tiglat-Pilesar III (745–727 pre n. e.) odveo većinu stanovništva Izraela kao zarobljenike u Asiriju, da ih tamo nastani. Ovi Izraelci su činili ono što je poznato kao deset izgubljenih Izraelovih plemena. Da bi završio ovo delo depopulacije, novi asirski car, Sargon II (722–705 pre n. e.), proterao je još više stanovnika Severnog carstva.

Da bi se ujedinilo Asirsko carstvo, ljudi iz Asirije i mesopotamskih regiona dovedeni su u Izrael da ga ponovo nasele. Tako su se ovi došljaci pomešali sa ostatkom Izraela, i verski i rasno. Ovo je samo kratak pregled događaja koji su se desili. Drugi negativni incidenti koji su se desili kasnije, kada su se Izraelci vratili u svoju zemlju, kao što je pokušaj Samarićana da sabotiraju napore jevrejskih izgnanika za obnovu, samo su doprineli pogoršanju problema i intenziviranju rasnih tenzija između Samarićana i Jevreja. 

### DRUGI DEO: KOMENTAR

**Žena na studencu (Jovan 4,1–15)**

U svom susretu sa ovom Samarjankom, Isus je išao protiv prihvaćenog protokola i striktno praktikovanih tradicija Jevreja, a sve sa ciljem da bi je pridobio za svoje Carstvo. Na primer, Isus je lično razgovarao sa njom, iako je bila žena iz Samarije. Zamolio ju je za uslugu, što nije bilo društveno prihvatljivo, jer Jevreji nisu imali posla sa tako prezrenim i takozvanim „nečistim“ ljudima, a posebno sa ženom. 

U kulturi tog vremena, traženje i primanje usluge od nekoga otvaralo je vrata prijateljstvu i obavezalo bi primaoca da uzvrati uslugu. Žena je delovala šokirano što je Isus, Jevrejin, zamolio nju, prezrenu Samarjanku, da učini nešto za Njega, čime je započeo prijateljski odnos. Hajde da razmislimo o njenom odgovoru: „Kako ti, Jevrejin budući, možeš iskati od mene žene Samarjanke da piješ? Jer se Jevreji ne miješaju sa Samarjanima?“ (Jovan 4,9). 

Zanimljivo je da su obaveze zbog kojih je došla na studenac ostale neizvršene. Trebalo je da odnese vodu u svoje selo Sihar, ali u svom tom uzbuđenju zbog neverovatnog otkrića Vode života, ostavila je napunjene sudove sa vodom iza sebe. Htela je da Isusu dohvati vode da ublaži Njegovu žeđ, ali nije uspela jer je otišla u tolikoj žurbi. Kada su se Isusovi učenici vratili sa hranom da utole Njegovu glad, bili su krajnje iznenađeni što više nije gladan.

„Ostavljanje krčaga nepogrešivo je govorilo o delovanju Njegovih reči. U iskrenoj želji svoje duše da dobije vodu života, zaboravila je svoj posao kod studenca, zaboravila je Spasiteljevu žeđ, koju je želela da ugasi.“ (Elen G. Vajt, Čežnja vekova, str. 191. original). Isus je bio duboko dirnut što mu se, kao dugo očekivanom Mesiji, jedna tako prezrena žena obradovala celim srcem. To je bila mnogo bolja reakcija nego većine Njegovih sunarodnika, koji su zatvorili svoje umove i srca za Njega. Isus je bio toliko dirnut zadobijanjem izgubljenih duša za Carstvo nebesko, da je izgubio osećaj telesne žeđi i gladi, nasitivši svoju duši nebeskom vodom i hranom.

Ponekad se svedočenje drugima obavlja iz dužnosti i smatra se napornim radom. Ali svedočenje bi trebalo da bude užitak ako Hristov duh teče iz srca. Onda to predstavlja pravo zadovoljstvo, a ne težak, odbojan trud. Za one koji iskuse radost zadobijanja duša za Hrista, ta sveta dužnost zaista predstavlja prelivanje Duha koji se spontano izliva iz ljudskog srca. Zato je Isus rekao svojim iznenađenim učenicima: „Jelo je moje da izvršim volju Onoga koji me je poslao, i da svršim Njegov posao“ (Jovan 4,34).

**Objavljivanje Isusove prirode (Jovan 4,16–26)**

Možemo videti sličnost u reakcijama Samarjanke i Nikodima kada su čuli duboku istinu koja je proizašla iz Hristovih reči. Ovaj slavni član Sinedriona pokušao je da zaobiđe ključnu temu svoje očajničke potrebe za duhovnim obraćenjem. Umesto toga, Nikodim je glumio nerazumevanje Hristovih reči i pokušao da izjednači iskustvo novorođenja sa ponovnim odlaskom, bukvalno, u majčinu utrobu. Slično tome, prezrena žena iz Sihara promenila je temu u pokušaju da uguši svoje uverenje da je Isus Mesija. Ona je skrenula tok razgovora sa Isusom na raspravu o pravom mestu za bogosluženje.

Isus ju je ljubazno, ali ciljano, vratio na ključno pitanje prepoznavanja da je On Mesija koji stoji pred njom. Takođe ju je taktično podsetio da je njena religija, koja je spoj paganstva i judaizma, nije dovela do istinskog obožavanja Boga, jer je On taj koji je duh i izvor istine. Hristos joj je rekao sledeće: „Bog je duh; i koji Mu se mole, duhom i istinom treba da se mole“ (Jovan 4,24). Drugim rečima, pravo obožavanje koje vodi ka spasenju nije toliko vezano za mesto, već se radi o Hristu kao ličnosti i odnosu sa Njim.

Ovoj jednostavnoj ženi, grešnici sumnjivog karaktera, poverena je istina da je Isus dugo očekivani Mesija. Spasitelj je postepeno doveo Samarjanku do istine, što je kulminiralo time da joj je ukazao čast – više nego bilo kome drugom pre svog vaskrsenja – posebnom istinom o svom mesijanstvu. „Ja sam koji s tobom govorim“ (Jovan 4,26). Isto tako, ugledajući se na Hrista, ne smemo pokazivati favorizovanje u dosezanju ljudi, bili oni bogati ili siromašni, višeg ili nižeg društvenog statusa. Takve razlike ne bi trebalo da nam smetaju jer nisu bile značajne ni Hristu. Svi sa kojima dolazimo u kontakt imaju jedan zajednički imenitelj: potrebu za oproštenjem i iskupljenjem.

**Svedočanstvo Samarjana (Jovan 4,27–42)**

U kulturi Jevreja u Isusovo vreme postojala je obaveza da se uzvrati na gostoprimstvo, što je bilo prihvatljivo kada je u pitanju bio Jevrejin, ali ne i kada su on ili ona bili Samarjani. Primanje usluge i uzvraćanje na nju imalo je tendenciju da približi ljude jedne drugima. Iz tog razloga, Jevreji su bili potpuno protiv ovakve prakse sa strancima. Ali Isus je prevazišao nacionalne predrasude Jevreja. Njegova misija je bila da služi i da spasi one sa vrha i sa dna društvene lestvice, one unutar i izvan jevrejskog društva. Štaviše, zašto bi Mu takva društvena obaveza bila prepreka kada je došao da učini nešto što prevazilazi sve podele – da umre za čovečanstvo.

Isus je praktikovao uzajamnost u svojoj službi, jer je bio voljan da daje i prima pomoć. Takav pristup je efikasan način da potvrdite vrednost drugih i pomognete im da se osećaju da su vrednovani i potrebni. Razmislite o tome koliko se ovaj pristup pokazao kao efikasan kod Samarjanke. Isus ju je zamolio za jednostavno dohvatanje vode, što je ona mogla da učini, a On je uzvratio darom Vode života, koju je samo On mogao dati. Tada je žena, zauzvrat, podelila ovu radosnu vest sa svojim narodom i ceo grad je došao da upozna Isusa i poverovao u Njega. 

Slično tome, naše svedočenje treba da se širi od jedne osobe do mnogih, u sve širim sferama uticaja. Takođe, Isus je bio otvoren prema drugima i na taj način dozvolio sebi da bude ranjiv. On je pozivao na bliskost i žudeo je da ljudi budu brižni i saosećajni prema Njemu. Elen G. Vajt nam kaže da je „u Lazarevom domu Isus često nalazio odmor. Spasitelj nije imao svoj dom i zavisio je od gostoprimstva svojih prijatelja i učenika… On je čeznuo za ljudskom nežnošću, ljubaznošću i toplinom“ (Elen G. Vajt, *Čežnja vekova*, str. 524. original).

Na kraju, razmotrimo ovaj citat koji se dotiče principa uzajamnosti koji je Isus iskusio sa Samarjanima iz Sihara. Iako je bio jevrejski rabin, „On je prihvatio gostoljubivost ovih prezrenih ljudi. On je spavao pod njihovim krovom i jeo sa njima za njihovom trpezom“ (Elen G. Vajt, U potrazi za boljim životom, str. 26. original). Često smatramo da je izazov praktikovati princip uzajamnosti u svedočenju drugima. Možda zato što se osećamo toliko blagoslovenim divnim istinama koje nam je Bog dao i skloni smo da budemo pomagači, ali često ne dozvoljavamo sebi da budemo primaoci pomoći. Međutim, postajemo efikasniji ako se ponizimo i praktikujemo Hristov primer davanja i primanja. 

### TREĆI DEO: PRIMENA U ŽIVOTU

Odgovorite na sledeća pitanja:

1. Na koje prepreke za naše svedočenje nailazimo u našim kontaktima sa drugima, kao što su komšije, kolege i prijatelji? Koju ulogu imaju različiti jezici, rasno poreklo, kulturni običaji i ekonomski status u uticaju na naše svedočenje? Kako nam Bog može pomoći da prevaziđemo takve prepreke? Kako nam Isusov primer može pomoći u tom pogledu? Zapamtite da je Isus ostavio savršenstvo Neba da bi se suočio sa svakim problemom i grešnom praksom koja je zadesila čovečanstvo.
2. Razmotrite sledeću situaciju: članovi crkve ne žele da imaju nikakvu evangelizaciju ili svedočenje jer se plaše da bi novopridošli članovi možda promenili običaje bogosluženja na koje su navikli u crkvi. Kako biste reagovali na ovaj izazov?
3. Razmislite o svom omiljenom hobiju. U kojoj meri ste toliko zaokupljeni čistim zadovoljstvom da dok to radite zaboravite da jedete? Slično tome, kako nas Hristov primer svedočenja Samarjanki može pomeriti iz oblasti puke dužnosti u domen zadovoljstva? 
4. Kako reagujemo kada nas Sveti Duh osvedočava o istini, pravednosti i grehu, posebno u vezi sa stvarima koje želimo da ignorišemo? Da li smo strpljivi kao što je bila Samarjanka dok je slušala Isusa kako priča „ostatak priče“, da bismo, kao rezultat toga, mogli da ozdravimo i da Mu se vratimo?
5. Prisetite se događaja ili proviđenja u kome vas je Bog upotrebio da utičete na jednu osobu da prihvati i živi za Njega. Kako je taj kontakt uticao na druge osobe ili čak i veće grupe ljudi? Odvojite vreme da podelite svoje iskustvo sa jednom ili više osoba ove sedmice.