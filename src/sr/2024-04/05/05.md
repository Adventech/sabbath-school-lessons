---
title:  Isusovo otkrivenje
date:  30/10/2024
---

`Pročitajte tekst Jovan 4,16-24. Šta je Isus učinio da bi toj ženi pokazao da zna njene najdublje tajne i kako je ona na to reagovala?`

Svetlost je bila suviše zaslepljujuća da bi se u nju direktno gledalo. Zato ova žena, mada je prepoznala Isusa kao proroka, ponovo pribegava izbegavanju. Postavlja Mu pitanje u vezi sa verskim neslaganjem između Jevreja i Samarjana oko pravog mesta za bogosluženje.

Isus u svom odgovoru ističe da Samarjani ne znaju kome se mole i klanjaju. Njihovo bogosluženje bilo je spoj judaizma i paganizma. Jevreji su se klanjali Bogu koji se otkriva – što je još jedno važno priznanje za nekoga ko pripada samarjanskom narodu.

Služenje pravom Bogu nije vezano za mesto. Zato je rasprava o mestu bogosluženja potpuno nebitna. Jer, Bog je duh, i oni koji Mu se klanjaju treba to da čine u duhu i istini. Žena je prihvatila tu jednostavnu istinu koju joj je Isus preneo i bila je spremna da sazna još više. 

`Pročitajte tekst Jovan 4,25.26. Kako je Isus otkrio svoj identitet ovoj ženi?`

U sva četiri Evanđelja, ovo je jedini tekst u kom Isus, pre svog suđenja, otvoreno pred nekim izjavljuje da je on Mesija. I to ne pred nekom velikom gomilom uvaženih ličnosti, već pred jednom neimenovanom Samarjankom, samom, kod Jakovljevog izvora. on pokazuje interesovanje za svaku napaćenu dušu koja se oseća odvojeno i usamljeno.  

I tako ovoj ženi, koja ne samo da je bila iz strane kulture, već nije bila ni najvišeg moralnog karaktera, Isus otvoreno otkriva svoj identitet. A pošto joj je pokazao da zna njene najmračnije tajne, dao joj je i jak razlog da veruje u Njega.

`Šta nam ova priča govori o potrebi da evanđelje sruši prepreke koje mi ljudi postavljamo između sebe?`