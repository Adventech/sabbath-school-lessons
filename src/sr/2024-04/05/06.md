---
title:  Svedočenje Samarjana
date:  31/10/2024
---

`Pročitajte tekst Jovan 4,27-29. Koji iznenađujući čin je ova žena preduzela?`

Isusov razgovor sa Samarjankom prekinut je dolaskom učenika. Mada su bili iznenađeni što on razgovara sa jednom ženom, nisu Mu postavljali nikakva pitanja. Umesto toga, nagovarali su Ga da jede.

Žena je u međuvremenu ostavila svoj krčag sa vodom i požurila u grad da sa drugima podeli ono što je upravo doživela sa Isusom. 

`Pročitajte tekst Jovan 4,30-42. Šta se dogodilo nakon tog susreta i čemu nas to uči o širenju evanđelja?`

Pomalo je neobično što Isusova priča o žetvi prekida izveštaj o obraćenju mnogih ljudi u gradu. Ali Jovan želi da mi vidimo kako je Isus razumeo to što se dešavalo. Za Njega je izlaganje plana spasenja ženi Samarjanki bilo daleko važnije od jela. Njegov cilj bio je da duše vodi ka spasenju, i on je ovu situaciju iskoristio da svoje učenike pouči o hitnosti objavljivanja evanđelja svim ljudima, čak i onima koji im nisu slični. 

Ima mnogo značajnih trenutaka u Evanđelju po Jovanu. Tekst Jovan 4,39-42 svakako je jedan od njih. Mnogi Samarjani su poverovali zahvaljujući svedočenju žene koja je priznala: „Kaza mi sve što sam učinila“ (Jovan 4,39). 

Samarjani su pozvali Isusa da ostane sa njima. Nakon toga, mnogo više ljudi je poverovalo zahvaljujući Isusovoj Reči. „A ženi govorahu: sad ne vjerujemo više za tvoju besjedu, jer sami čusmo i poznasmo da je ovaj zaista spas svijetu, Hristos“ (Jovan 4,42).

`Kako nam ta priča pokazuje koliko snažno može biti svedočenje čak i samo jedne osobe? Koliko ste vi jak svedok o onome što je Isus učinio u vašem životu?`