---
title:  Žena kod bunara
date:  28/10/2024
---

`Pročitajte tekst Jovan 4,7-15. Kako Isus koristi ovaj susret da bi počeo da svedoči toj ženi?`

„Mržnja između Jevreja i Samarjana sprečila je ženu da ponudi takvu uslugu Isusu, ali Spasitelj je tražio ključ za ovo srce i istančanim razumevanjem proizašlim iz božanske ljubavi, zatražio je, a nije ponudio uslugu. Ponuđena usluga mogla je biti odbačena, ali poverenje rađa poverenje.“ – Elen G. Vajt, Čežnja vekova, str. 184 (original).

Kao što se pokazalo pri Njegovom susretu sa Nikodimom, Isus zna šta se nalazi u srcu drugih. U odgovoru na njeno iznenađeno pitanje otkud to da jedan Jevrejin traži takvu uslugu od Samarjanke, Isus prelazi direktno na suštinu. „odgovori Isus i reče joj: da ti znaš dar Božij, i ko je taj koji ti govori: daj mi da pijem, ti bi iskala u njega i dao bi ti vodu živu“ (Jovan 4,10).

Žena je reagovala slično kao Nikodim, koji je postavio pitanje: „Kako može to biti?“ (Jovan 3,9) – u kontekstu novorođenja. Njeno pitanje je glasilo: „Ni zahvatiti nemaš čim, a studenac je dubok; odakle ćeš dakle uzeti vodu živu?“ (Jovan 4,11). U oba slučaja, Isus ih je uputio (u prvom slučaju, istaknutog jevrejskog učitelja, a u drugom, samarjansku ženu sumnjivog karaktera) na transcendentne (onostrane) duhovne istine koje svako treba da čuje i razume. U osnovi, Isus je oboma rekao isto – bilo im je potrebno iskustvo obraćenja.

`Šta predstavlja starozavetnu pozadinu Isusove izjave o živoj vodi? (Jeremija 2,13; Zaharija 14,8)`

Voda je neophodna za život. Ljudi ne mogu da opstanu bez vode, pa tako ona može da posluži kao moćna i prikladna slika večnog života. Zato Isus kaže: „Koji pije od vode koju ću mu ja dati neće ožednjeti dovijeka; nego voda što ću mu ja dati biće u njemu izvor vode koja teče u život vječni“ (Jovan 4,14).

`Pročitajte tekst Jovan 7,37.38. Šta nam Isus kaže u tim stihovima, i kako mi doživljavamo to što nam Isus tu obećava?`