---
title:  „Gospode! daj mi te vode!“
date:  29/10/2024
---

**„I pokropiću vas vodom čistom, i bićete čisti; ja ću vas očistiti od svijeh nečistota vaših i od svijeh gadnijeh bogova vaših. I daću vam novo srce, i nov ću duh metnuti u vas, i izvadiću kameno srce iz tijela vašega, i daću vam srce mesno. I duh svoj metnuću u vas, i učiniću da hodite po mojim uredbama i zakone moje da držite i izvršujete“ (Jezekilj 36,25-27). **

`Na koji način tekst Jezekilj 36,25-27 odražava istine koje je Isus nastojao da prenese Nikodimu i ženi kod bunara?`

U oba slučaja, Isus je nastojao da dosegne te ljude duhovnim istinama, mada je koristio i slike iz sveta prirode. 

Nijedno od njih, a svakako ne u prvom trenutku, nije razumelo šta je Isus pod tim mislio. Kako čovek može, pitao je Nikodim, ponovo da se rodi? To jest, kako može da se vrati u majčinu utrobu? Nikodim je očigledno reagovao na svetovnom i ovozemaljskom nivou, mada ga je Isus nesumnjivo upućivao na duhovnu istinu. I žena Samarjanka je, isto tako, shvatila Isusove reči o vodi u doslovnom smislu, mada je Isus jasno govorio o nečemu duhovnom. 

Ženin odgovor na Isusovu ponudu žive vode bio je: „Daj mi te vode da ne žednim niti da dolazim ovamo na vodu“ (Jovan 4,15). ona je zaključila da bi je voda koju Isus nudi poštedela odlazaka do bunara, i tako smanjila rizik od suočavanja sa drugima. Začuđujuće je kako se razgovor brzo prebacio sa Isusovog traženja da pije na ženino traženje da pije. 

`Pročitajte tekst Jovan 4,16. Kako je Isus odgovorio na ženin zahtev?`

A onda Isus naglo menja temu razgovora, tražeći od žene da pozove svog muža i da se vrati s njim. otkud ta iznenadna promena teme? Ženini postupci su bili sračunati na izbegavanje. Ali Isus je čitao njeno srce. ona je morala da se suoči sa svojom situacijom da bi našla isceljenje. „Pre nego što je ova duša mogla da primi dar koji je on želeo da joj da, morala je biti dovedena dotle da prizna greh i prepozna svog Spasitelja.“ – Elen G. Vajt, *Čežnja vekova*, str. 187 (original).