---
title:  okolnosti susreta
date:  27/10/2024
---

`Pročitajte tekst Jovan 4,1-4. Koje je sporno pitanje navelo Isu­sa da prođe kroz Samariju?`

Fariseji su saznali da Isusovi učenici krštavaju više ljudi nego učenici Jovana Krstitelja. Takva situacija mogla je da izazove tenzije između Jovanovih i Isusovih sledbenika. Jovanovi učenici su, sasvim prirodno, bili ljubomorni i zabrinuti za ugled i status svog učitelja (uporedite sa: Jovan 3,26-30). Međutim, Jovanov upečatljivi odgovor glasio je da on mora da se umanjuje, a da Isus mora da raste (Jovan 3,30). Ipak, Isus je, verovatno da bi izbegao sukob, napustio Judeju i uputio se u Galileju. Samarija je pružala najdirektniji put između te dve lokacije, ali to nije bio jedini mogući put. Pobožni Jevreji radije su išli dugim zaobilaznim putem, krećući se ka istoku, kroz Pereju. Ali Isus je imao misiju u Samariji.

`Pročitajte tekst Jovan 4,5-9. Kako je Isus iskoristio tu priliku da otpočne razgovor sa ženom kraj bunara?`

Jakovljev izvor nalazio se u neposrednoj blizini Sihema, dok je Sihar, odakle je žena dolazila, bio udaljen otprilike 1,5 km. Isus je sedeo pored bunara, dok su Njegovi učenici otišli u grad da kupe hranu. Pošto nije imao čime da zahvati osvežavajuću vodu, kada je žena došla na bunar, Isus ju je zamolio da Mu da da pije.

U 3. poglavlju Evanđelja po Jovanu iznenađuje to što se Nikodim, jevrejski poglavar i rabin, ponizio toliko da je došao kod Isusa. Došao je noću da bi izbegao da bude primećen. Međutim, u 4. poglavlju, žena se krije u po bela dana, verovatno izbegavajući susret sa drugim ženama, koje su dolazile ili početkom ili krajem dana, kada je bilo hladnije. Jer, zašto bi inače prelazila toliki put da zahvati vodu, i to usred dana po najvećoj vrućini? Međutim, iz kojeg god razloga da se tu našla, susret sa Isusom promenio je njen život. 

Kakav prizor se zatim odvija? Jevrejski učitelj stoji nasuprot samarjanskoj ženi loše reputacije. Kakav kontrast! A ipak, upravo u tom kontekstu, odvija se izuzetan susret.

`Kakvi tabui postoje u vašoj kulturi, koji bi mogli da vas ometaju u svedočenju drugima? Kako možemo naučiti da ih prevaziđemo? Iznesite svoje odgovore u subotu u razredu.`