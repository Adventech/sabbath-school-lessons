---
title:  Tomino svedočenje 
date:  13/11/2024
---

`Pročitajte tekst Jovan 20,19-31. Šta možemo naučiti o veri i sumnji na osnovu priče o Tomi? Koju krupnu grešku je Toma napravio? `

Hristos se pojavio pred učenicima posle svog vaskrsenja, dok su zbog straha bili zajedno zaključani u sobi. Toma tada nije bio s njima. Kasnije je čuo izveštaje o vaskrsenju od drugih učenika, ali je i dalje očajavao. To se nije uklapalo u njegovu sliku o carstvu. A osim toga, sigurno se pitao zašto bi se Isus otkrio pred drugima baš kad on nije bio tamo. 

I zato je izjavio: „Dok ne vidim na rukama njegovijem rana od klina, i ne metnem prsta svojega u rane od klina, i ne metnem ruke svoje u rebra njegova; neću vjerovati“ (Jovan 20,25).

Toma je diktirao uslove za sopstveno verovanje. Takav pristup veri u Isusa javlja se uvek iznova u Evanđelju po Jovanu. Nikodim je Isusu uzvratio rečima: „Kako se može čovjek roditi kad je star?“ (Jovan 3,4). Žena kod bunara Mu je postavila pitanje: „Gospode! ni zahvatiti nemaš čim, a studenac je dubok; odakle ćeš dakle uzeti vodu živu?“ (Jovan 4,11). Gomila koja je upravo bila nahranjena hlebom i ribom, tražila je odgovor: „Kakav dakle ti pokazuješ znak da vidimo i da vjerujemo?“ (Jovan 6,30). 

To je taj ugao posmatranja – „videti, pa onda verovati“ – kojem se Jovan u svom Evanđelju suprotstavlja. Kada se sreo sa Tomom nakon svog vaskrsenja, Isus ga je pozvao da dođe, vidi i dotakne Njegovo vaskrslo telo. Ali onda mu je rekao: „Blago onima koji ne vidješe i vjerovaše“ (Jovan 20,29).

„Bog nas nikad ne poziva da verujemo, a da nam nije pružio dovoljno dokaza na kojima treba da zasnivamo svoju veru. Njegovo postojanje, Njegov karakter, verodostojnost Njegove reči, sve je zasnovano na svedočanstvima koja se obraćaju našem umu, a tih svedočanstava ima mnogo. Pa ipak, Bog nikad nije sasvim uklonio mogućnost sumnje. Naša vera mora počivati na dokazima, a ne na onome što se vidi.“ – Elen G. Vajt, *Put Hristu*, str. 105 (original). 

Preko Božje Reči, preko dela stvaranja i ličnog iskustva, pružena nam je neverovatna količina dokaza za veru u Isusa. 

`Kada bi vas neko pitao zašto verujete u Isusa, šta biste rekli?`