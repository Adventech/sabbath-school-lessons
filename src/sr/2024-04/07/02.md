---
title:  osvrt na Avrama
date:  10/11/2024
---

Isus nije bio stidljiv ni kada je trebalo da se izjasni o sebi, ni kada je trebalo da se pozove na svedoke koji bi mogli da potvrde ko je on, čak i ako se radilo o svedocima koji odavno nisu bili među živima, poput Avrama. „Avraam, otac vaš, bio je rad da vidi dan moj; i vidje, i obradova se“ (Jovan 8,56).

`Zašto je Avramovo svedočenje toliko važno da je čak uvršteno u Jovanovo Evanđelje? 1. Mojsijeva 12,3; 1. Mojsijeva 18,16-18; 1. Mojsijeva 26,4; Matej 1,1; Dela 3,25.`

„Preko simbola i obećanja, Bog ’napred objavi Avramu: u tebi će se blagosloviti svi neznabošci’ (Galatima 3,8). Patrijarhova vera oslonila se na otkupitelja koji će doći. Hristos je rekao Jevrejima: ’Avram, otac vaš, bio je rad da vidi dan moj, i vide i obradova se’ (Jovan 8,56). ovan, žrtvovan umesto Isaka, predstavljao je Božjeg Sina, koji će se žrtvovati umesto nas. Kada je čovek bio osuđen na smrt zbog prestupa Božjeg zakona, otac je, gledajući svoga Sina, rekao grešniku: ’Budi živ, našao sam otkup za tebe.’“ – Elen G. Vajt, *Stvaranje, patrijarsi i proroci*, str. 154 (original).

Avram je bio otac jevrejskog naroda. on je primio obećanje da će, preko njega, svi narodi biti blagosloveni. Taj blagoslov je došao preko Mesije, rođenog unutar njegove loze.  

Avram je bio otac i onima koji su se odazvali Bogu verom (Jevrejima 11,8.17-19). Njegova spremnost da žrtvuje svog sina Isaka (1. Mojsijeva 22), sina obećanja, nije bila samo dokaz vere, već i prozor u plan spasenja. 

Kada je Isus rekao: „Avraam, otac vaš, bio je rad da vidi dan moj; i vidje, i obradova se“ (Jovan 8,56), vođe su uzvratile: „Još ti nema pedeset godina, i Avraama li si vidio?“ (Jovan 8,57).

Isusov odgovor na to bio je zapanjujući: „Zaista, zaista vam kažem: ja sam prije nego se Avraam rodio“ (Jovan 8,58).

Isus koristi rečnik koji podseća na ono što je Bog kazao Mojsiju kod grma koji gori. To je bila tvrdnja da je on Bog, Samopostojeći. Bez sumnje, vođe su razumele implikacije Njegovih reči, jer tada „uzeše kamenje da bace na nj“ (Jovan 8,59). 

`Pročitajte tekst Rimljanima 4,1-5. Kako Pavle ovde koristi tu priču o Avramu da bi otkrio veliku istinu o spasenju samo verom, bez dela zakona? Kako nam ti stihovi pomažu da razumemo ideju o Avramu kao ocu onih koji žive verom?`