---
title:  Naše svedočenje o Isusu
date:  14/11/2024
---

Uvek iznova, dok predstavlja Isusove svedoke, Jovanov cilj je da nas dovede do konačnog zaključka: „A i mnoga druga čudesa učini Isus pred učenicima svojijem koja nijesu pisana u knjizi ovoj. A ova se napisaše, da vjerujete da Isus jest Hristos sin Božij, i da vjerujući imate život u ime njegovo“ (Jovan 20,30.31). 

Zamislite da ste bili tamo, lično, u telu, i da ste videli kako Isus čini mnoga od tih čuda. Mi bismo sigurno poverovali, zar ne? Sviđa nam se da tako mislimo, ali u izvesnom smislu, mi imamo još više razloga da verujemo u Isusa, nego što su imali oni koji su zaista videli ta čuda.

Zašto?

`Šta mi to imamo danas, što oni koji su živeli u Isusovo vreme nisu imali, a što bi trebalo da nam pomogne da verujemo? Pogledajte, na primer, sledeće tekstove: Matej 24,2; Matej 24,14; Matej 24,6-8.`

Mi imamo ne samo moćne izveštaje u Evanđelju po Jovanu, već i veliku prednost da vidimo ispunjenje mnogo toga što su Isus i ostali biblijski pisci predvideli, kao što je razorenje hrama (Matej 24,2), propovedanje evanđelja širom sveta (Matej 24,14), veliki otpad (2. Solunjanima 2,3), i činjenica da svet nastavlja da bude grešno i zlo mesto (Matej 24,6-8). Tokom celog života i službe Isusa Hrista, Njegovi sledbenici su ostali mala i zlostavljana grupa muškaraca i žena, koja je, prema svim ljudskim očekivanjima, trebalo odavno da nestane sa istorijske scene. Kako su oni mogli da znaju, kao što mi znamo, da će se sve to dogoditi? A znali su. Čak i sama naša vera zapravo je ispunjenje Isusovog proročanstva da će se evanđelje propovedati po celom svetu.

Danas, otprilike dve hiljade godina kasnije, kao Isusovi sledbenici, i mi imamo prednost da svedočimo o Isusu i onome što je učinio za nas. To što mi danas, sami za sebe, možemo da upoznamo Isusa kao Mesiju, nije rezultat rezonovanja Natanaila, Nikodima i žene Samarjanke, ili učenja fariseja. To što mi prihvatamo Isu­sa kao Spasitelja sveta, rezultat je čitanja Svetog pisma pod delovanjem sile osvedočenja Svetog Duha. 

I onda, svako od nas, na svoj način, i na osnovu ličnog odnosa sa Bogom, može da ispriča sopstvenu priču. Naša priča možda nije tako dramatična, u smislu da smo videli kako mrtvi ustaju ili kako je neko ko je slep od rođenja isceljen, ali to nije ni važno. ono što je važno jeste da mi poznajemo Isusa lično i da svedočimo za Njega na svoj način, kao što su činile i ličnosti iz Evanđelja po Jovanu.