---
title:  Pilatovo nesvesno svedočenje
date:  12/11/2024
---

Jovan u više navrata beleži pokušaje verskih vođa da uhvate Isusa, da Ga izvedu pred sud i da Ga osude na smrt. Jedna tema u Jovanovom Evanđelju, koju je često pokretao sam Isus, odnosi se na to da Njegov čas još nije došao, pri čemu je on mislio na vreme svog raspeća (Jovan 2,4; Jovan 7,6.8.30; Jovan 12,7.23.27; Jovan 13,1; Jovan 17,1).

Ali sada je taj čas došao. Isus je uhapšen u Getsimanskom vrtu, izveden je pred Anu, zatim pred Kajafu, prvosveštenika, a onda dvaput pred Pilata. 

Jovan se poziva na mnoge svedoke iz svih društvenih slojeva da bi potvrdio da Isus jeste Hristos. Sada se on poziva na Pilata, rimskog prokuratora koji je sudio Isusu. To je važno svedočenje, jer je Pilat bio Rimljanin, carski namesnik i sudija, dok su većina ostalih svedoka bili Jevreji i pripadnici običnog naroda.

`Na koji način je Pilatova presuda povezana sa temom Jovanovog Evanđelja? Jovan 18,38; Jovan 19,4-22.`

Isus je izveden pred Pilata rano u petak ujutru (Jovan 18,28). Njegov plan bio je da tog zatvorenika brzo prepusti Njegovoj sudbini. Međutim, Isusovo držanje privuklo je Pilatovu pažnju. Namesnik je potanko ispitao Isusa i sa Njegovih usana čuo reči: „Ja sam za to rođen, i zato dođoh na svijet da svjedočim istinu. I svaki koji je od istine sluša glas moj“ (Jovan 18,37).

Mada Ga je na kraju ipak osudio na smrt, Pilat je tri puta proglasio Isusa nevinim (Jovan 18,38; Jovan 19,4.6). A na krst je stavio natpis: „Isus Nazarećanin car judejski“ (Jovan 19,19), čime je dovršio svoje svedočenje o tome ko je Isus. Međutim, uprkos sopstvenom svedočenju o Isusovoj nevinosti, osudio Ga je na smrt. 

Pilat je pred sobom imao Istinu lično, a ipak je – dopustivši rulji da izvrši pritisak na njega – *osudio Isusa na smrt!* Kakav tragičan primer koji pokazuje šta se dešava kad ne sledimo ono za šta nam savest i srce kažu da je ispravno!

`Šta možemo na Pilatovom primeru naučiti o tome koliko je opasno dopustiti da nas neko popularno mišljenje, pa čak i pritisak, spreče da učinimo ono što verujemo da je ispravno?`