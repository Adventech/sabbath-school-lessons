---
title:  Marijino svedočenje
date:  11/11/2024
---

Šest dana pre Pashe, Isus je došao da poseti Mariju, Martu i njihovog brata Lazara, koga je podigao iz mrtvih. Simon, koji je izlečen od gube, priredio je gozbu u znak zahvalnosti zbog onoga što je Isus učinio za njega. Marta je posluživala, a Lazar je sedeo za stolom sa gostima (Jovan 12,1-8).

`Kakav je značaj Marijinih postupaka učinjenih tom prilikom? U kom smislu je to bilo svedočenje o tome ko je Isus zaista? Jovan 12,1-3.`

Mirisno ulje bilo je veoma skupo, vrednosti otprilike jedne godišnje plate običnog radnika. Marija je verovatno donela taj dar kao izraz zahvalnosti Spasitelju za oproštenje njenih greha i vaskrsenje njenog brata. ona je nameravala da se to jednog dana upotrebi za Isusovu sahranu. Ali onda je čula da on uskoro treba da bude pomazan za Cara. U tom slučaju, htela je da bude prva koja će Mu ukazati čast. 

Marija verovatno nije imala nameru da njen čin bude primećen, ali Jovan kaže: „Kuća se napuni mirisa od mira“ (Jovan 12,3). Juda je brzo reagovao uputivši prekor, primetivši da je taj parfem mogao da se proda, a da se prihod razdeli siromašnima. Ali Isus je odmah umirio Mariju, rekavši: „Ne dirajte u nju... Siromahe svagda imate sa sobom, a mene nemate svagda“ (Jovan 12,7.8).

Jedna tema koja se ponavlja provlači se kroz celo ovo Evanđelje – Isus zna šta je u ljudima (Jovan 2,24.25; Jovan 6,70.71; Jovan 13,11; Jovan 16,19). U ovom slučaju, na Simonovoj gozbi, Isus je znao šta je u Judi. A i Jovan se potrudio da istakne ko je bio Juda – koristoljubivi lupež (Jovan 12,6). 

„Mirisni dar koji je Marija namislila da izdašno utroši na Spasiteljevo mrtvo telo, izlila je na Njegovo živo telo. Prilikom sahrane njegov miris ispunio bi grob, a sada je uveseljavao Njegovo srce jemstvom njene vere i ljubavi... A kada je krenuo u tamu svog velikog iskušenja, poneo je sa sobom i sećanje na to delo, na zalogu ljubavi koja će Mu večno pripadati od onih koje je iskupio.“ – Elen G. Vajt, *Čežnja vekova*, str. 560 (original).

`Isus je znao šta je bilo u Marijinom, a šta u Judinom srcu. on zna i šta je u vašem srcu. Šta bi ta istina trebalo da nam kaže o našoj potrebi za Hristom kao našom pravednošću, koja nas i preobražava i pokriva?`