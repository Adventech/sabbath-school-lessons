---
title:  Blago onima koji veruju
date:  15/11/2024
---

### PRVI DEO: OPŠTI PREGLED

**Središte proučavanja: Jovan 18,38; Jovan 19,4–22; Jovan 20,19–31.**

Isus je sa pouzdanjem i sigurnošću govorio o svom identitetu. Često je aludirao na svoj identitet kao na ispunjenje proročanstva o obećanom Mesiji i tražio od drugih da potvrde Njegovo mesijanstvo. Zašto je njihovo osvedočenje u Njegov identitet bilo toliko važno za Isusa? Razlog leži u želji da što više duša spasi za svoje večno Carstvo i znao je da je vera u Njega jedini način za spasenja od greha i od ovog palog sveta.

Isus je takođe apelovao na mnoge da izraze svoja iskrena uverenja o svojim opipljivim iskustvima s Njim. Marijino svedočanstvo o Isusovoj žrtvi bilo je izuzetno snažno i značajno. Njegov brižni pogled poznavao je njeno srce, kao što poznaje i naša, jer Isus zna dubinu svakog srca. Isto tako, znao je i Judino zavereničko srce i šta se krilo iza njegovih prigovora. 

Isus je takođe pročitao srce Pontija Pilata, paganskog rimskog namesnika, koji je na neki način bio iskreniji od mnogih Isusovih optuživača. Isus je takođe primio svedočanstvo učenika koji je sumnjao i koji je sam morao da vidi i dodirne dokaz vaskrsenja svog Gospoda. Isus je bio strpljiv prema Tomi i pokazao mu ožiljke kao jasan dokaz. Ove sedmice ćemo takođe proučavati o najmoćnijem svedoku Spasiteljevog mesijanstva – samom Isusu, koji svedoči o svojoj mesijanskoj misiji preko svojih reči i svojim moćnim delima. 

### DRUGI DEO: KOMENTAR

**Ukazivanje na Avrama**

Jovan 8,56 implicira da je Avramu prikazano otkrivenje o budućem Mesiji. Ovo božansko otkrivanje slavne nade trebalo je da posluži kao potvrda Božjeg univerzalnog plana spasenja. Isus opisuje Avramovu reakciju kada je video ovo veličanstveno otkrivenje: „obradova se“ i „bio je rad da vidi dan moj“. Nasuprot tome, jevrejskim vođama nije bila potrebna vizija da bi videli Hristov dan jer su lično videli Mesiju i Njegova moćna dela. Umesto da se raduju, poput njihovog oca Avrama, oni su bili ljuti i spremni da Ga ubiju.

Štaviše, Avramu je prikazana praktična primena te vizije, koja je otkrila plan ljudskog iskupljenja. Avram je služio kao tip Boga Oca, a Isak kao tip Isusa, Božjeg jedinog Sina. Drva za žrtvu su na Isakovim leđima nošena do oltara, baš kao što je Hristos nosio drveni krst do oltara na Golgoti. I Isak i Isus, bez ikakvih prigovora, bili su voljni da budu žrtvovani. Teško je poverovati da bi mladi čovek kao što je Isak, u cvetu mladosti, bio tako poslušan, čak do smrti. Avramova neverovatna vera, iako uz bolan pristanak da žrtvuje svog jedinog sina — sina obećanja — predstavljala je Očevu spremnost da pusti Isusa da umre za čovečanstvo.

Glavna razlika između Isusa i Isaka bila je zamena koja je bila obezbeđena za ovog drugog. Ali, za Isusa ništa nije bilo obezbeđeno, Hristova žrtva je bila zamena za sve nas. Prolivajući svoju krv, Isus je za naše iskupljenje dao svoj život i svoju pravednost, koju niko drugi nije imao. 

**Marijino svedočanstvo**

Kada obratimo pažnju na gozbu u kući Simona fariseja, moramo primetiti da je Isus počasni gost, zajedno sa Lazarem, koga je upravo podigao iz mrtvih. Marija, s druge strane, nije počasni gost. Simon i Marija su prava studija slučaja obeležena suprotnostima. Isus je očistio Simona od gube, ali Simon još nije dozvolio Isusu da ga isceli od gube njegovih grešnih izbora. Nasuprot tome, Marija se potpuno predala Isusu i dozvolila Mu da je očisti od gube njene grešne prošlosti. Simon se osećao obaveznim, u skladu sa jevrejskim običajem, da oda počast Isusu jer ga je iscelio, i stoga je pozvao Isusa iz osećaja dužnosti. Ali Marija je bila potpuno predana i odana Isusu, šireći miris Njegove ljubavi po celoj kući. Ona je pomazala Hristovo telo na dan praznika, telo uskoro zaklanog Jagnjeta Božjeg, koji je bio Žrtva poslata da spase grešno čovečanstvo.

Isus je stao u Marijinu odbranu kada je dospela u centar pažnje svih prisutnih. Juda je organizovao verbalni napad na nju zbog pomazanja Isusa, napad koji su podržali i učenici. Isus je Marijin čin odanosti opisao kao divno delo jer je za Njega učinila ono što je mogla. Stoga, kada činimo ono što možemo iz iskrene ljubavi, Isus prihvata takav napor kao našu najbolju ponudu, jer On poznaje unutrašnje delovanje iskrenog srca. Kada dajemo sve od sebe za Isusa, On to smatra dovoljno dobrim. Ako je dovoljno dobro za Isusa, trebalo bi da bude dovoljno dobro i za nas.

**Pilatovo nesvesno svedočanstvo (Jovan 18,38; Jovan 19,4–22)**

Iznenađujuće je i ironično da bi paganski namesnik, u izvesnom smislu, stao na stranu Isusa i proglasio Njegovu nevinost, dok ga je sopstveni narod, koga je došao da spase, odbacio, tražeći Njegovu smrt. Živeći i vladajući u veoma pokvarenom svetu, Pilat je želeo da sazna istinu, ali je sumnjao da ona postoji. Takve sumnje u postojanje istine preovlađuju, posebno danas. Istina se pogrešno tumači kao laž, kao moćna smicalica, a svetlost je označena kao tama koja se koristi da potčini neznalice. Prevara se sve više normalizuje u našem društvu. I, poput Pilata, vapimo da saznamo istinu. 

Otuda je ono što je Isus rekao Tomi tako istinito i neophodno za naše vreme: „Ja sam put i istina i život“ (Jovan 14,6). U ovim poslednjim danima, treba da hodamo sa Isusom, koji je Put. Dok hodamo s Njim, On nas, rečju i delom, uči istini, koja vodi u večni život. Lako je postati obeshrabren, pa čak i razočaran dok se suočavamo sa dešavanjima u našem svetu. Stoga, moramo prigrliti Isusa, koji je istina za sva vremena i u kome nema ni traga tame koja se nalazi u ovom životu. On je postojan, jer je isti juče, danas i zauvek.

Zaključna misao o Pilatu: znao je u svom srcu da Isus nije samo neko ko je nevino optužen. Takođe je bio ubeđen da je Isus bio izvanredan u svakom pogledu. Pilat nikada nije sreo nekoga poput Njega. Pilatova supruga je potvrdila ovo uverenje tako što je sa njim podelila istinu o Isusu i upozorila ga da Ga ne osuđuje. U stvari, sam Pilat je proglasio Isusa nevinim — ne jednom, već tri puta.  

Ali, kao što mnogi čine, Pilat je podlegao pritisku rulje. Pokolebao se u trenutku slabosti, narušavajući tako svoju savest. Pilat je pokušao da ugodi i Rimu i mnoštvu, ali na kraju nije ugodio ni jednom ni drugom. Lišen svih počasti i prognan u Francusku, u Galiju, obuzela ga je teška depresija i on je sebi oduzeo život.

**Tomino svedočanstvo (Jovan 20,19–31)**

Tomin slučaj je pravi priručnik o veri i poverenju. Poput Pilata, Toma se borio sa sumnjom, uprkos obilju dokaza. Ali, Isus je bio spreman da ublaži njegove strahove i sumnje. Spasitelj je bio blag prema Tomi, pozivajući ga da dodirne Njegove ožiljke. Isus takođe želi da i mi „dođemo i vidimo“, da Ga lično doživimo. Čini se da je spreman da nam pruži sve što je potrebno kako bi nam pomogao da verujemo. On nas sreće tamo gde jesmo — u našem očaju, obeshrabrenju ili sumnji. 

Jovan se u svojim spisima često bavi temom sumnje. U vreme dok je pisao svoje Jevanđelje, suočio se sa obeshrabrenim članovima crkve koji su se borili sa gnostičkim jeresima o Hristovoj prirodi. U Jovanovo vreme, kao i u naše, bilo je onih koji su odlučili da ne veruju jer nisu videli sve dokaze koje su želeli, bilo naučne ili filozofske.

Mnogi se danas usredsređuju na svaku iznetu sumnju i prigovor u vezi sa Hristovim mesijanstvom i, zato, zanemaruju ogromne dokaze o stvarnosti Hristove prirode i Njegovoj misiji. Ovi sumnjičavci insistiraju na tome da se cela čaša dokaza napuni do vrha pre nego što odluče da veruju. Ali, u ovom palom svetu uvek će biti mesta za sumnju. Okruženi smo dokazima: čudesnom Božjom kreacijom, samim životom, božanskom promisli, našom savešću i merom vere sa kojom smo rođeni. Sa takvom vrstom dokaza, verovanje je zaista više nego moguće. 

Takvo iskustvo je upravo ono za šta je Jelisije molio Gospoda, da pomogne njegovom malovernom sluzi da vidi, kao što je zabeleženo u tekstu 2. O carevima 6,17: „Gospode, otvori mu oči da vidi.“ Biblija nam govori šta se dogodilo kao odgovor na Jelisijevu molitvu: „I Gospod otvori oči momku, te vidje, a to gora puna konja i kola ognjenijeh oko Jelisija.“ Dakle, možemo zaključiti da videti znači verovati u mnogo veću stvarnost, onu koja je izvan naših trenutnih okolnosti.

**Isusovo svedočanstvo**

Isus je zaista najveći svedok svog božanstva i božanske misije. Neprestano i neumorno, On je nastojao da otvori oči i srca intelektualaca i pripadnika bogatih klasa. Spasitelj je silno želeo da oni koji sumnjaju uzmu u obzir očigledne dokaze, da poveruju i budu spaseni, iako je to u mnogim prilikama bilo bezuspešno. Većina nas je bezbroj puta poželela da vidi i čuje Isusa lično! Ali da smo živeli tokom zemaljske Hristove službe i videli sve dokaze koje je On izneo, da li bismo zaista i poverovali? 

Sada imamo prednost mnogih ispunjenih proročanstava koja možemo proučavati kako bismo saznali o Njegovim moćnim delima i životodavnim rečima. Njegovim rečima je svojstven život jer su Njegove zabeležene reči u skladu sa Njegovom Ličnošću. Upravo kao što je Petar svedočio – Isus poseduje reči večnog života. Sam Isus je posvedočio da Njegove reči oživljavaju. 

Razmotrimo težinu bezbrojnih svedočanstava o promenjenim životima do kojih je došlo usled susreta sa Hristom. Hristova moć da preobrati okorelo i beznadežno ljudsko srce je u potpunosti prikazana kako bismo mogli da se divimo tom čudu. Razmislite kako Hristos, preko Duha Svetog, oblikuje Sebe, nadu slave, u nama. Ponekad imamo tendenciju da verujemo u ono u šta ne treba da verujemo. Ljudi ne misle uvek ono što govore ili ne govore ono što misle. S druge strane, Izvor Istine, Isus, je suprotnost tome. On uvek govori ono što misli i misli ono što kaže. Možemo u potpunosti da verujemo Njegovim rečima.

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Fariseji su imali tu privilegiju da iz prve ruke vide šta je Isus rekao i uradio, ali su se odupirali verovanju u Onoga koji je bio Božji neprocenjivi dar sa Neba. Toma je sumnjao, kao i neki od fariseja, ali je na kraju poverovao. Uporedite različite stavove prema Isusu kod Tome i fariseja. Koja je bila suštinska razlika?
2. Hristos se nije molio samo za svoje učenike, kao što je zabeleženo u Jovanu 17,9. Takođe se molio i za sve buduće generacije koje će verovati svedočanstvu Njegovih učenika, kao što se vidi u 20. stihu. „Ne molim pak samo za njih, nego i za one koji Me uzvjeruju njihove riječi radi.“ Zar ova tvrdnja ne znači da smo postali oni koji veruju u Hrista zahvaljujući Njegovim molitavama za nas i druge? Šta vam ova činjenica govori o Njegovoj neverovatnoj ljubavi, brizi i božanskoj sili?
3. Razmislite o Pilatovom kolebanju i podeljenoj lojalnosti. Koje su neke od negativnih posledica takvog vođstva? Kako pokušaj da se udovolji svima dovodi do zabune?
4. Dok komuniciramo sa ljudima u različitim sferama našeg života, naši životi odišu „mirisom“ ili uticajem na ljude oko nas. Ne možemo širiti Isusov miomiris ako nas On ne „namiriše“. Dok razmišljamo o svom svakodnevnom životu, da li atmosfera koja nas okružuje privlači druge Hristu ili ih odbija od Njega?