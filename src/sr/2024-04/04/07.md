---
title:  Za dalje proučavanje
date:  25/10/2024
---

U knjizi *Čežnja vekova* od Elen G. Vajt pročitajte poglavlje pod naslovom „Nikodim“, str. 167-177 (original). 

Nikodim je „istraživao... Sveto pismo na nov način, ne radi teorijskih rasprava, već da bi primio život za svoju dušu. Počeo je da gleda nebesko carstvo, kada se pokorio vođstvu Svetoga Duha... 

Verom primamo Božju milost, ali vera nije naš Spasitelj. Njom se ne stiče ništa. ona je ruka kojom se hvatamo za Hrista i prisvajamo Njegove zasluge – lek za greh... Pokajanje dolazi od Hrista isto tako stvarno kao i oproštenje.

Kako ćemo se, onda spasiti? ’Kao što Mojsije podiže zmiju u pustinji’, tako je podignut i Sin čovečji da svaki koji je prevaren ili ujeden od zmije može da ga pogleda i živi. ’Gle, jagnje Božje koje uze na se grehe sveta’ (Jovan 1,29). Svetlost koja svetli sa krsta otkriva Božju ljubav. Njegova ljubav nas privlači k Njemu. Ako se ne odupiremo ovom privlačenju, bićemo dovedeni do podnožja krsta u pokajanju za grehe koji su raspeli Spasitelja. Tada Božji Duh kroz veru stvara novi život u duši. Misli i želje postaju poslušne Hristovoj volji. Srce i um obnavljaju se prema obličju onoga koji deluje u nama da bi sve pokorio Sebi. Tada je Božji zakon napisan u umu i srcu, te zajedno sa Hristom možemo da kažemo: ’Hoću činiti volju Tvoju, Bože moj’ (Psalam 40,8).“ – Elen G. Vajt, *Čežnja vekova*, str. 175, 176 (original).

**Pitanja za razgovor**

`1.	Jovan Krstitelj je došao da pripremi put za Isusa. Koliko je, po vašem sudu, uspešna bila njegova služba, makar iz ljudske perspektive? I dok budete razmišljali kako da odgovorite, postavite sebi i sledeće važno pitanje: Kako definišete „uspeh“ na duhovnom planu?`

`2.	Nešto kasnije, Jovan Krstitelj je izrazio neke iskrene sumnje (Matej 11,2.3; Luka 7,19). Šta je izazvalo te sumnje kod njega, i šta možemo iz toga da naučimo kada je reč o tome kako da ostanemo čvrsti u svojoj veri? `

`3.	Razgovarajte u razredu o tome kako je neko poput Nikodima, koji je bio vođa u pravoj crkvi, koji je sigurno imao puno znanja, ipak mogao da bude u takvom duhovnom neznanju o onome što je zaista bitno. Koje pouke možemo izvući iz situacije u kojoj se on našao?`