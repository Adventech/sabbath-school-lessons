---
title:  Svedoci o Hristu kao Mesiji
date:  25/10/2024
---

### PRVI DEO: OPŠTI PREGLED

**Središte proučavanja: Jovan 1,35–39; Jovan 1,43–46.**

Isus, Izvor svake istine, osvetlio je svet svetlošću istine i tako povećao količinu videla koje je dato svakome na ovom svetu. Uprkos obilju ubedljivih dokaza, u Njegovom okruženju bilo je onih koji su ipak odlučili da se okruže tamom. Puni predrasuda i zaslepljeni ponosom, izabrali su da ne čuju istinu i ne vide svetlost. Božje srce je puno tuge kada se to dogodi, ali u svojoj ljubavi On nam dozvoljava izbore, čak i one pogrešne.

U ovoj lekciji biće posebno naglašeno svedočenje nekoliko očevidaca, kao što su Jovan Krstitelj i njegova dva učenika — Andrija i Jovan. Takođe ćemo razmotriti iskustva Filipa i Natanaila, kao i Nikodima, fariseja i uglednog člana Sinedriona, koji je otvorio svoje srce svetlosti Božje istine. Njegovo svedočanstvo obećava da će biti snažno i ubedljivo jer je mnogo rizikovao suprotstavljajući se svojim moćnim savremenicima. U svom noćnom razgovoru sa Nikodimom, Hristove usne su izgovorile najlepše obećanje Biblije: „Jer Bogu tako omilje svijet da je i Sina svojega jedinorodnoga dao, da nijedan koji Ga vjeruje ne pogine, nego da ima život vječni“ (Jovan 3,16).

Vraćajući se na Jovana Krstitelja, moramo se zapitati: Zašto bi Jovan, koji je bio poštovan i kome su se ljudi divili, dao svetu bilo šta drugo osim istinitog svedočanstva o Isusu? Jovan je obuhvatio celo jevanđelje potvrđujući da je Isus zaista bio prorečeno „Jagnje Božije koje uze na se grijehe svijeta“ (Jovan 1,29) i da se ovo proročanstvo sada ispunilo pred očima ljudi. Suočeni sa svedočanstvima takvih očevidaca, zar ne bi trebalo da budemo potpuno ubeđeni da je Hristos naš živi Spasitelj i Gospod?

### DRUGI DEO: KOMENTAR

**Svedočanstvo Jovana Krstitelja**

Jevreji su u Hristovo vreme imali svoje ideje o dolasku Mesije i bili su nepokolebljivi u tome da sve mora da se uklapa u njihove uredne planove. Sumnjali su da je Jovan Krstitelj možda mesijanski tip, ali on je svedočio za sebe da je samo preteča pravog Mesije i da ga je Bog poslao da Mu pripremi put. Ubrzo zatim, Jovan je ukazao na Isusa kao na „Jagnje Božje“. Ali Isus i Njegova žrtva za naše grehe nisu bili u skladu sa očekivanjima jevrejskih vođa o carskom Mesiji, koji će pobediti njihove tlačitelje, vladati Izrailjom i, na kraju, celim svetom.

Neki skeptici, u današnje vreme, nemaju mnogo poštovanja ni prema biblijskom konceptu žrtve. Oni ukazuju na Hristovu žrtvu da bi opravdali svoju ravnodušnost. Ovi skeptici tvrde da Isus nije morao da prolije svoju krv da bi spasao grešno čovečanstvo. Jednostavno je mogao da nas spase kroz demonstraciju svoje ljubavi i činjenjem čuda. Ali život je, kako nam Biblija kaže, u krvi, a izgubljenom čovečanstvu je bio potreban život koji je u Sinu. Anđeli nisu mogli da ostvare ovaj podvig u ime čovečanstva jer pozajmljuju život od Vlasnika života. Zašto bi inače Bog naredio bezbrojne žrtve nedužnih životinja ako ne da bi ukazao na neophodnost Hristove nevine krvi za oproštenje greha i davanje večnog života? 

Zbog toga je Jovan nepogrešivo rekao da „ja nijesam Hristos“ (Jovan 1,20) ili Svetlost, već samo svedok ispunjenja biblijskog proročanstva. Jovan je dva puta potvrdio da je Isus zaista bio Jagnje Božje, ispunjenje i vrhunac sistema žrtvovanja. Ovu istinu je rekao prisutnoj gomili čim je ugledao Isusa, a tu istu istinu je potvrdio i dvojici svojih učenika (videti Jovan 1,29.36).

Jovan Krstitelj, očevidac Isusovog krštenja, čuo je Očev glas koji je objavio da je Isus Njegov ljubljeni Sin koji je po Njegovoj volji. Takođe, Sveti Duh je sišao i ostao na Isusu dok je Bog osvedočio Jovana u Spasiteljevo božansko poreklo. Zato je Jovan rekao: „I ja vidjeh i zasvjedočih da je ovaj Sin Božij“ (Jovan 1,34). Suočen sa ovom izjavom, čovek ne može a da se ne zapita koliko je još dokaza potrebno skeptiku da veruje. Nažalost, ako neko odluči da uvek sumnja, to je siguran način da se nikada ne izađe iz mraka.

**Dvojica Jovanovih učenika (Jovan 1,35–39)**

Dva učenika Jovana Krstitelja, Andrija i Jovan, pisac jevanđelja, već su čuli njegovu propoved o ispunjenju starozavetnog proročanstva u Hristu. Dakle, kada je njihov učitelj usmerio njihovu pažnju na Isusa, velikog Učitelja koji je stajao pred njima, oni su poverovali i želeli su da Ga slede. Andrija i Jovan su mogli da za svaku Isusovu reč i potez budu kritički i osuđivački nastrojeni, poput fariseja, ali su izabrali da dozvole Svetom Duhu da deluje na njihovo srce. Oni su takođe verovali u ozbiljnost i istinitost nepobitnog biblijskog svedočenja Jovana Krstitelja.

Može se postaviti pitanje kako znamo da je drugi učenik o kome se govori bio Jovan, „učenik koga Isus ljubljaše“? Andrija se konkretno spominje po imenu, ali Jovan, koji je verovatno bio skroman ili suzdržan da sebe prikaže po imenu, zaista je taj drugi učenik. Andrija je bio onaj koji je upoznao svog brata Petra sa Isusom. Andrija, Petar i Jovan bili su prva trojica koji su činili jezgro prvobitnih dvanaest učenika. „Ostavivši Jovana [Krstitelja], otišli su da potraže Isusa. Jedan od dvojice bio je Andrija, brat Simonov; a drugi Jovan jevanđelist. To su bili Isusovi prvi učenici“ (Elen G. Vajt, *Čežnja vekova*, 138. str. originala).   

Očigledno su ova dva učenika, Andrija i Jovan, bili živo zainteresovani za Isusovo mesijanstvo i neverovatnu istinu koju će im On ponuditi. Obratite pažnju na njihov odgovor na Isusovo pitanje kada su krenuli za Njim. „Šta ćete?“, upitao je. Suprotno našem očekivanju, raspitivali su se za Njegovo prebivalište. 

„Gde stojiš?“ (Jovan 1,38). Nisu bili zainteresovani samo da slede Isusa; želeli su da ostanu sa Njim kako bi saznali više o Njegovoj misiji. I proveli su sa Njim ostatak dana, učeći neverovatne stvari o Njemu. Šta je sa nama danas? Da li želimo samo da verujemo u Isusa, ali ne i da se zadržavamo u Njegovom prisustvu? Da li uživamo u Njegovom društvu? Zaista, jedini način da se naši životi preobraze jeste da gledamo u Njega, baš kako je Jovan Krstitelj poučio svoje učenike. 

**Filip i Natanailo (Jovan 1,43–46)**

Sada ćemo sa Andrije, Jovana i Petra prebaciti fokus na Filipa i Natanaila. Filip je, osetivši da je njegov prijatelj Natanailo imao predrasuda i svakako nije bio lakoveran, pokušao da iznese ubedljivije dokaze o Mesiji, počevši od Mojsija i proroka. Kada je Natanailo oklevao da poveruje čuvši da je Isus iz Nazareta, Filip se nije raspravljao, niti ga ubeđivao, već ga je jednostavno pozvao: „Dođi i vidi“ (Jovan 1,46). Primetite da je Isus koristio isti pristup sa Andrijom i Jovanom kada ih je pozvao da dođu i sami se uvere. 

Postoji nešto moćno i preobražavajuće u provođenju vremena sa Hristom. Možemo sa drugima raspravljati o teologiji i filozofiji u korist istine, ali, na kraju krajeva, naše svedočenje je najefikasnije kada ih ljubazno i iskreno pozovemo da sami otkriju Isusa. U našem svedočenju, moramo se usredsrediti na prioritet pomaganja drugima da lično upoznaju Isusa, a onda bi mnoge primedbe ili sumnje same mogle nestati. Poučavanje doktrina je svakako važno, ali moramo početi sa Isusom kao srcem svakog znanja. 

Važno je primetiti kontrast između toga kako je Natanailo gledao na Isusa i kako je Isus gledao na njega. Natanailo je označio Isusa kao nekoga ko ne poseduje ništa dobro u svom karakteru, samo zato što je došao iz Nazareta. Nažalost, i mi ponekad činimo istu stvar drugima. Stavljamo ih u određene kutije na osnovu nacionalnosti, rase, kulture ili drugih razlika koje vidimo. Suprotno Natanailovoj prvobitnoj proceni, Isus se sa pohvalom obratio svom sagovorniku koji će uskoro postati Negov učenik. Kada ga je Isus video, rekao je: „Evo pravoga Izrailjca u kome nema lukavstva!“ (Jovan 1,47), što je zaista ohrabrujući komentar koji ga je naveo da se više raspita o ovom Nazarećaninu. Kada je Natanailo video Isusovu proročku sposobnost, odmah je poverovao: „Ravi! ti si Sin Božij, ti si car Izrailjev!” (Jovan 1,49).

**Nikodimovo svedočanstvo (Jovan 3,1–21)**

Ono što je specifično za Jovana jeste da se on u svom izveštaju o Isusu ističe kao pisac koji se zadržava na ličnim susretima koje je Isus imao sa određenim pojedincima, poput Nikodima i Samarjanke. Pri svojim susretima, Isus nije pokazivao pristrasnost prema jednoj grupi ljudi u odnosu na drugu. Umesto toga, On je nastojao da stupi u smislen kontakt sa svima koji su bili prijemčivi za istinu, bilo da se radi o visoko cenjenom jevrejskom vođi kao što je Nikodim ili prezrenoj Samarjanki.

Nikodim je bio farisej i važan član Sinedriona, najvišeg pravosudnog sistema u judaizmu, koji je bio najbliži domaćoj vlasti. Reč „Sanhedrin“ potiče od grčke reči sunedrion, što bukvalno znači „savet“. Bio je sastavljen od 71 člana, imao je tri tela, prema izveštaju iz teksta Matej 27,41, kako sledi:

1. Glavari sveštenički (vladajući prvosveštenik, penzionisani prvosveštenici i članovi prvosvešteničke porodice). Ovaj blok su uglavnom činili sadukeji.
2. Književnici (uglavnom fariseji).
3. Starešine, koji su bili predstavnici glavnih aristokratskih porodica.

Međutim, okruženje glavnog prvosveštenika je postalo korumpirano i Rim je to telo često potkupljivao.   

Nikodimovo ime na grčkom bukvalno znači „pobednik nad narodom“. Bio je poznat po svom bogatstvu a takođe i kao istaknuti učitelj. Osećao je snažnu potrebu da se sretne sa Isusom zbog svih neobičnih stvari koje je čuo o Njemu. Ali morao je da bude oprezan. Nije smeo da učini ništa što bi uvredilo njegove kolege, narodne vođe, i nanelo nepopravljivu štetu njegovim odnosima sa njima. Ipak, Nikodim nije mogao da zanemari jake dokaze da je Isus bio Mesija. Zato se noću sreo sa Isusom, gde je mogao da uživa u privatnosti razgovora s Njim, jedan na jedan. Isus nas sreće tamo gde se nalazimo na našem duhovnom putu. Njemu baš i ne smeta kako mi dolazimo k Njemu, sve dok dolazimo iskrenog srca. 

Nikodim je imao priliku da testira duhovnu snagu Isusovog neokaljanog karaktera i integriteta. Kao posledica toga, Nikodim je kasnije branio Isusa od Sinedriona, koji je hteo da Ga osudi a da Ga ne sasluša, kao što vidimo u tekstu Jovan 7,51. Obratite pažnju na napredovanje Nikodimovog iskustva sa Isusom: on se sastao nasamo s Njim, učeći o pravom obraćenju; branio Ga je pred Sinedrionom; a zatim, na kraju, bio je dovoljno hrabar da pomogne da se Njegovo telo skine sa krsta radi sahrane.

### TREĆI DEO: PRIMENA U ŽIVOTU

Razmislite i odgovorite na sledeća pitanja:

1. Razmislite o tome kako je Bog Otac pokazao uvažavanje prema svom Sinu na Njegovom krštenju. Da li je moguće da i tebe Bog pogleda i kaže isto što je rekao za svog Sina, da si ti Njegov ljubljeni sin ili kći koji je Njemu po volji? Razgovarajte o ovome. Obavezno pročitajte ohrabrujući odgovor na 113. stranici Čežnje vekova, prvi pasus, dok formulišete svoj odgovor. Kako primenjujete uverenje iz ovog pasusa u svom svakodnevnom životu i kakvu razliku to donosi?
2. Razmotrite Jovanovu izjavu o Isusu: „Gle, Jagnje Božije koje uze na se grijehe svijeta“ (Jovan 1,29). Kakva bi bila razlika kada bismo se prvo usredsredili na oslobađanje od greha, a zatim na Isusa, i tako preokrenuli dve ideje iznete u ovom tekstu? Objasnite.
3. Kako vam Nikodimov susret sa Isusom pomaže da efikasno svedočite uticajnim ljudima u društvu?
4. Uporedite Hristovo delotvorno svedočenje Nikodimu sa Njegovim svedočenjem Natanailu. Šta možete naučiti iz oba primera?