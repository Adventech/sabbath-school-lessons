---
title:  Jagnje Božje
date:  21/10/2024
---

Jevrejski narod je očekivao Mesiju koji će ih osloboditi od Rima. Cilj Evanđelja po Jovanu bio je da promeni njihovo shvatanje Mesije, da bi u Isusu mogli da prepoznaju ispunjenje proročanstava o dolazećem Caru. Mesija nije trebalo da bude ovozemaljski vladar. on je došao da ispuni sva starozavetna proročanstva koja se tiču Njega, što uključuje i Njegovo samožrtvovanje u korist ovog sveta i obnovljenje odnosa između Boga i Njegovog naroda.

`Pročitajte tekst Jovan 1,29-37. Kakvu objavu Jovan Krstitelj daje u vezi sa Isusom? Koju sliku on koristi da bi Ga opisao, i zašto je ona tako značajna za razumevanje ko je bio Isus i šta je bila Njegova misija?`

Izjava Jovana Krstitelja u vezi sa Isusom kao Jagnjetom Božjim podupire svrhu pisanja Jovanovog Evanđelja, a to je obnovljeno shvatanje Mesijinog dela i Njegove prirode. Isus je, zapravo, trebalo da bude ispunjenje obećanja žrtvenog sistema, koje može da se prati unatrag sve do obećanja o Iskupitelju, prvi put datog u stihu 1. Mojsijeva 3,15.

„Kada je prilikom Isusovog krštenja Jovan ukazao na Njega kao na Jagnje Božje, nova svetlost bačena je na Mesijino delo. Prorokov um bio je upravljen na Isaijine reči: ’Kao jagnje na zaklanje vođen bi’ (Isaija 53,7).“ – Elen G. Vajt, *Čežnja vekova*, str. 136 (original). 

`Pročitajte sledeće tekstove: Marko 10,45; Rimljanima 5,6 i 1. Petrova 2,24. Kako nam ti stihovi pomažu da razumemo ulogu koju je Isus imao kao „Jagnje Božje“?`

Koliko god da mu je još uvek nedostajalo znanja o Isusovoj službi, Jovan Krstitelj je u jedno bio siguran – u to da je Isus obećani Mesija, onaj koji je došao kao ispunjenje proročanstva.

`Razmotrite dublje tu Isusovu titulu – „Jagnje Božje“. Koje slike ona priziva u vaš um, i kako vam njena povezanost sa starozavetnim žrtvenim sistemom pomaže da više vrednujete tu visoku cenu našeg spasenja?`