---
title:  Svedočenje Jovana Krstitelja
date:  20/10/2024
---

Kao što smo ilustrovali u pouci za prošlu sedmicu, Evanđelje po Jovanu počinje sa Isusom Hristom – Rečju, u Njegovom večnom postojanju pre Stvaranja. A u istom prologu pojavljuje se i Jovan Krstitelj, kao onaj koji svedoči o Isusu. Neki Jevreji Isusovog vremena očekivali su dvojicu mesija – jedan od njih bio bi svešteničkog, a drugi carskog porekla. Međutim, Evanđelje po Jovanu jasno uči da Krstitelj nije tvrdio za sebe da je jedan od njih, već je, naprotiv, bio svedok jedinog pravog Mesije.  

`Pročitajte tekst Jovan 1,19-23. Kako je Jovan Krstitelj objasnio svoju službu i misiju?`

Verske vođe su poslale sveštenike i Levite da Jovana pitaju ko je on. S obzirom na visoka mesijanska očekivanja u Judeji, bilo je važno da Krstitelj razjasni svoj odnos prema tom pitanju. on nije bio Svetlost, ali je bio poslat od Boga da svedoči o Svetlosti i da pripremi put za dolazak Mesije (Jovan 1,6-8). Zato im je odgovorio najjasnije što je mogao: „Ja nijesam Hristos“ (Jovan 1,20). osim toga, Jovan je krštavao vodom, a Hristos je trebalo da krštava Duhom (Jovan 1,26.33). Jovan nije bio dostojan da odreši remenje na Isusovim sandalama (Jovan 1,27). Hristos je imao prioritet nad Jovanom, jer je postojao pre njega (Jovan 1,30). Isus je bio Božji Sin, a Jovan je samo upućivao na Njega (Jovan 1,34). 

`Pročitajte tekst Isaija 40,1-5 i Jovan 1,23. Kako Jovan koristi te stihove?`

U vreme kada su putevi bili razrovani i kameniti, ponekad bi sluge bile poslate pred carem, da poravnaju puteve i uklone oštre krivine, kako bi carevo putovanje proteklo glatko. Dakle, Jovan je, ispunjavajući proročanstvo, došao da pripremi ljudska srca za Isusa. 

`U kom smislu bi i mi, kao adventisti sedmog dana, trebalo da vršimo istu vrstu službe kao i Jovan Krstitelj? Koje paralele tu postoje?`