---
title:  Nikodimovo svedočenje
date:  24/10/2024
---

`Pročitajte tekst Jovan 3,1-21. Na koji način Nikodimovo svedočenje podupire osnovnu temu Evanđelja po Jovanu?`

Nikodim je bio uvaženi učitelj u Izraelu i bogati član Sinedriona. Njegovo svedočenje iz više razloga igra bitnu ulogu u Evanđelju po Jovanu. on se Isusu obratio sa „Ravi“ i ukazao na znake koje je Isus činio kao na dokaz o Njegovoj božanskoj misiji. Time je, i pre nego što je postao svestan šta čini, izneo dokaz u prilog Isusovom mesijanstvu.

Nikodim je na same te znake gledao kao na dokaz Isusovog božanskog pozvanja, ali nije shvatao da oni upućuju na Njega kao na ispunjenje starozavetnih proročanstava o Mesiji. Dakle, Nikodim je došao sa izvesnom sumnjom. on u tom trenutku nije prepoznao Isusa kao Hrista.

`Pročitajte tekst Jovan 3,3-21. Šta je Isus rekao Nikodimu da bi mu pokazao da tačno vidi šta se zbiva u njemu?`

Isus poznaje srce svakog pojedinca. Njegov odgovor Nikodimu možda deluje suviše odsečno, ali on se ustremljuje direktno na problem. Mada su verovali da je neznabošcima potrebno obraćenje, mnogi Jevreji nisu shvatali da je i njima, pripadnicima izabranog naroda, potrebno isto iskustvo obraćenja. Niko se ne rađa spasen, bez obzira na svoju nacionalnost ili crkvu u kojoj je odgojen.

Divno jevrejsko nasleđe koje seže unatrag sve do Avrama, nesumnjivo im je pružalo mnoge upadljive prednosti (videti Rimljanima 3,1.2). Ipak, to samo po sebi nije bilo dovoljno. Isus je Nikodimu rekao nešto nezamislivo – da on, učitelj i poglavar u Izraelu, mora iznova da se rodi – odozgo! 

A zatim ga je suočio sa njegovim duhovnim neznanjem: „Ti si učitelj Izrailjev, i to li ne znaš?“ (Jovan 3,10). Kako je moguće da ti, uzvišeni učitelj, to ne znaš? Taj ukor mora da je zvučao zapanjujuće. 

Ali uprkos svim sumnjama koje je tada još uvek imao u vezi sa Isu­som, Nikodim je kasnije stao na Njegovu stranu, zajedno sa ostalim Isusovim sledbenicima (videti Jovan 19,39). 

`Šta znači biti „nanovo rođen“, i zašto Isus stavlja tako veliki naglasak na to?`