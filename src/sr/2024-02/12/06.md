---
title:  Glasni poklič
date:  20/06/2024
---

`Pročitajte sledeće tekstove: Otkrivenje 18,1-4; Avakum 2,14 i Matej 24,14. Šta nam oni govore o tome kako će se Božje delo na zemlji dovršiti?`

Anđeo koji najavljuje pad Vavilona ima „oblast veliku“ (Otkrivenje 18,1). Poput anđela iz 14. poglavlja Otkrivenja, i ovaj anđeo predstavlja ljudske glasnike. On otkriva Božju slavu, i to tako potpuno da cela zemlja biva obasjana. Grčka reč za autoritet ili moć u Novom zavetu je egzozija. Ona se često koristi da opiše Hristov trijumf nad poglavarstvima i silama tame. A Isus je koristi u Matejevom evanđelju u vezi sa slanjem svojih učenika. U tekstu Matej 10,1 Isus daje svojim učenicima vlast nad poglavarstvima i silama tame. Dakle, On ih šalje sa božanskom silom da pobeđuju u borbi između dobra i zla. A u tekstu Matej 28, pošto Mu se „dade... svaka vlast na nebu i na zemlji“, On ih još jedanput šalje sa rečima: „Idite dakle i naučite sve narode“ (Matej 28,18.19). 

Ispunjena silom Svetog Duha, potpomognuta vlašću živog Hrista, koji je u svom životu i smrti trijumfovao nad poglavarstvima i silama tame, novozavetna crkva je obasjala zemlju Božjom slavom. Za samo nekoliko godina, učenici su objavili evanđelje celom tada poznatom svetu (Kološanima  1,23). 

Na kraju vremena, Sveti Duh će se izliti sa nezapamćenom silom, i evanđelje će se brzo širiti do svih krajeva zemlje. Hiljade će se obraćati u jednom danu, i Božja blagodat i istina vršiće uticaj na celu planetu. Ljudi će na taj način biti upozoreni, a evanđelje, zajedno s nadom koju nudi, biće rasprostranjeno širom sveta.

„Veliko delo propovedanja Jevanđelja neće se završiti manjim pokazivanjem Božje sile od one koja je obeležila njegov početak. Proročanstva koja su se ispunila izlivanjem ranoga dažda u početku propovedanja Jevanđelja treba ponovo da se ispune prilikom njegovog završetka u obliku poznoga dažda...

Božje sluge, lica ozarenih svetim posvećenjem, žuriće od mesta do mesta da objave vest sa Neba. Hiljade glasova, po celoj Zemlji, objavljivaće opomenu. Događaće se čuda, bolesnici će ozdravljati, a znaci i velika čuda pratiće vernike.“ – Elen G. Vajt, *Velika borba*, str. 611, 612 (original).

`Šta koči silno izlivanje Svetog Duha, pozni dažd i glasni poklič? Koliko god sitna bila naša uloga kao pojedinaca, šta ipak možemo preduzeti da bismo bili otvoreni i prijemčivi za izlivanje Svetog Duha?`