---
title:  Rani i pozni dažd
date:  19/06/2024
---

`Pročitajte tekstove Joilo 2,21-24 i Dela 2,1-4.41-47. Koje proročanstvo se ispunilo u prvom veku? Kakav uticaj je to imalo?`

Izlivanje Svetog Duha na Dan pedesetnice snažno je pokrenulo hrišćansku crkvu. Tri hiljade ljudi obratilo se Bogu u jednom danu. Knjiga Dela apostolska beleži čudo za čudom Božje blagodati koja preobražava: „A od onijeh koji slušahu riječ mnogi vjerovaše, i postade broj ljudi oko pet hiljada“ (Dela 4,4). Samo 120 vernika okupilo se na molitvi, ali je ta molitva dovela do  dramatične promene. Crkvi su se ubrzo pridružile hiljade novih vernika. Čak i „sveštenici mnogi pokoravahu se vjeri“ (Dela 6,7). A pošto su bili žestoko progonjeni u Jerusalimu, učenici „se bijahu rasijali“ i „prolažahu propovijedajući riječ“ (Dela 8,4). Tako su crkve osnivane po celoj Judeji, Samariji i Galileji (videti Dela 9,31). Posle svog obraćenja, apostol Pavle je propovedao Hrista širom Mediteranskog sveta. U Solunu, neki Jevreji koji su se protivili evanđelju, izneli su sledeću zapanjujuću tvrdnju: „Ovi što zamutiše vasioni svijet dođoše i ovdje“ (Dela 17,6). Silom Duha Svetoga učenici su za relativno kratko vreme dosegli čitav tada poznati svet. Joilovo proročanstvo o ranom daždu ispunilo se na Pedesetnicu, ali će se pozni dažd izliti sa još većom snagom, kako bi obezbedio konačnu žetvu na zemlji.

`Pročitajte sledeće tekstove: Zaharija 4,6; Zaharija 10,1; Osija 6,3 i Jakov 5,7.8. Kako će se, prema tim stihovima, dovršiti Božje delo na zemlji?`

Izrazi „rani i pozni dažd“ preuzeti su iz izraelskog ciklusa žetve. Rani dažd je padao u jesen da bi seme proklijalo. Pozni dažd je padao u proleće da bi žetva sazrela... To opisuje rad Svetog Duha na objavljivanju evanđelja. „Kao što je ’rani dažd’ delovao prilikom izlivanja Svetoga Duha u početku propovedanja Jevanđelja, i pokrenuo klijanje dragocenog semena, tako će u vreme ’poznoga dažda’, koji će biti izliven na kraju propovedanja, nastupiti sazrevanje žetve... Veliko delo propovedanja Jevanđelja neće se završiti manjim pokazivanjem Božje sile od one koja je obeležila njegov početak. Proročanstva koja su se ispunila izlivanjem ranoga dažda u početku propovedanja Jevanđelja treba ponovo da se ispune prilikom njegovog završetka u obliku poznoga dažda.“ – Elen G. Vajt, *Velika borba*, str. 611, 612 (original).