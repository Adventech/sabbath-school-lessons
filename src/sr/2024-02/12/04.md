---
title:  Kome se klanjamo?
date:  18/06/2024
---

U poslednjim danima odigraće se dramatična borba oko bogosluženja. Da li se klanjamo Tvorcu, ili zveri i njenoj ikoni? Tu nema sredine. Prvi anđeo iz teksta Otkrivenje 14 poziva muškarce i žene: „Poklonite se onome koji je stvorio nebo i zemlju i more i izvore vodene“ (Otkrivenje 14,7). Kao dodatnu podršku tom nebeskom pozivu, treći anđeo otkriva strašne posledice obožavanja zveri: „I on će piti od vina gnjeva Božijega, koje je nepomiješano utočeno u čašu gnjeva njegova, i biće mučen ognjem i sumporom pred anđelima svetima i pred jagnjetom“ (Otkrivenje 14,10). Nasuprot tome, oni koji se klanjaju Stvoritelju opisani su kao ljudi „koji drže zapovijesti Božije i vjeru Isusovu“ (Otkrivenje 14,12). 

Stvaranje je osnov pravog bogosluženja (Otkrivenje 4,11). Pošto je Bog „sazdao sve kroz Isusa Hrista“ (Efescima 3,9), sotona mrzi Stvoritelja i pokušava da, posredstvom zemaljskih sila, zameni Subotu, spomen na stvaranje (Danilo 7,25). Predstojeći sukob oko Božjeg zakona fokusira se na autoritet. Ako bi sotona uspeo da iskoreni bogosluženje subotom, mogao bi da tvrdi kako je njegov autoritet iznad Božjeg autoriteta. Da bi to postigao, on će pokušati da ubedi ili primora ceo svet da prihvati lažnu subotu.

Koliko god da je sada teško uvideti da se to zaista dešava, kao što smo već primetili, svet se dramatično menja. Kriza KOVID-19 pokazala nam je da naš svet može preko noći da postane potpuno drugačije mesto. Iako ne znamo sve detalje koji će dovesti do primanja žiga zveri, nije toliko teško zamisliti kako će se to dešavati. Ovaj svet je veoma nestabilno mesto, i uz svu  neverovatnu tehnologiju koja danas postoji, ono na šta Biblija upozorava zaista bi moglo da se ostvari čak i brže nego što mislimo.

`Pročitajte tekst Otkrivenje 13,13-17. Koje konkretne kazne čekaju one koji ne budu hteli da prime žig zveri?`

Oni koji ostanu verni Hristu, umesto da slede zver i njenu ikonu, suočiće se sa ekonomskim kaznama i sa pretnjom smrću. Čovečanstvo je i dalje onakvo kakvo je oduvek bilo – korumpirano, željno moći i nasilno. I mada ne znamo tačno kako će se završni događaji odvijati, nije teško zamisliti progonstvo na kraju vremena. Iako su napisane u potpuno drugačijem kontekstu, sledeće reči iz Evanđelja po Jovanu nam sve govore. Misleći na Isusa, Jovan piše da Njemu „ne trebaše... da ko svjedoči za čovjeka; jer sam znadijaše šta bješe u čovjeku“ (Jovan 2,25).

`Razmislite o pokvarenosti čovečanstva i o zlu koje su ljudi sposobni da učine. Zašto nam to pokazuje kako bi brzo i lako moglo da dođe do završnih događaja? Takođe, i što je još važnije, čemu bi ta tužna istina trebalo da nas nauči u vezi sa potrebom da čuvamo vlastito srce?`