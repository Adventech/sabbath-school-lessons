---
title:  Odanost Bogu i Njegovoj Reči
date:  16/06/2024
---

`Pročitajte stihove Priče 23,23; Jovan 8,32 i Jovan 17,17. Koja zajednička nit se provlači kroz sve njih?`

Velika borba je vekovima predstavljala sukob između istine i laži. Sotona je lažov i otac laži (Jovan 8,44). Isus je izvor sveukupne istine. On kaže: „Ja sam put i istina i život“ (Jovan 14,6). Istina koja nas oslobađa od sotonskih obmana nalazi se u Božjoj Reči. Biblija razotkriva sotoninu strategiju i upoznaje nas sa Božjim planovima. Sveto pismo rasvetljava put pred našim nogama (Psalam 119,105). Psalmista izjavljuje: „Riječi tvoje kad se jave, prosvjetljuju i urazumljuju proste“ (Psalam 119,130). Zatim dodaje: „Osnova je riječi tvoje istina“ (Psalmi 119,160). 

`Pročitajte tekst 2. Petrova 1,16-21. Koja nam uveravanja apostol daje u vezi sa proročanstvima? Koju ilustraciju on koristi da bi pokazao važnost Božje proročke Reči?`

Mi se ne povodimo za „pripovijetkama mudro izmišljenijem“. Proročanstva Božje Reči osvetljavaju put pred nama. Pomažu nam da razlikujemo istinu od zablude. Bez Biblije, bili bismo podložni ćudljivosti ljudskog mišljenja i lako bi nas bilo prevariti. „Pripadnici Božjeg naroda upućeni su na Pismo kao na svoju zaštitu od uticaja lažnih učitelja i zavodljive moći duhova tame. Sotona se služi svim sredstvima da spreči ljude da steknu poznavanje Biblije, jer njene jasne izjave otkrivaju njegove prevare... Poslednja velika obmana uskoro će se odigrati pred našim očima. Antihrist treba da učini svoja čudesna dela svima na vidiku. Falsifikat će biti tako sličan originalu da niko neće biti u stanju, osim uz pomoć Svetoga pisma, da uoči razliku među njima... Niko osim onih koji su ojačali svoj um biblijskim istinama, neće opstati u poslednjem velikom sukobu. Svaka duša biće stavljena na probu – da li će više slušati Boga nego ljude? Odlučujući trenutak je pred vratima. Da li su naše stope utvrđene na steni Božje nepromenljive Reči? Da li smo spremni da hrabro ustanemo u odbranu Božjih zapovesti i vere Isusove?“ – Elen G. Vajt, *Velika borba*, str. 593, 594 (original).

`Razmislite o pitanjima koja Elen Vajt postavlja u navedenom citatu. Šta će nas osposobiti da opstanemo tokom konačne krize? Šta nas odvraća od proučavanja Božje Reči? Kako bismo mogli da kompromitujemo istinu radi ličnog zadovoljstva?`