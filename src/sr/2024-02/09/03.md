---
title:  Nepromenljivost Božjeg zakona
date:  27/05/2024
---

`Pročitajte sledeće tekstove: Matej 5,17.18; Psalmi 111,7.8; Propovednik 12,13.14; 1. Jovanova 5,3 i Priče 28,9. Čemu nas ti biblijski tekstovi uče o hrišćanskom odnosu prema zakonu?`

Adventisti sedmog dana idu stopama reformatora koji su naglašavali svetost Božjeg zakona. Obratite pažnju na sledeću snažnu tvrdnju Džona Veslija: „Ritualni ili ceremonijalni zakon koji je Mojsije predao sinovima Izraelovim, i koji je sadržavao sve naloge i uredbe u vezi sa starim žrtvama i službama u hramu, naš Gospod je zaista došao da uništi, razreši i potpuno ukine... Ali, moralni zakon, sadržan u Deset zapovesti, na kojem su proroci insistirali, On nije uklonio. Namera Njegovog dolaska nije bila da se opozove bilo koji deo tog zakona. To je zakon koji se nikad ne može prekršiti, koji stoji kao ’vjerni svjedok u oblacima’... Svaki deo tog zakona mora ostati na snazi, za celo čovečanstvo i za sva vremena, kao nešto što ne zavisi od mesta i vremena, niti od bilo kakvih drugih okolnosti podložnih promeni, već od prirode Boga i prirode čoveka i njihovog nepromenljivog uzajamnog odnosa.“ – Upon Our Lord’s Sermon on the Mount, Discourse V, *John Wesley’s Sermons: An Anthology* (Nashville, TN: Abington Press, 1991), pp 208, 209.

`Uporedite tekst 2. Mojsijeva 34,5-7 sa sledećim tekstovima: Rimljanima 7,11.12; Psalmi 19,7-11; Psalmi 89,14 i Psalmi 119,142.172. Šta nam ti stihovi govore o odnosu između Božjeg zakona i Božjeg karaktera?`

S obzirom da je Božji zakon u stvari prepis Njegovog karaktera, podnožje Njegovog prestola i osnov morala za čovečanstvo, sotona ga mrzi. „Ukoliko je zemaljsko Svetilište bilo simbol ili slika nebeskog, svakome je moralo biti jasno da je i Zakon koji je čuvan u zemaljskom kovčegu zaveta morao biti verodostojan prepis Zakona u kovčegu na Nebu, i da prihvatanje istine o nebeskom Svetilištu obuhvata i priznavanje zahteva Božjeg zakona i obavezu svetkovanja Subote iz četvrte zapovesti. Tu se krila tajna ogorčenog i odlučnog protivljenja skladnom tumačenju Pisma koje je otkrivalo Hristovu službu u nebeskom Svetilištu.“ – Elen G. Vajt, *Velika borba*, str. 435 (original).

`Koji razlog ljudi često navode kada tvrde da mi više nismo obavezni da držimo Deset zapovesti? Šta mislite, šta zapravo stoji iza toga?`