---
title:  Svetilište i zakon
date:  26/05/2024
---

`Pročitajte sledeće tekstove: Otkrivenje 11,19; 2. Mojsijeva 25,16; 2. Mojsijeva 31,18 i Otkrivenje 12,17. Šta se, prema tim tekstovima, nalazilo u kovčegu zaveta u Svetinji nad svetinjama?`

Dan pomirenja bio je dan suda. Celom Izraelu bilo je zapoveđeno da uzme učešća u tom događaju, kroz pokajanje, preispitivanje duše i uzdržavanje od svakog posla (videti 3. Mojsijeva 23,29-31). Samo na taj dan prvosveštenik je ulazio u Svetinju nad svetinjama da bi izvršio pomirenje za greh. Tu, u najskrovitijem delu svetilišta, stajao je kovčeg zaveta. U kovčegu se nalazio Božji zakon Deset zapovesti, zapisan na kamenim pločama. Zlatni poklopac kovčega nazivao se presto milosti (ili pomirilište), i tu je škropljeno krvlju da bi se svetilište očistilo od greha. Božje prisustvo se pokazivalo u slavi Šekine iznad prestola milosti. Svaka prineta žrtva otkrivala je Božju milost prema grešnim ljudima, ali Dan pomirenja pokazuje da će se greh pamtiti sve do sudnjeg dana (Jevrejima 10,3), i da se on može zaista ukloniti jedino na osnovu vere u Hristovu krv koja čisti od greha (1. Petrova 1,18.19). Tu, u Božjem prisustvu, milost i pravda se prelepo sjedinjuju. 

Gledajući u nebesko svetilište, apostol Jovan je video kako se „otvori... crkva Božija na nebu, i pokaza se ćivot zavjeta“ (Otkrivenje 11,19). U knjizi Velika borba dodaje se sledeći komentar: „U svetinji nad svetinjama, u Svetilištu na Nebu, Božji zakon se čuva kao svetinja – Zakon koji je sam Bog izgovorio usred gromova na Sinaju i napisao svojim prstom na kamenim pločama. Božji zakon u nebeskom Svetilištu je veliki original, a propisi napisani na kamenim pločama i zabeleženi u Mojsijevom petoknjižju bili su samo njegov verni prepis. Oni koji su uspeli da shvate ovu važnu činjenicu, mogli su da razumeju sveti i nepromenljivi karakter Božjeg zakona.“ – Elen G. Vajt, *Velika borba*, str. 434 (original). 

Proučavajući biblijsko učenje o svetilištu, rani adventistički vernici su uvideli značaj Božjeg zakona i Subote koja se nalazi u samom njegovom središtu. Zaključili su da Božji zakon, budući da je prikazan u kovčegu zaveta u nebeskom svetilištu, sigurno nije mogao biti ukinut na krstu. 

`Razmišljajte o Suboti koja nam, brzinom od preko hiljadu šesto kilometara na čas, dolazi svake sedmice, bez izuzetka. Šta nam to govori o važnosti doktrine o stvaranju? Za koje drugo učenje postoji tako moćan podsetnik, koji se uvek iznova ponavlja?`