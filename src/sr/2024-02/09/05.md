---
title:  Žig zveri
date:  29/05/2024
---

`Pročitajte Otkrivenje 12,12.17 i Otkrivenje 13,7. Šta nam ti tekstovi otkrivaju o sotoninom gnevu? Zašto je đavo toliko gnevan na Božji narod poslednjeg vremena?`

Otkrivenje 12 nam daje obrise kosmičkog sukoba između Hrista i sotone kroz vekove. On će dostići vrhunac prilikom sotoninog završnog napada na Božji narod. Otkrivenje 13 nam predstavlja dva đavolja saveznika, zver iz mora i zver iz zemlje. Te dve sile će mu se pridružiti u ratovanju protiv Božjeg naroda. 	

`Pročitajte Otkrivenje 13,4.8.12.15 i Otkrivenje 14,7.9-11. (Videti takođe: Otkrivenje 15,4; Otkrivenje 16,2; Otkrivenje 19,20; Otkrivenje 20,4; Otkrivenje 22,9.) Koja se ključna tema pojavljuje u svim tim stihovima?`

Zapazite taj kontrast. Ljudi obožavaju ili Stvoritelja, ili nešto drugo. Stvoritelj je dostojan obožavanja (Otkrivenje 5,9). Borba između Hrista i sotone na nebu otpočela je upravo zbog obožavanja: „Izaći ću u visine nad oblake, izjednačiću se s višnjim“ (Isaija 14,14). Sotona je želeo za sebe obožavanje koje pripada jedino Stvoritelju. Prema tekstu Otkrivenje 13, on u tome uspeva zahvaljujući delovanju zveri iz zemlje (Otkrivenje 13,4). 

Poređenje sa tekstom Danilo 7 pokazuje da je ta zver iz zemlje isto što i mali rog,  koji  hoće „da promijeni vremena i zakone“ i koji vrši vlast 1.260 proročikih „dana“, to jest, 1.260 godina (Danilo 7,25; uporediti sa stihom Otkrivenje 13,5; videti 6. pouku). A jedini deo Božjeg zakona Deset zapovesti koji se bavi vremenom je četvrta zapovest. Ta crkva je pokušala da pomeri dan za bogosluženje sa subote, sedmog dana, na nedelju, prvi dan u sedmici.

To što jedna zemaljska sila nastoji da zameni dan za bogosluženje, sedmi dan – Subotu, koju je sam Bog dao kao znak svog autoriteta (2. Mojsijeva 31,13; Jezekilj 20,12.20), predstavlja pokušaj da se božanski autoritet uzurpira na najosnovnijem mogućem nivou. Na toj pojedinosti je, dakle, fokus konačnog sukoba između pravog i lažnog bogosluženja. 

Iz tog razloga, Otkrivenje prepoznaje ljude koji su verni Bogu kao one „koji drže zapovijesti Božije“ (Otkrivenje 12,17; Otkrivenje 14,12). To podrazumeva sedmi dan, Subotu, a ne nedelju. Oni koji budu odbacili konačni poziv tri anđela da se Bogu klanjaju na Njegov sveti dan (Isaija 58,13) i koji, umesto toga, budu obožavali zver na njen lažni sveti dan, nedeljom, primiće žig zveri (videti 11. pouku).