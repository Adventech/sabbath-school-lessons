---
title:  Poruke tri anđela
date:  30/05/2024
---

U stihu Otkrivenje 14,7, prvi anđeo jakim glasom poziva: „Bojte se Boga, i podajte mu slavu, jer dođe čas suda njegova; i poklonite se onome koji je stvorio nebo i zemlju i more i izvore vodene!“ To je nebeski poziv upućen svima nama da, u svetlu predstojećeg suda, svoju krajnju odanost i svesrdnu službu posvetimo Stvoritelju sveta.

Drugi anđeo objavljuje: „Pade, pade Vavilon grad veliki: jer otrovnijem vinom kurvarstva svojega napoji sve narode“ (Otkrivenje 14,8). Vavilon predstavlja otpadnički verski sistem koji je odbacio poruku prvog anđela u korist lažnog sistema bogosluženja. Zato nas tekst Otkrivenje 14,9-11 upozorava da se ne klanjamo „zvijeri i ikoni njezinoj“. Tu su predstavljena dva suprotstavljena opredeljenja – obožavanje Stvoritelja, ili obožavanje zveri. Svaka osoba na planeti Zemlji doneće svoju konačnu, neopozivu odluku kome pripada njena nepodeljena odanost – Isusu ili sotoni.

`Pročitajte Otkrivenje 14,12. Koje su to dve karakteristike po kojima se prepoznaju oni koji odbijaju da se poklone zveri? Zašto su obe presudno važne?`

Bog će imati svoj narod poslednjeg vremena, koji će Mu ostati veran i kad se suoči sa najvećim protivljenjem i najžešćim progonstvom u istoriji sveta. Zahvaljujući daru Hristove pravednosti, oni će voditi blagodaću ispunjen život poslušnosti. Klanjanje Stvoritelju je u direktnoj suprotnosti sa klanjanjem zveri, a ispoljava se kroz držanje Božjih zapovesti. Taj konačni sukob oko odanosti Hristu ili odanosti zveri usredsređuje se na bogosluženje, a u samoj srži velikog sukoba između dobra i zla je pitanje Subote.

Ti posvećeni sledbenici Spasitelja neće imati samo veru „u Isusa“, već i veru „Isusovu“. Isusova vera je tako duboka, tako puna pouzdanja, tako posvećena da ni svi demoni pakla ni sva iskušenja na zemlji ne mogu da je poljuljaju. To je vera koja se uzda i kad ne može da vidi, veruje i kad ne može da objasni i nada se i kad ne može da razume. Ta „vera Isusova“ i sama je dar koji primamo verom. Ona će nas provesti kroz krizu koja je pred nama. Kada izbije konačna kriza i kad se suočimo sa ekonomskim bojkotom, sa progonstvom, zatvaranjem, pa i samom smrću, vera Isusova će nas provesti kroz poslednje časove na planeti zemlji, pre nego što se Isus vrati.

`Kako Bog danas priprema vašu veru za ono što će doći u budućnosti?`