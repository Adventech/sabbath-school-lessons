---
title:  Subota i zakon
date:  28/05/2024
---

`Pročitajte sledeće tekstove: Otkrivenje 14,6.7; Otkrivenje 4,11; 1. Mojsijeva 2,1-3 i 2. Mojsijeva 20,8-11. Kakav odnos postoji između stvaranja, Subote i Božjeg zakona?`

Stvaranje mnogo govori o našoj vrednosti u Božjim očima. Mi nismo sami u svemiru – kao neka trunčica kosmičke prašine – niti smo proizvod genetičke slučajnosti. Drugim rečima, zvanični naučni scenario o nastanku života, koji je prihvaćen od strane masovnih medija i popularne kulture, predstavlja pogled na naše poreklo koji je u svakom smislu nespojiv sa biblijskim izveštajem. 

Mi smo ovde zato što nas je Isus stvorio. A On je dostojan našeg obožavanja ne samo zato što nas je stvorio, već i zato što nas je iskupio. Stvaranje i spasenje nalaze se u samoj srži svakog  istinskog bogosluženja. U skladu s tim, Subota je od presudnog značaja za razumevanje plana spasenja. Subota govori o Stvoriteljevoj brižnosti i Spasiteljevoj ljubavi. 

Po završetku sedmice stvaranja, Bog je počinuo u lepoti i veličanstvu sveta koji je stvorio. On je počinuo i zato da bi nam dao primer. Subota je sedmično zaustavljanje da bismo slavili Onoga koji nas je stvorio. Kada slavimo Boga subotom, mi otvaramo svoja srca da bismo primili poseban blagoslov koji On daje u taj dan i ni u jedan drugi dan u sedmici. 

Subota upućuje na Stvoritelja koji nas je suviše voleo da bi nas napustio kada smo odlutali od svrhe koju je imao za nas. Subota je večni simbol našeg počivanja u Njemu. Ona je poseban znak odanosti Stvoritelju (Jezekilj 20,12. 20). Ona je simbol odmora a ne dela, blagodati a ne legalizma, sigurnosti a ne osude, oslanjanja na Boga za spasenje, a ne na nas same. Pravi subotni odmor je blagodatno počivanje u rukama Onoga koji nas je stvorio, koji nas je iskupio i koji će ponovo doći radi nas.  

Poruka 14. poglavlja Otkrivenja, Božja poruka poslednjeg vremena za ovaj svet, poziva ljude da svake subote počivaju u Njegovoj ljubavi i staranju. Ona nas poziva da se sećamo Onoga koji nas je stvorio i da mu odajemo slavu. Držanje Subote je takođe i spona između savršenstva Edema i slave novog neba i nove zemlje što treba da dođe. Ona nas podseća da će jednog dana raskošna lepota Edema biti obnovljena. 

`Većina adventista sedmog dana suočila se sa optužbama da su legalisti, a ta optužba se obično povezuje sa našim držanjem Subote. Razgovarajte o Suboti kao o simbolu iskupljenja i opravdanja verom. Otkud to da poslušnost Božjoj zapovesti da se odmaramo navodi ljude na pomisao da mi u stvari pokušavamo da zaradimo svoj odlazak na nebo?`