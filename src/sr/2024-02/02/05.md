---
title:  Briga za zajednicu 
date:  10/04/2024
---

Rana crkva nije rasla samo zato što su njeni članovi propovedali evanđelje, već i zato što su živeli po evanđelju. Vernici su služili po ugledu na Hrista, koji „prohođaše po svoj Galileji... učeći po zbornicama njihovijem, i propovijedajući jevanđelje o carstvu, i iscjeljujući svaku bolest i svaku nemoć po ljudima“ (Matej 4,23). Isusu je bilo stalo, duboko stalo do ljudi, a isto tako i novozavetnoj crkvi. Upravo je ta nesebična ljubav i posvećenost zadovoljenju ljudskih potreba, udružena sa objavljivanjem dobre vesti evanđelja u sili Svetog Duha, bilo to što je izvršilo tako snažan uticaj na svet u ranim vekovima hrišćanske crkve. 

`Pročitajte sledeće tekstove: Dela 2,44-47; Dela 3,6-9 i Dela 6,1-7. Mada su okolnosti bile različite, kojim načelima izvornog hrišćanstva možemo da se poučimo na osnovu tih tekstova?`

Ti novozavetni vernici ugledali su se na Hrista koga, kao što Petar kaže, „pomaza Bog Duhom svetijem i silom, koji prođe čineći dobro i iscjeljujući sve koje đavo bješe nadvladao; jer Bog bijaše s njim“ (Dela 10,38). Hristova crkva je bila Njegovo telo na zemlji, i ona je, takođe, u tim ranim vekovima pokazivala požrtvovanu ljubav i brigu prema palom, napaćenom ljudskom rodu. Ti vernici su bili živi primer Hristove samilosti. 

U toj velikoj borbi koja besni u svemiru, đavo želi da nagrdi Božji lik u ljudima. Ali svrha evanđelja je da obnovi Božje obličje u čovečanstvu. Ta obnova obuhvata fizičko, mentalno, emotivno i duhovno isceljenje. 

U stihu Jovan 10,10 Isus otkriva svoj plan za svakoga od nas pojedinačno: „Lupež ne dolazi ni za što drugo nego da ukrade i ubije i pogubi; ja dođoh da imaju život i izobilje.“ On čezne za tim da mi budemo fizički zdravi, mentalno budni, emotivno stabilni i duhovno celi. 

To je posebno važno u svetlu Njegovog obećanog povratka. Ovaj svet se suočava sa ogromnom krizom. Isusova lična predviđanja, zapisana u poglavljima Matej 24 i Luka 21, najavljuju katastrofične uslove na zemlji pre Njegovog povratka. Kada nas Hristos dotakne svojom isceljujućom blagodaću, i mi počinjemo da čeznemo da dotaknemo druge Hristovim dodirom, da bi i oni bili isceljeni. Isus nas šalje da izađemo u ovaj napaćeni svet kao Njegovi ambasadori, da bismo dotakli druge Njegovom ljubavlju. Novozavetno hrišćanstvo odlikovalo se hrišćanskom ljubavlju jednih prema drugima, kao i prema društvenoj zajednici. 

`Razgovarajte o sledećem: Koju ulogu crkva ima u tome da, u saradnji sa Hristom, dokaže da su sotonine optužbe lažne?`