---
title:  Hrišćani sačuvani Božjim proviđenjem 
date:  08/04/2024
---

Božja milost, blagodat, proviđenje i predznanje jasno su otkriveni u događajima koji su doveli do razorenja Jerusalima. Cestije Gal i rimska vojska opkolili su grad. U jednom neočekivanom potezu, kad je izgledalo da njihov napad samo što nije usledio, oni su se povukli. Jevrejska vojska ih je gonila i odnela veliku pobedu. 

Dok su Rimljani bežali, a Jevreji ih progonili, hrišćani iz Jerusalima su se sklonili u grad Pelu u Pereji, na drugoj obali reke Jordan. „Obećani znak bio je pokazan hrišćanima koji su ga čekali, i tako se pružila prilika svima koji su bili spremni da poslušaju Spasiteljevu opomenu. Događaji su se tako odvijali da ni Jevreji ni Rimljani nisu mogli da spreče odlazak hrišćana.“ – Elen G. Vajt, Velika borba, str. 30 (original).

`Pročitajte stihove Psalmi 46,1 i Isaija 41,10. Šta nam ti stihovi govore o Božjem staranju delovanjem Njegovog proviđenja? `

Bog je suveren i upravlja događajima na zemlji na takav način da se Njegovi božanski ciljevi na kraju ipak ostvare. Mada On ponekad menja svoje prvobitne planove zavisno od naših odluka, Njegov konačni plan za ovu planetu biće ostvaren. Biće i trenutaka kada će Božji narod doživljavati teškoće, progonstvo, zatvaranje, pa i samu smrt zbog Hrista. Ali čak i u najizazovnijim trenucima, usred najžešćih napada sotone, Bog podupire i čuva svoju crkvu.

`Pročitajte tekstove Jevrejima 11,35-38 i Otkrivenje 2,10. Koju realnost nam ti tekstovi otkrivaju u vezi sa našom bitkom protiv sila zla? Kako se ti tekstovi mogu uskladiti sa idejom o Božjoj zaštiti iz prethodnog pitanja? Da li postoji kontradiktornost između ideje o Božjoj zaštiti i toga što On dopušta da se neki od nas suoče sa bolnim patnjama, pa čak i sa mučeničkom smrću zbog Hristovog dela?`

„Svi sotonini napori da nasiljem uništi Hristovu Crkvu, ostali su uzaludni. Velika borba u kojoj su Isusovi učenici položili svoje živote, nije prestala kada su ovi verni zastavnici pali na svom mestu. Svojim porazom postali su pobednici. Božje sluge bile su pobijene, ali Njegovo delo postojano je išlo napred.“ – Elen G. Vajt, Velika borba, str. 41 (original).

`Šta bi trebalo da nam znači to što su biblijski pisci, koji su svakako poznavali bol i patnju, ipak mogli uvek iznova da pišu o realnosti Božje ljubavi? Kako možemo i sami da iskusimo tu istu ljubav?`