---
title:  Nasleđe ljubavi
date:  11/04/2024
---

`Pročitajte tekstove Jovan 13,35 i 1. Jovanova 4,21. Šta nam ti tekstovi otkrivaju u svetlu sotoninog protivljenja Božjoj vladavini u okviru velike borbe? Šta nam oni govore o suštini istinskog hrišćanstva?`

Ljubav je bila norma ponašanja unutar hrišćanskih zajednica u prvih nekoliko vekova. Tertulijan je tvrdio: „Uglavnom su dela tako plemenite ljubavi to po čemu nas mnogi prepoznaju. Vidite, kažu, kako se oni uzajamno vole.“ (Videti: Tertullian’s Apology 39 u prevodu S. Thelwall, https://www.logoslibrary.org/tertullian/apology/39.html.)

Jedno od najvećih otkrivenja Božje ljubavi došlo je do izražaja kada su izbile dve razorne pandemije, 160. i 265. godine nove ere. Hrišćani su tada istupili i služili bolesnima i umirućima. Te bolesti su ubile desetine hiljada ljudi i ostavile čitava sela i gradove sa jedva ponekim stanovnikom. Ali nesebična, požrtvovana, brižna, svesrdna služba hrišćana ostavila je veliki utisak na stanovništvo. Postepeno su hiljade, zatim stotine hiljada, a onda i milioni ljudi u Rimskom carstvu poverovali u Isusa tokom te dve pandemije. Ljubav, prijateljska briga i organizovana, nesebična pažnja prema bolesnima i umirućima izazivali su divljenje prema tim vernicima i Hristu koga su oni predstavljali. 

Knjiga Uspon hrišćanstva Rodnija Štarka je moderan istorijski narativ koji te događaje prikazuje u jednom novom i jasnijem svetlu. U njoj on opisuje kako je tokom druge epidemije (260. g.n.e) cela hrišćanska zajednica, koja je velikim delom još uvek bila judeo-hrišćanska, postala prava armija negovatelja, obezbeđujući osnovne potrebe za opstanak društva. „Na vrhuncu druge epidemije, oko 260 g.n.e, u jednom uskršnjem pismu, Dionisije je uputio opširnu pohvalu herojskim negovateljskim naporima lokalnih hrišćana, od kojih su mnogi izgubili život brinući o drugima. 

’Većina naše braće hrišćana pokazala je bezgraničnu ljubav i odanost, ne štedeći sebe i misleći samo na druge. Ne obazirući se na opasnost, oni su preuzimali brigu o bolesnima, starajući se o svakoj njihovoj potrebi i služeći im u Hristu. Često su zajedno s njima napuštali ovaj život, spokojni i srećni, pošto su mnogi i sami bili zaraženi tom bolešću. Izlagali su sebe bolesti svojih bližnjih i radosno preuzimali njihove patnje.’“ – Rodney Stark, The Rise of Christianity (Princeton, New Jersey: Princeton University Press, 1996), p. 82. 

`Koja očigledna poruka se tu nalazi za nas? Kako možemo naučiti da umremo sebi, da bismo i sami ispoljili isti takav nesebičan duh? To nije lako, zar ne?`