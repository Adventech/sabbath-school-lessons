---
title:  Verni usred progonstva 
date:  09/04/2024
---

Tokom ranih vekova hrišćanstva, Crkva je brzo rasla uprkos zatvaranju, mučenju i progonstvu. Odani vernici, potpuno posvećeni Hristu, ispunjeni Svetim Duhom, objavljivali su Njegovu Reč sa silom. Životi su bivali promenjeni i desetine hiljada ljudi je bilo preobraćeno. 

`Pročitajte Dela 2,41; Dela 4,4.31; Dela 5,42 i Dela 8,1-8. Čemu nas to uči o izazovima s kojima se suočavala novozavetna crkva, a i o tome zašto je ona tako brzo rasla?`

Učenici su se suočavali sa pretnjama (Dela 4,17), zatočeništvom (Dela 5,17.18), progonstvom (Dela 8,1) i samom smrću (Dela 7,59; Dela 12,2), a ipak su, u sili Svetog Duha, hrabro objavljivali vaskrslog Hrista, i crkve su se umnožavale širom Judeje, Galileje i Samarije (Dela 9,31). 

Bastioni pakla su bili uzdrmani. Sotonski okovi su se kidali. Pagansko sujeverje se rušilo pred silom vaskrslog Hrista. Evanđelje je trijumfovalo i pored izuzetno nepovoljnih okolnosti. Učenici se više nisu prestrašeno skrivali u gornjoj sobi. Njihov strah je iščezao poput izbledele senke. 

Umesto toga, vera je ispunila srca učenika. Jedan pogled na njihovog vaskrslog Gospoda potpuno ih je promenio. Isus im je dao novi razlog za život. Naš Gospod im nije uputio samo Veliki nalog (Marko 16,15), već i veliko obećanje: „Nego ćete primiti silu kad siđe Duh sveti na vas; i bićete mi svjedoci i u Jerusalimu i po svoj Judeji i Samariji i tja do kraja zemlje“ (Dela 1,8). 

Evanđelje je prodrlo i do najudaljenijih kutaka zemlje (Kološanima  1,23), iako je poslednji od učenika, Jovan, preminuo krajem prvog veka. Drugi su preuzeli baklju istine i objavljivali živog Hrista. Plinije Mlađi, upravitelj rimske provincije Bitinije na severnoj obali današnje Turske, pisao je imperatoru Trajanu oko 110. godine nove ere. Plinijeva izjava je značajna, jer je nastala približno osamdeset godina posle raspeća. On je opisao zvanična suđenja koja je sprovodio s ciljem da nađe i pogubi hrišćane. Plinije, dakle, navodi: „...Jer su mnoge osobe svih uzrasta, klasa i oba pola u opasnosti da budu optužene, i to će se nastaviti. Ovo sujeverje (hrišćanstvo) se, poput zaraze, proširilo ne samo po gradovima, već i po selima i zaseocima.“ – Henry Bettenson, Documents of the Christian Church (New York: Oxford University Press, 2011), p. 4. 

Ali uprkos najžešćim đavoljim napadima, hrišćanska crkva je brzo rasla.

`Šta možemo da naučimo od rane crkve, što bi moglo da pomogne nama, crkvi poslednjeg vremena?`