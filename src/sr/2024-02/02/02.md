---
title:  Spasitelj slomljenog srca 
date:  07/04/2024
---

Dok je sedeo na Maslinskoj gori sa pogledom na grad Jerusalim, Isusovo srce je bilo slomljeno.  Jovanovo evanđelje kaže: „K svojima dođe, i svoji ga ne primiše“ (Jovan 1,11). Isus je učnio sve što je mogao da bi spasao svoj narod od predstojećeg uništenja njihovog voljenog grada. 

Isusova ljubav prema Njegovom narodu poticala je iz srca beskrajne ljubavi. On ih je uvek iznova s ljubavlju opominjao da se pokaju i da prihvate Njegov milostivi poziv.  

`Pročitajte sledeće tekstove: Luka 19,41-44; Matej 23,37.38 i Jovan 5,40. Šta vam ti stihovi govore o Isusovom stavu prema Njegovom narodu i o njihovom odgovoru na Njegov ljubazni poziv blagodati i milosti? Kakvo otkrivenje Božjeg karaktera tu vidite?`

Teško je takav događaj kao što je bilo uništenje Jerusalima razumeti u svetlu Božjeg karaktera ljubavi. Istorija otkriva da je desetine hiljada ljudi umrlo kada je rimski general Tit poveo svoju vojsku na taj grad. Jerusalim je bio opustošen. Muškarci, žene i deca stradali su u tom pokolju. Gde je bio Bog kada je Njegov narod toliko patio? Iako je odgovor jasan, nije ga lako u potpunosti razumeti. Njegovo srce je bilo slomljeno. Njegove oči su bile pune suza. Vekovima je pružao ruke ka svom narodu. Ali oni su zbog svoje pobune protiv Njegove dobrote izgubili pravo na božansku zaštitu. Bog ne interveniše uvek da bi ograničio posledice odluka svog naroda. On dopušta da se ispolje prirodne posledice pobune. Bog nije izazvao pokolj nevine dece prilikom razorenja Jerusalima. Ta tragična smrt nevinih bila je sotonino, a ne Božje delo.  

Sotona uživa u ratu, jer on budi najgore strasti ljudskog srca. Njegova namera je vekovima bila da vara i uništava, a da za svoja zla dela optuži Boga.  

`Pročitajte tekst Matej 24,15-20. Koje uputstvo je Isus dao svom narodu da bi ga spasao od predstojećeg uništenja Jerusalima?`

Dobro je imati na umu da je ogromna većina hrišćana koji su živeli u Jerusalimu 70. godine nove ere bila jevrejskog porekla. Bog pun ljubavi želeo je da sačuva što je moguće više pripadnika svog naroda. Zato im je dao uputstvo da pobegnu iz grada kada se rimska vojska približi. 

`Razmislite o sledećoj tvrdnji: mi ne sudimo o Božjem karakteru na osnovu onoga što se događa oko nas, već na sva dešavanja gledamo kroz prizmu Njegovog karaktera ljubavi, kakav je otkriven u Bibliji. Zašto je to tako dobar savet?`