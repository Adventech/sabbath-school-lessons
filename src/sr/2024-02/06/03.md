---
title:  Proročki vremenski periodi
date:  06/05/2024
---

`Uporedite stihove Otkrivenje 11,3 i Otkrivenje 12,5.6.14.15 sa stihom Danilo 7,25. Koje sličnosti zapažate kad je reč o tim proročkim periodima?`

Dva svedoka će proricati „hiljadu i dvjesta i šezdeset dana obučeni u vreće“ (Otkrivenje 11,3). To je isti vremenski period kao i četrdeset dva meseca tokom kojih će „neznabošci“ (oni koji se protive Božjoj istini) gaziti sveti grad (Otkrivenje 11,2). Božji neprijatelji su gazili Božju istinu 1.260 dana (42 x 30 = 1.260, pri čemu dan simbolizuje godinu u apokaliptičkom proročanstvu), a dva Božja svedoka, Stari i Novi zavet, prorokovali su protiv njih tokom istog tog perioda. 

Kao što smo već videli (pogledati 4. pouku), u stihu Danilo 7,25 kaže se da će sila malog roga, koja će se uzdići nakon raspada Rimskog carstva, progoniti Božji narod „za vrijeme i za vremena (doslovno ’dva vremena’) i za po vremena“. „Vreme“ je jedna godina (360 dana). Dakle, tri i po „vremena“ je 1.260 dana.

U tekstu Otkrivenje 12,6.13 govori se o 1.260 dana progonstva Božjeg naroda. A u stihu Otkrivenje 12,14 pominju se vreme, vremena i polovina vremena. A onda se, u stihu Otkrivenje 13,5 govori o 42 meseca. Osim toga, i 42 meseca i 1.260 dana pominju se u tekstu Otkrivenje 11,2.3. Sva ta proročanstva opisuju različite aspekte istog istorijskog vremenskog perioda. 

Kada se autoritet Svetog pisma zanemari, drugi (ljudski) autoriteti se uzdižu umesto njega. To često dovodi do progonstva onih koji podržavaju Božju Reč, što se događalo u vreme papske dominacije, od 538. do 1798. godine, kada je srednjovekovna crkva pala u duboku duhovnu tamu. Ljudske naredbe zamenile su Božje zapovesti. Ljudska predanja zasenila su jednostavnost evanđelja. Rimska crkva se ujedinila sa svetovnom silom da bi svoju vlast proširila nad celom Evropom.

Tokom tih 1.260 godina, Božja Reč – Njegova dva svedoka – bili su obučeni u kostret. Njihove istine bile su sakrivene pod ogromnim naslagama tradicije i rituala. Ali ta dva svedoka još uvek prorokuju. Biblija još uvek govori. Čak i usred te duhovne tame, Božja Reč je sačuvana. Bilo je onih koji su je visoko cenili i živeli po njenim pravilima. Međutim, u poređenju sa masama u Evropi, oni su bili malobrojni. Valdenžani, Jan Hus, Jeronim, Martin Luter, Ulrih Cvingli, Džon Kalvin, Džon i Čarls Vesli, i mnoštvo drugih reformatora bili su verni Božjoj Reči u onoj meri u kojoj su je razumeli. 

`Koja se od učenja kojih se danas mnogi hrišćani drže zasnivaju na tradiciji a ne na Božjoj Reči?`