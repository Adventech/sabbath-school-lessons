---
title:  Pobedonosna istina
date:  09/05/2024
---

Uprkos napadima neprijatelja, Božje delo na zemlji dostići će svoj veličanstveni vrhunac. Evanđelje će se propovedati „svakome plemenu i jeziku i koljenu i narodu“ (Otkrivenje 14,6). Velika borba između Hrista i sotone završiće se tako što će Hristos potpuno potući sile pakla. Božje carstvo će trijumfovati nad zlom, i greh će zauvek biti iskorenjen iz svemira. Jedanaesto poglavlje Otkrivenja počinje sotoninim pokušajem da, preko Francuske revolucije, uništi hrišćanstvo i iskoreni veru u Boga, a završava se trijumfom Božjeg carstva nad poglavarstvima i silama zla. Ono pruža ohrabrenje svima koji prolaze kroz vatrena iskušenja boreći se za Hristovo delo i Njegovu istinu. 

`Pročitajte Otkrivenje 11,15-18. Prema tim stihovima, koji događaji će se odigrati na kraju vremena, kada se sedam truba bude oglasilo?  `

Carstvo ovoga sveta postalo je carstvo našeg Gospoda. Hristos je pobednik. Zlo je pobeđeno. Isus pobeđuje, sotona gubi. Pravednost trijumfuje. Istina vlada. Bilo bi dobro da poslušamo sledeće reči: „Sve što je izgrađeno na čovekovom autoritetu biće oboreno, ali ono što je utemeljeno na steni Božje nepromenljive Reči ostaće doveka.“ – Elen G. Vajt, *Velika borba*, str. 288 (original).

`Pročitajte stih Otkrivenje 11,19. Šta je Jovan video na nebu? Šta se otvorilo pred njim kad je uperio pogled ka nebu?`

Pred Jovanovim pogledom otvorio se Božji hram na nebu. Kad je zavirio u Svetinju nad svetinjama, video je kovčeg zaveta. U starozavetnom svetilištu, koje je bilo slika – tip, načinjeno po ugledu na veliki nebeski original, otkrivalo se slavno Božje prisustvo između dve anđeoske figure nad poklopcem kovčega zaveta. Unutar kovčega nalazio se Božji zakon. Mada se spasavamo samo blagodaću kroz veru, poslušnost Božjem zakonu otkriva da li je naša vera prava. Božji zakon je osnov i merilo suda (Jakov 2,12). Ta činjenica će postati posebno važna i relevantna na kraju vremena (videti Otkrivenje 12,17; Otkrivenje 14,12).

`Šta nam govori upečatljiv kontrast između bezbožnosti Francuske revolucije i veličanstvenog vrhunca prikazanog u tekstu Otkrivenje 11?`