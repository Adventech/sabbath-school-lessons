---
title:  Dva svedoka
date:  05/05/2024
---

`Pročitajte tekst Otkrivenje 11,3-6. Navedite pet karakteristika na osnovu kojih se mogu prepoznati dva svedoka, a koje otkrivamo u ovom tekstu. `

U 4. poglavlju Knjige proroka Zaharije govori se o tome kako je prorok video dve masline sa obe strane zlatnog svećnjaka – istu sliku koju nalazimo ovde u 11. poglavlju Otkrivenja. Zahariji je rečeno da to predstavlja „dvije masline koje stoje kod Gospoda sve zemlje“ (Zaharija 4,14). Stabla masline obezbeđuju ulje za svećnjak kako bi on nastavio da emituje svetlost. Podsećamo se onoga što je psalmista napisao: „Riječ je tvoja žižak nozi mojoj, i vidjelo stazi mojoj“ (Psalmi 119,105). Ulje predstavlja Svetog Duha (Zaharija 4,2.6). U Jovanovoj viziji iz 11. poglavlja Otkrivenja prikazano je kako se Božja Reč objavljuje u sili Svetog Duha kako bi prosvetlila svet.

Ta dva svedoka mogu da prorokuju i spreče da kiša pada onoliko dugo koliko oni to predviđaju. Mogu da pretvore vodu u krv i da pogode zemlju raznim pošastima. Po Božjoj reči, Ilija je izjavio da kiša neće padati u Izraelu, i kao odgovor na njegovu molitvu, kiše nije bilo tri i po godine (videti Jakov 5,17). Kasnije se opet pomolio Bogu, i kiša je ponovo počela da pada, nakon što Valovi lažni proroci nisu uspeli da okončaju sušu (1. O carevima 17,18). Mojsije je po Božjoj Reči navukao pošasti svih vrsta na Egipćane, uključujući pretvaranje vode u krv, jer je faraon odbio da pusti Božji narod na slobodu (2. Mojsijeva 7).

Oni koji žele da naude Svetom pismu biće progutani ognjem iz njegovih usta. Bog kaže: „Kad tako govorite, evo ja ću učiniti da riječi moje u ustima tvojim budu kao oganj, a ovaj narod drva, te će ih spaliti“ (Jeremija 5,14). Božja Reč izriče presudu nad svima koji je odbacuju. Njegova reč je kao oganj u ustima.

U stihu Jovan 5,39, Isus izjavljuje da spisi Starog zaveta svedoče o Njemu. On takođe kaže da će se evanđelje objavljivati „za svjedočanstvo“ celom svetu (Matej 24,14), a Novi zavet, zajedno sa Starim, predstavlja osnov tog svedočanstva. Reč istog korena (martis), u značenju „svedok“, upotrebljena u ta dva stiha, pojavljuje se u tekstu Otkrivenje 11,3.

Ko su ta dva svedoka? S obzirom na biblijske slike i obeležja koji se navode u 11. poglavlju Otkrivenja, možemo zaključiti (mada ne u dogmatskom duhu) da su ta dva svedoka zapravo spisi Starog i Novog zaveta, koji svetu prenose Božju svetlost i istinu.

`Mnogi hrišćani danas skloni su tome da potcenjuju Stari zavet, da ga označe kao nebitan i nepotreban zato što imamo Novi. Šta je, u suštini, toliko pogrešno u vezi sa takvim stavom?`