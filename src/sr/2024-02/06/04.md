---
title:  Dva svedoka su pogubljena 
date:  07/05/2024
---

`Pročitajte tekst Otkrivenje 11,7-9. Imajući na umu da je to simboličan jezik, šta ti stihovi predviđaju da će se desiti sa dvojicom svedoka, Starim i Novim zavetom? `

Do 538. godine, pagansko Rimsko carstvo je propalo. Justinijan, rimski car, predao je građansku, političku i versku vlast papi Vigiliju. Time je otpočeo dug period dominacije srednjovekovne crkve. To se nastavilo sve do 1798. godine. Francuski general Bertije, po naređenju Napoleona, umarširao je bez otpora u Rim 10. februara 1798. godine. Papa Pije VI je zarobljen i odveden u Francusku, gde je i umro. Taj datum označava proročki najavljeni kraj svetovne vlasti rimske crkve, koja je trajala 1.260 dana/godina, kao što je opisano u knjigama Danilo i Otkrivenje (videti jučerašnju pouku).

Kakva moćna manifestacija istinitosti biblijskog proročanstva! Danilo je, pišući više od 500 godina pre nove ere, sa takvom tačnošću predvideo događaje koji su se odigrali 2.300 godina kasnije! Zaista možemo verovati proročanstvima datim u Bibliji.

U međuvremenu, tokom svih tih dešavanja, istina evanđelja opstajala je u životu zahvaljujući svedočenju Reči. Međutim, još veći izazovi ugrozili su biblijsku istinu. Zver koja je izašla iz bezdana (sotona) zaratila je protiv Svetog pisma. On je pokrenuo nove napade na autoritet Biblije preko Francuske revolucije koja je otpočela 1789. godine.

Tokom Francuske revolucije, vlada je zvanično uspostavila kult razuma kao ateističku religiju podržanu od države, koja je nameravala da zameni hrišćanstvo. Festival razuma održan je širom zemlje 10. novembra 1793. Crkve širom Francuske pretvorene su u hramove razuma, a jedna žena je ustoličena kao boginja razuma. Biblije su spaljivane na ulicama. Zvanično je objavljeno da Bog ne postoji, i da je smrt samo beskrajan san. Sotona je delovao preko bezbožnih ljudi s namerom da pogubi Božja dva svedoka. Njihova mrtva tela ostavljena su da leže „na ulici grada velikoga, koji se duhovno zove Sodom i Misir, gdje i Gospod naš razapet bi“ (Otkrivenje 11,8).

Egipat je bio mnogobožačka kultura koja je odbacivala pravog Boga (videti 2. Mojsijeva 5,2). Sodom simbolizuje sveopšti nemoral. Tokom Francuske revolucije, dva Božja svedoka – Stari i Novi zavet – ležali su mrtvi usled ateizma i nemorala koji su harali, budući da su sve normalne stege bile olabavljene tokom revolucije i krvoprolića.

U tekstu Otkrivenje 11,9 kaže se da će tela dva Božja svedoka ležati nepokopana „tri i po dana“, odnosno, proročka „dana“, koji predstavljaju tri i po doslovne godine. Ateizam je dostigao vrhunac tokom Francuske revolucije, što je trajalo otprilike tri i po godine. Taj period se protezao od 26. novembra 1793. godine, kada je dekretom izdatim u Parizu religija bila ukinuta, do 17. juna 1797. godine, kada je francuska vlada povukla svoje restriktivne verske zakone.