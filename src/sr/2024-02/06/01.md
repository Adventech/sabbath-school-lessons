---
title:  Dva svedoka
date:  04/05/2024
---

### Tekstovi za proučavanje u toku sedmice
Otkrivenje 11,3-6; Zaharija 4,14; Otkrivenje 12,5.6.14.15; Danilo 7,25; Isaija 54,17; Psalmi 119,89; Otkrivenje 11,15-18..

> <p>Tekst za pamćenje</p>
> „Suši se trava, cvijet opada; ali riječ Boga našega ostaje dovijeka“ (Isaija 40,8).

Vekovima je Božja Reč bila podvrgnuta sumnji, secirana i odbacivana. Bila je okovima vezana u manastirima, cepana na komade i spaljivana na javnim trgovima. Oni koji su joj verovali bili su ismevani, izloženi ruglu, zatvarani, pa čak i mučki ubijani. I pored svega toga, Božja Reč je trijumfovala.

Srednjovekovna crkva je progonila verne hrišćane koji su verovali u Bibliju. Pa ipak, Božja Reč je uspela da rasvetli tamu. Ugnjetavanje i progonstvo nisu zaustavili objavljivanje Božje Reči. Kada je Vilijam Tindejl, prevodilac Biblije na engleski jezik, izveden pred sud zbog svoje vere, pitali su ga ko mu je najviše pomogao u širenju Božje Reči. Pošto je malo promislio, odgovorio je: „Biskup od Darema.“ Sudije su bile šokirane.

Tindejl je objasnio da je biskup jednom prilikom kupio velike zalihe Biblija u njegovom prevodu na engleski i javno ih spalio. Ono čega on tada nije bio svestan jeste da je tim postupkom u velikoj meri potpomogao delo istine. Naime, kupio je Biblije po mnogo višoj ceni od uobičajene. Zahvaljujući tako velikoj kupovini, Tindlej je uspeo da odštampa mnogo više Biblija nego što je bilo spaljeno. Tako se istina, iako pretvorena u prah, iznova uzdizala da bi zablistala u svom punom sjaju.

Ove sedmice proučićemo jedan od najzlokobnijih napada na Sveto pismo i hrišćansku veru. Tokom Francuske revolucije, krv je tekla ulicama te zemlje. Giljotina je bila postavljena na javnom trgu u Parizu, i hiljade ljudi je bilo pogubljeno. Ateizam je postao zvanična religija u Francuskoj. Ipak, svedočenje Božje Reči nije moglo da se ućutka.

**Proučite pouku za ovu sedmicu, zasnovanu na poglavljima 12 – 17 knjige Velika borba, da biste se pripremili za subotu, 11. maj.**