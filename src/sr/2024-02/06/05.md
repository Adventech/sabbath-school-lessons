---
title:  Dva svedoka su vaskrsla
date:  08/05/2024
---

`Pročitajte Otkrivenje 11,11. Koja predviđanja se iznose u tom tekstu u vezi sa Božjom Reči?`

Na kraju Francuske revolucije, Božja Reč je, u prenesenom smislu, ponovo oživela. Došlo je do moćnog preporoda. Veliki strah je obuzeo one koji su videli da je Božja Reč ponovo postala Božja živa sila za spasenje. Krajem 18. veka, Bog je podigao muškarce i žene koji su bili posvećeni tome da evanđelje odnesu do svih krajeva zemlje. Poruke Biblije brzo su se širile naporima ljudi poput Vilijama Kerija, koji je putovao u Indiju i preveo Bibliju na desetine indijskih dijalekata. Pokrenuti silom Biblije, misionari su putovali širom sveta.

Nije slučajno što su, nakon Francuske revolucije, preduzeti takvi globalni misionski poduhvati. Božja Reč je živa. Mada su mnogi pomislili da je „mrtva“, ona je i dalje plamtela u srcima vernika i ponovo je u punoj meri vaskrsla u život, kao što su proročanstva Otkrivenja i najavila. „Nevernik Volter jednom prilikom hvalisavo je izjavio: ’Već sam se umorio slušajući da je dvanaest ljudi osnovalo hrišćansku religiju. Ja ću dokazati da je jedan čovek dovoljan da je obori!’ Od njegove smrti prošli su mnogi naraštaji. Milioni su se pridružili ratu protiv Biblije. Međutim, pretnja uništenjem daleko je od svog ostvarenja, jer na mestima na kojima je u Volterovo vreme bilo stotinu Biblija, sada je deset hiljada, pa i stotinu hiljada primeraka Božje knjige. Jedan od ranih reformatora, govoreći o hrišćanskoj Crkvi rekao je: ’Biblija je nakovanj na kome se istrošilo mnogo čekića!’“ – Elen G. Vajt, *Velika borba*, str. 288 (original).

`Pročitajte stihove Psalmi 119,89 i Psalmi 111,7.8. Šta nam oni govore o Bibliji, i o tome zašto joj možemo verovati?`

Božja Reč može biti napadnuta ili potisnuta, ali nikada neće biti iskorenjena. Čak i mnogi koji se predstavljaju kao hrišćani podrivaju autoritet Biblije na različite načine, tako što dovode u pitanje pojedine njene delove, ili naglašavaju njene ljudske elemente, dok joj istovremeno oduzimaju božanski pečat, čime Božja istina biva potkopana.

Ali mi nikada, ni na koji način, ne smemo dozvoliti da budemo zavedeni tim napadima na Božju Reč. Ona je i danas živa, obraća se ljudskom srcu i udahnjuje novi život onima koji su voljni da je slušaju i da slede njena učenja.

`Koja proročanstva se posebno obraćaju vama lično i zašto?`