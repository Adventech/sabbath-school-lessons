---
title:  Dobra vest o Svetinji nad svetinjama 
date:  22/05/2024
---

`Pročitajte tekstove Jevrejima 4,14-16 i Jevrejima 10,19-22. Kakvu sigurnost nam ti stihovi pružaju i kakav božanski poziv upućuju svakome od nas?`

Pavlova poruka ovde u Poslanici Jevrejima jeste „da se držimo tvrdo“, „da pristupimo slobodno“, „ne ostavljajući skupštine svoje“, da se u svojoj veri usredsredimo na Isusa, našeg velikog Prvosveštenika. U Isusu imamo sve što nam je potrebno. Verom možemo ući u nebesko svetilište „putem novijem i živijem“ koji je Isus otvorio za nas. 

Gledajući u portu, spoljašnje dvorište svetilišta, vidimo krv na rogovima bronzanog oltara. U Svetinji, vidimo krv na zlatnim rogovima kadionog oltara. Vidimo krv poškropljenu po zavesi pred prestolom milosti. 

Isusova krv priprema put na svakom koraku. To nam pruža nadu, jer se sa Bogom možemo ponovo sjediniti jedino ako nam Isus oprosti i izbriše naše grehe. Božja milost je bezgranična, ali je isto takva i Njegova pravda. A pravda ne može da prihvati Hristovu žrtvu kao iskupljenje za naše prestupe, osim ako Isus ne pruži garancije – prvo, da će nam oprostiti grehe, i drugo, da će ih izbrisati. 

`Pročitajte Otkrivenje 11,19. U kontekstu velike borbe, zašto je ta vizija značajna? Kako ona pokazuje neodvojivu povezanost između zakona i evanđelja?`

Tu u blistavoj svetlosti i plamtećoj slavi Božjeg prisustva, u prestonoj dvorani svemira, u samom podnožju Božjeg prestola, otkrivamo Božji zakon u Kovčegu zaveta. Tu u Svetinji nad svetinjama otkrivaju se Božja pravda i Njegova milost. Nijedna zemaljska sila ne može da promeni Božji zakon, između ostalog i zato što se on čuva u Kovčegu zaveta na nebu. U Jevrejima 8,10 kaže se: „Jer je ovo zavjet koji ću načiniti s domom Izrailjevijem poslije onijeh dana, govori Gospod: daću zakone svoje u misli njihove, i na srcima njihovima napisaću ih, i biću im Bog, i oni će biti meni narod.“ Ulazeći verom u nebesko svetilište, nalazimo oproštenje za svoje grehe iz prošlosti i silu da živimo životom poslušnosti posredstvom Hrista, koji je umro za nas i koji ispisuje svoj zakon na našem srcu. Isus nas spasava „sasvim“ (Jevrejima 7,25, Čarnić). Isus nas spasava u potpunosti – od kazne za greh i od sile greha. 

`Zašto je Isusovo posredovanje tako neverovatno dobra vest? Suočeni sa zakonom kao merilom pravednosti, kakvu bismo nadu imali bez evanđelja?`