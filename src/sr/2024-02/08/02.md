---
title:  Nebesko svetilište
date:  19/05/2024
---

`Pročitajte tekstove 2. Mojsijeva 25,8.9.40 i Jevrejima 8,1-6. Koja su dva svetilišta skicirana u tim stihovima?`

Pažljivo proučavajući Sveto pismo u mesecima nakon 1844. godine, rani adventistički vernici  došli su do uvida da se u Bibliji pominju dva svetilišta – jedno koje je Mojsije izgradio i drugo veliko, originalno na nebu. U Bibliji se izraz „svetilište“ odnosi prvo na šator koji je izgradio Mojsije, kao obrazac ili „tip“ nebeskih stvari, i drugo, na „pravu skiniju“ na nebu, na koju je zemaljsko svetilište ukazivalo. Služba zasnovana na simbolima je, prilikom Hristove smrti, izgubila svoj značaj. Dakle, „pravi šator“ na nebu je svetilište novog zaveta. A budući da se proročanstvo iz stiha Danilo 8,14 ispunjava u ovoj eri, svetilište o kom je tu reč mora biti svetilište novog zaveta.

„U vreme isteka 2300 dana i noći na Zemlji nije postojalo Svetilište već mnogo dugih stoleća. Prema tome, proročanstvo: ’Do dve hiljade i tri stotine dana i noći, onda će se svetinja očistiti’, nesumnjivo se odnosi na nebesko Svetilište.“ – Elen G. Vajt, *Velika borba*, str. 417 (original). 

Svetilište u pustinji bilo je maketa ili obrazac nebeskog svetilišta. Službe u zemaljskom svetilištu nagoveštavale su Božji plan spasenja. Svaka prineta žrtva predstavljala je Isusovu žrtvu na krstu Golgote (videti Jovan 1,29). Zahvaljujući Hristovoj žrtvi, mi smo slobodni od osude za greh. Dobili smo oproštenje. Naša krivica nestaje kad priznamo svoje grehe i prihvatimo Isusovu žrtvu u našu korist (1. Jovanova 1,9). Ali Isus nije samo Jagnje koje je umrlo za nas, već i Sveštenik koji živi radi nas. 

Stih Jevrejima 7,25 objašnjava: „Zato i može vavijek spasti one koji kroza nj dolaze k Bogu, kad svagda živi da se može moliti za njih.“ On uklanja krivicu zbog greha i spasava nas od sile greha (Rimljanima 8,1-4; 2. Korinćanima 5,21). Isusova služba u nebeskom svetilištu odvija se u našu korist. Kao rezultat Njegovog posredovanja, stisak greha u našem život je obesnažen. Mi više ne robujemo svojoj grešnoj prirodi. U Hristu smo slobodni – slobodni od osude i od vlasti greha. Sve dok se verom držimo Hrista, imamo sigurnost spasenja.

`Šta za vas znači to što znate da je Isus sada na nebu i da služi u vašu korist, odnosno da On tamo posreduje za vas? Zašto vam je potreban Neko da posreduje u vašu korist? Zašto ta istina predstavlja dobru vest?`