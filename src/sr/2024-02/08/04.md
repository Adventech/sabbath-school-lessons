---
title:  Sud zaseda 
date:  21/05/2024
---

`Uporedite stihove Danilo 7,9.10 sa stihovima Otkrivenje 14,6.7. Koja sličnost postoji između tih tekstova?`

Sud je istaknuta tema u celoj Bibliji. „Jer će svako djelo Bog iznijeti na sud i svaku tajnu, bila dobra ili zla“ (Propovednik 12,14). Isus je upućivao svoje slušaoce na buduće vreme suda, kada će „za svaku praznu riječ koju reku ljudi dati odgovor u dan strašnoga suda“ (Matej 12,36). Apostol Pavle dodaje da će Bog „iznijeti na vidjelo što je sakriveno u tami i objaviće savjete srdačne“ (1. Korinćanima 4,5). Anđeoski glasnik je poručio Jovanu da „dođe čas suda njegova (Božjega)“ (Otkrivenje 14,7). 

`Pročitajte tekst Otkrivenje 22,10-12. Kada se Isus bude vratio, šta će biti sa sudbinom celog čovečanstva? Kakva je to jasna objava data Jovanu?`

S obzirom da Hristos dolazi kako bi razdelio svoje konačne nagrade, pre toga mora da postoji sud da bi se pokazalo ko će primiti i kakvu nagradu po Njegovom dolasku. Nakon Hristovog povratka, neće biti druge šanse. Svako ljudsko biće imaće sasvim dovoljno informacija da bi donelo svoju konačnu, neopozivu odluku za ili protiv Hrista. 

`Pročitajte tekst Matej 25,1-13. Zašto se Isus na tako različit način obraća tim dvema grupama vernika?`

„Kada delo istraživanja bude završeno, kada budu ispitani i odlučeni slučajevi svih onih koji su u sva vremena tvrdili da slede Hrista, tada, a ne pre toga, vreme milosti biće završeno i vrata milosti biće zatvorena. Tako smo jednom kratkom rečenicom: ’I gotove uđoše s njim na svadbu i zatvoriše se vrata’, povedeni kroz celo razdoblje Spasiteljeve završne službe, sve do vremena kada će biti dovršeno veliko delo čovekovog spasenja.“ – Elen G. Vajt, *Velika borba*, str. 428 (original). 

`Mi ne treba da se bojimo suda. Zahvaljujući Hristu, imamo oproštenje, slobodni smo od krivice, imamo silu da živimo pobožnim životom, i pripašće nam konačna pobeda.`