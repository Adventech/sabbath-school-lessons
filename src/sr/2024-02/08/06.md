---
title:  Isus – naš advokat na sudu 
date:  23/05/2024
---

`Pročitajte tekst Jevrejima 10,9-14. Koju nam razliku između službe sveštenika u zemaljskom svetilištu i Isusove službe u nebeskom svetilištu taj tekst otkriva?`

Hristos je umro na krstu, jedanput za sve, kao savršena žrtva za greh. Njegova sveštenička služba u nebeskom svetilištu nas posvećuje. A sada, pošto je ušao u Svetinju nad svetinjama, On nas zastupa kao naš Advokat na sudu (videti 1. Jovanova 2,1). „Tako se i Hristos jednom prinese, da uzme mnogijeh grijehe; a drugom će se javiti bez grijeha na spasenije onima koji ga čekaju“ (Jevrejima 9,28). Njegovom žrtvom i Njegovim posredovanjem rešen je problem greha. A sada On dolazi ponovo, po one „koji se raduju njegovu dolasku“ (2. Timotiju 4,8).

`Pročitajte Jevrejima 6,19.20. Zašto nas On poziva da Ga sledimo, i šta otkrivamo kada Ga sledimo?`

„Hristovo posredovanje za čoveka u nebeskom Svetilištu isto je tako bitno za plan spasenja kao što je bila Njegova smrt na krstu. On je svojom smrću započeo ovo delo, dok se posle  vaskrsenja uzneo da ga dovrši na Nebu. Mi verom moramo ući iza zavese iza koje ’Isus uđe napred za nas’. (Jevrejima 6,20) Tamo odsjajuje svetlost sa krsta na Golgoti. Tu možemo steći jasniji uvid u tajnu otkupljenja. Spasenje čoveka postignuto je u beskrajnom žrtvovanju Neba; prinesena Žrtva je dovoljna da zadovolji i najšire zahteve prekršenog Božjeg zakona. Isus je otvorio put do Očevog prestola i Njegovim posredovanjem iskrene težnje svih koji verom dolaze pred Njega, mogu biti predstavljene Bogu.“ – Elen G. Vajt, *Velika borba*, str. 489 (original). 

Plan spasenja je celovit plan za razrešenje velike borbe i izbavljenje ove planete iz sotoninog stiska. Isusov život je pokazao Božju ljubav prema svetu u nevolji i svemiru koji to posmatra. Njegova smrt je razotkrila svu grozotu greha i obezbedila spasenje celom čovečanstvu. A Njegovo posredovanje u nebeskom svetilištu pruža prednosti pomirenja svakome ko u veri posegne da ih primi. 

`Na koji način je Hristova smrt na krstu povezana sa Njegovim posredovanjem u nebeskom svetilištu, i zašto je sud tako neophodan za plan spasenja?`