---
title:  U Svetinji nad svetinjama
date:  20/05/2024
---

`Pročitajte sledeće tekstove: 3. Mojsijeva 16,21.29-34; 3. Mojsijeva 23,26-32 i Jevrejima 9,23-28. Zašto je Dan pomirenja bio tako važan u drevnom Izraelu?`

Sveštenici su vršili službu svakog dana u godini, ali na Dan pomirenja, koji se na jevrejskom zove Jom Kipur, oči celog Izraela bile su uprte u svetilište. Tekstovi 3. Mojsijeva 16 i 23 daju izričita uputstva u vezi sa Danom pomirenja. Sve uobičajene aktivnosti su prestajale. Svi su postili. Dok je prvosveštenik ulazio u Svetinju nad svetinjama – u Božje prisustvo radi njih, narod je preispitivao svoja srca. Tražili su Boga sa poniznošću i iskrenim priznanjem greha. 

Svako ko ne bi „mučio svoju dušu“ na Dan pomirenja, bio bi „odsečen“, i ne bi više pripadao izabranom narodu (3. Mojsijeva 23,27.29). Na Dan pomirenja, prvosveštenik je unosio krv jarca za Gospoda u svetilište i, pošto bi poškropio nad prestolom milosti, mazao je tom krvlju rogove zlatnog oltara i oltara od bronze, čisteći u potpunosti celo svetilište. Kada bi „dovršio pomirenje“, prvosveštenik je polagao ruke na živog jarca i ispovedao grehe Izraela. Tada bi jarac bio odveden u pustinju, da zauvek bude odvojen od njihovog logora (3. Mojsijeva 16,20-22).

Krv se prenosila u svetilište tokom svakodnevnih službi, čime je predstavljeno beleženje greha (Jeremija 17,1) i Božje preuzimanje odgovornosti za njegovo konačno uklanjanje. A onda, na Dan pomirenja, greh se iznosio iz svetilišta i polagao na glavu žrtvenog jarca, Azazela, koji je predstavljao sotonu, čime se otkrivalo da on snosi krajnju odgovornost za problem greha. 

Jarac je odvođen daleko u pustinju, tako da je, pred kraj Dana pomirenja, Bog imao čisto svetilište i čist narod. U nebeskom svetilištu, Hristos posreduje za nas. Najpre je vršio službu u Svetinji, a sada, od 1844. godine, po završetku 2.300 dana, u Svetinji nad svetinjama.

Mi ćemo dobro proći na tom sudu zahvaljujući Isusu, našoj Zameni, jer smo, kao što je Elen G. Vajt istakla, „opravdani Njegovom pravednošću, u kojoj nemamo udela“. – *Čežnja vekova*, str. 25 (original). Zbog te pravednosti – pripisane (uračunate) nama – mi mučimo svoje duše, što podrazumeva odvraćanje od greha. To znači da se ne odnosimo ležerno prema zlu, ne opravdavamo svoje omiljene grehe i ne držimo ih se, već rastemo u blagodati i živimo svetim životom. 

`Kakav je značaj Dana pomirenja u našem životu danas? Zašto bi on trebalo da utiče na to kako živimo?`