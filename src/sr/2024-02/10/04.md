---
title:  Smrt u Novom zavetu
date:  04/06/2024
---

`Pročitajte sledeće tekstove: Jovan 11,11-14.21-25; 2. Timotiju 1,10; 1. Korinćanima 15,51-54 i 1. Solunjanima 4,15-17. Kako novozavetni pisci opisuju smrt u poređenju sa starozavetnim piscima?`

I Stari i Novi zavet koriste san kao simbol smrti. Najmanje pedeset tri puta u Bibliji reč „san“ je izjednačena sa smrću. Biblijski pisci se slažu da ne postoji tako nešto kao što je svesno postojanje besmrtne duše koja napušta telo neposredno posle smrti. 

Ali Novi zavet dodaje još jednu dimenziju, koja je nagoveštena već u Starom zavetu – slavno vaskrsenje prilikom Hristovog povratka.  

Evanđelja naglašavaju da večni život postoji samo u Hristu. Ni svi demoni pakla ne mogu da liše vernike njihove sigurnosti u večni život. Hristos je pobedio smrt na krstu. Grob više ne može da zadrži svoje žrtve. Hristovo vaskrsenje je garancija da će svi vernici jednog dana biti vaskrsnuti iz groba, u trenutku Njegovog povratka. 

Pogledajte sledeće Pavlove reči: „Jer ako mrtvi ne ustaju, ni Hristos ne usta. A ako Hristos ne usta, uzalud vjera vaša: još ste u grijesima svojijem. Dakle i oni koji pomriješe u Hristu, izgiboše“ (1. Korinćanima 15,16-18). Kakvog bi smisla imali ti stihovi ako bi mrtvi, odmah posle smrti, dospevali u blaženstvo neba? Šta Pavle misli pod tim „izgiboše“, ako su oni, zapravo, već na nebu? 

Upravo suprotno, cela Pavlova poenta je u tome da Hristovo vaskrsenje predstavlja osnov našeg vaskrsenja, i da je, bez vaskrsenja, „uzalud vjera vaša: još ste u grijesima svojijem“. U tom slučaju, mrtvi bi ostali pod zemljom i zauvek propali. 

Ti stihovi se savršeno slažu sa drugim biblijskim tekstovima o nadi koju imamo u vaskrsenje prilikom Isusovog povratka, kada ćemo primiti „našljedstvo nepropadljivo, koje neće istruhnuti ni uvenuti, sačuvano na nebesima za vas“ (1. Petrova 1,4). Ako bi, međutim, mrtvi već bili na nebu, zašto bi Petar govorio o nasledstvu koje je „sačuvano na nebesima“ za nas? Jasno je da su novozavetni vernici željno iščekivali Hristov dolazak i vaskrsenje mrtvih, i ta nada ih je podsticala da ostanu verni u životnim iskušenjima.

`Zašto je vaskrsenje tako moćna nada za hrišćansku veru? A šta ako bismo imali krst, ali ne i vaskrsenje? Kakvu nadu bismo tada imali? Zašto je, onda, vaskrsenje tako važan deo naše vere?`