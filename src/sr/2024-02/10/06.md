---
title:  Spiritizam u poslednjim danima – 2. deo
date:  06/06/2024
---

Naša nada u spasenje ukorenjena je u Hristu. Njegove krvlju umrljane ruke pozivaju nas da prihvatimo žrtvu koja nam se besplatno nudi, iako je plaćena po beskrajnoj ceni. Hristos će se uskoro vratiti po one koji su Njegovi. U stihu Titu 2,13 Hristov drugi dolazak se naziva „blaženim nadom“. 

A sotonin cilj je da uništi tu nadu. On će izvoditi čuda i znamenja, činiće sve i svašta, što bi ljude moglo da odvuče od biblijske istine i spasenja u Hristu. 

„Ovdje je trpljenje svetijeh, koji drže zapovijesti Božije i vjeru Isusovu” (Otkrivenje 14,12). U poslednjoj bici, sotona će učiniti sve što je u njegovoj moći da bi ljude sprečio bilo da drže „zapovesti Božje“, ili da imaju „veru Isusovu“ – ili i jedno i drugo. Zato postoji potreba da budemo oprezni prema svakom učenju, čak i ako je praćeno znacima i čudesima, koje bi moglo da nas odvrati od bilo koje od te dve karakteristike ostatka.

`Pročitajte sledeće tekstove: Matej 24,23-27; 2. Korinćanima 11,13.14 i 2. Solunjanima 2,9-12. Šta nam ti tekstovi govore o sotoninoj moći prevare i načinu delovanja?`

U poslednjim trenucima vremena, sotona će izvesti svoju konačnu prevaru: „Strašne pojave natprirodnog karaktera uskoro će se pokazati na nebu kao dokaz moći demona koji čine čuda. Duhovi đavolski pridružiće se carevima zemaljskim i celome svetu da ih učvrste u zabludi, da ih navedu da se ujedine sa sotonom u njegovoj poslednjoj borbi s nebeskom vlašću. Tako će svi, vladari i podanici, biti podjednako prevareni delovanjem ovih sila. Podići će se ljudi koji će se predstavljati kao Hristos, zahtevajući čast i obožavanje koje pripada Otkupitelju sveta. Činiće sjajna dela isceljenja i tvrdiće da imaju otkrivenja s Neba koja se suprotstavljaju svedočenju Pisma.

Sotona će se sam predstaviti kao Hristos i to će biti završno delo u velikoj drami obmane. Crkva kao ispunjenje svojih nada dugo izjavljuje da očekuje Spasiteljev dolazak. Sada će veliki varalica učiniti da sve izgleda kao da je Hristos zaista došao. Sotona će se u različitim krajevima na Zemlji pokazivati među ljudima kao veličanstveno biće blistavog sjaja, po izgledu slično Božjemu Sinu koga Jovan opisuje u Otkrivenju (Otkrivenje 1,13-15).“ – Elen G. Vajt, *Velika borba*, str. 624 (original – italik dodat).

`Zašto je razumevanje istine o načinu Hristovog povratka, kao i o stanju mrtvih, toliko važno za našu zaštitu od prevare?`