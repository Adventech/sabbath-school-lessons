---
title:  Spiritizam u poslednjim danima – 1. deo
date:  05/06/2024
---

`Pročitajte sledeće tekstove: Matej 24,5.11.24; 2. Solunjanima 2,7-9; Otkrivenje 13,13.14 i Otkrivenje 16,13.14. S kojom vrstom prevara će se ljudi suočavati u poslednjim danima?`

Đavo će se služiti „znacima i čudesima“ i spektakularnim pojavama kako bi prevario mase neposredno pre Isusovog dolaska. Komentarišući moć obmane demonskih duhova, Angel Rodrigez iznosi sledeću rečitu izjavu: „Njihova moć ubeđivanja ne ogleda se u sadržaju njihove poruke, već u sili natprirodnih pojava koje nazivamo „znakovima“ ili „čudima.“ Oni izvode (poieō) pojedine znakove, čime se pozivaju na afektivnu stranu ljudskih bića, pre nego na njihove voljne i racionalne sposobnosti. Činjenica da te znake čine demoni pokazuje da je objedinjujuća sila poruke tri nečista duha (aždaje, zveri i lažnog proroka) zapravo spiritističke prirode – Bog nije njen izvor ni pokretač. Kada se kosmički sukob bude približio svom kraju, demonska sila će stupiti na scenu ljudske istorije na način bez presedana. Spiritizam, koji u samom temelju ima nebiblijsko učenje o besmrtnosti duše, uskoro će zarobiti ceo svet.“ – „The Closing of the Cosmic Conflict: Role of the Three Angels’ Messages“, neobjavljeni rukopis, str. 6. 

`Zašto je opasno osloniti se na emocije? Koju ulogu one imaju, u dobrom i lošem smislu, u našem verskom iskustvu? Kako bi sotona mogao da zaobiđe naše misaone procese i da se pozove na naša osećanja?`

„Sotona se dugo priprema da uloži konačni napor da prevari svet. . . . Malo-pomalo pripremao je put za svoje najveće delo prevare, za razvoj spiritizma. Za sada, još nije uspeo da potpuno ostvari svoje planove; ali to će postići u poslednjem delu svoga vremena. ...Osim onih koje će održati Božja sila verom u Njegovu Reč, ceo svet biće uvučen u okvire ove prevare. Ljudi će se brzo uljuljkati u kobnu sigurnost, a probudiće se tek onda kada počne izlivanje Božjeg gneva.“ – Elen G. Vajt, *Velika borba*, str. 561, 562 (original). Naša jedina sigurnost je u Isusu i Njegovoj Reči.

Nije teško zamisliti kako bi milioni, čak i milijarde ljudi, koji ne razumeju stanje mrtvih, mogli da budu uvučeni u zablude povezane sa idejom da mrtvi nastavljaju da žive posle smrti.

`Od kojih uobičajenih zabluda su, čak i sada, zaštićeni oni koji razumeju da mrtvi spavaju?`