---
title:  Smrt u Starom zavetu
date:  03/06/2024
---

`Pročitajte sledeće tekstove: Psalmi 6,5; Psalmi 115,17; 1. O carevima 2,10; 1. O carevima 11,43 i 1. O carevima 14,20. Čemu nas ti stihovi uče o stanju mrtvih?`

Stari zavet ne uči o besmrtnosti duše. Niti uči da, odmah posle smrti, verni uzleću u blaženstvo neba za svu večnost, dok neverni silaze u pakao, gde će goreti kroz svu večnost. Stari zavet uči da je smrt zapravo san. Prva knjiga o carevima koristi izraz „počinu kod otaca svojih“ da bi  opisala smrt patrijaraha. Psalmi to nazivaju „zaspati na smrt“ (Psalmi 13,3; uporediti sa: Psalmi 90,5). Govoreći o smrti, Jov pominje nebuđenje iz sna (Jov 14,12). A psalmista dodaje: „Ja ću u pravdi gledati lice tvoje; kad se probudim, biću sit od prilike tvoje“ (Psalmi 17,15). 

Kada je asirska vojska bila poražena i uništena, za smrt njenih vojnika kaže se da „zaspaše doveka“ (Psalmi 76,6, NSP). Zamisao o mrtvima kao o bestelesnim duhovima koji lebde unaokolo kako bi komunicirali sa živima, uopšte nije biblijski koncept već čist paganizam. 

Nerazumevanje istine o smrti ostavlja nas otvorenim za sotonske obmane. „Mnogi će se suočavati sa duhovima pakosti koji će im se prikazivati u liku voljenih rođaka ili prijatelja, i objavljivati im najopasnije zablude. Ovi posetioci delovaće na naša najtananija osećanja i činiti čuda u nameri da podupru svoja tvrđenja. Moramo biti spremni da im se odupremo biblijskom istinom da mrtvi ne znaju ništa, i da se na ovakav način pojavljuju samo duhovi đavolski.“ – Elen G. Vajt, *Velika borba*, str. 560 (original).

`Pročitajte stihove Danilo 12,2 i Jov 19,25.26. Koji su elementi u vezi sa stanjem mrtvih pridodati u tim stihovima?`

Smrt je počivanje u snu sve do vaskrsenja. Nema nikakvih bestelesnih duhova koji lebde unaokolo da bi komunicirali sa živima. Mada su pagani verovali u svet duhova, Izraelci su smrt razumeli kao spavanje do jutra vaskrsenja. 

Iako žalimo za mrtvima, o onima koji su umrli u Hristu treba razmišljati na sledeći način: oni sklapaju svoje oči u trenutku smrti, a onda, koliko god vremena prošlo do Isusovog povratka, sledeće čega će postati svesni je Drugi dolazak. Njihova prva misao prilikom vaskrsenja, biće: O! Isus se na kraju zaista brzo vratio!