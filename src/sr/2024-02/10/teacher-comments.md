---
title:  Razotkrivanje spiritizma
date:  07/06/2024
---

### PRVI DEO: PREGLED

**Ključni tekst:** 1. Solunjanima 4,16.17

**Temelj proučavanja:** Matej 10,28; Propovednik 9,5; Isaija 8,19.20; Jovan 11,21-25; 1. Solunjanima 4,16.17; Matej 24,23-27; Otkrivenje 16,13.14; 2. Solunjanima 2,9-12.

**Uvod:** Spiritizam je deo đavoljeg plana da promoviše svoju teoriju po kojoj smo bogovi i možemo da živimo bez Boga. Dakle, spiritizam je đavolja namera da zadrži čovečanstvo na svojoj strani u Velikoj borbi. Praktikovati bilo koji oblik spiritizma znači biti zarobljen na strani đavola. Da bi promovisao spiritizam, đavo je promenio biblijsku definiciju smrti i biblijsko učenje o prirodi čovečanstva. Ove lažne doktrine postavljaju osnovu za lažno učenje da smo večni i neuništivi i da nastavljamo da postojimo čak i posle smrti. Kao posledica toga, ova obmana otvara vrata opasnom verovanju da nakon smrti možemo nastaviti da komuniciramo sa drugim ljudima, pa čak i s anđeoskim bićima.



Pokret prosvetiteljstva u Evropi pokrenuo je dugu, tešku bitku za iskorenjivanje svih srednjovekovnih oblika spiritizma, uključujući i opštenje sa mrtvima. Međutim, prosvetiteljstvo u ovom poduhvatu nije uspelo. Prema biblijskom proročanstvu, spiritizam će osvojiti čovečanstvo punom snagom u poslednjim vremenima, pripremajući čovečanstvo za poslednju veliku prevaru u Velikoj borbi. Zato je Božji narod pozvan da čovečanstvu objavi pravu prirodu i namere spiritizma, kao i biblijska učenja o ljudskoj prirodi, prirodi smrti i istinskoj nadi čovečanstva. Naša nada nije zasnovana na pogrešnoj predstavi o besmrtnoj duši, već na uverenju o vaskrsenju Isusa Hrista i na večnom odnosu sa Njim.

**Teme pouke** – Ova pouka se bavi trima glavnim temama:

1.	Prava suština i namera spiritizma u kontekstu Velike borbe jeste da namami čovečanstvo u direktnu povezanost sa demonskim silama.

2.	Biblija uči da su ljudi jedinstvena, celovita bića, da je prva smrt privremeni san a druga smrt potpuno uništenje, koje ujedno odgovara biblijskom prikazu pakla.

3.	Istinska nada koju nam daje Reč Božja jeste vaskrsenje celog ljudskog bića i večni odnos sa Bogom.

### DRUGI DEO: KOMENTAR

**Nazivi i istorijska pozadina**

Savremeni spiritizam se odnosi na religiozno i/ili filozofsko uverenje da smrt nije kraj ljudskog postojanja. Umesto toga, spiritizam tvrdi da duh opstaje kao eterična, nematerijalna, večna, besmrtna duša. Nakon smrti, ove duše ili duhovi nastavljaju da evoluiraju, brzo napredujući do drugih dimenzija i nivoa postojanja i znanja. Ljudi koji su još uvek u svojim telima mogu kontaktirati s ovim preminulim duhovima, tražeći pomoć i vođstvo. Ovi kontakti se mogu ostvariti preko stručnjaka kao što su mediji, ili neko može lično stupiti u kontakt s ovim duhovima kroz proučavanje i spiritističku praksu.

Uopšteno govoreći, veruje se da je savremeni spiritizam nastao u Hajdsvilu, u saveznoj državi Njujork, 31. marta 1848. godine, kada su sestre Foks tvrdile da je duh komunicirao sa njima prenoseći im poruke kucajući. Godine 1888, jedna od sestara je otkrila da je čitavo ovo kucanje bila prevara, ali je 1889. povukla svoje priznanje. Uprkos ogromnim skandalima zbog prevare, spiritizam se proširio u Severnoj Americi. Do kraja 19. veka, nekoliko miliona Amerikanaca srednje i više klase smatralo je sebe spiritistima.

U međuvremenu, 1850-ih, Ipolit Leon Denizar Rivaj, francuski učitelj poznat pod pseudonimom Alan Kardek, razvio je verziju spiritizma koja uči da su ljudi inkarnacije i reinkarnacije besmrtnih duhova koji naseljavaju transcendentnu sferu. Dakle, dok ovaj spiritizam veruje u reinkarnaciju večne duše, klasični spiritizam (spiritualizam) veruje u večnost duše bez prihvatanja koncepta reinkarnacije. Dok su svi spiritisti spiritualisti, nisu svi spiritualisti spiritisti. Iako postoji izvesna neslaganja između ovih spiritističkih pokreta, sve ih objedinjuje jedno verovanje: besmrtnost duše i mogućnost komunikacije sa duhovima nakon njihove smrti. U drugoj polovini 19. veka, sve veći broj obrazovanih elita Evrope prihvatio je spiritualizam ili spiritizam, razvijajući savremeni zapadni okultizam. Organizovali su se u brojna društva i udruženja, objavljujući ogromnu količinu knjiga i članaka o ezoterijskom znanju i magiji.

**Besmrtnost duše**

Savremeni zapadni spiritisti ne tvrde da je njihova vera u besmrtnost duše nova. Umesto toga, oni spremno priznaju da ovo „znanje“ „drevnog“ porekla. Zaista, koncept besmrtnosti duše može se pratiti sve do zmijinog iskušenja Eve u Rajskom vrtu. Nakon toga, ova lažna teologija se proširila po celom svetu, prožimajući čitave kulture i stvarajući čitave religije, kao što su šamanizam, šintoizam, hinduizam, budizam, vudu i druge lokalne i regionalne paganske religije.

Besmrtnost duše bila je temelj grčke filozofije, posebno pitagorejstva, platonizma, aristotelizma, srednjeg platonizma i neoplatonizma. Maniheizam i gnosticizam su takođe izgrađeni na istom konceptu. Tragično, kroz sinkretizam sa grčkom filozofijom, hrišćanstvo je takođe prožeo koncept besmrtnosti duše. Iz tog razloga, mada su mnoge hrišćanske denominacije danas osudile spiritizam, svaka hrišćanska crkva koja se i dalje čvrsto drži koncepta besmrtnosti duše posebno je ranjiva na spiritizam i okultizam. 

Kao rezultat toga, neke crkve, poput Rimokatoličke i Pravoslavne crkve, razvile su čitav kult svetaca, koji navodno mogu da čuju molitve i da odgovaraju tako što štite i vode one koji im se obraćaju. Protestantski reformatori su odbacili kult svetaca; međutim, koncept besmrtnosti duše je ukorenjen u većini protestantskih denominacija, potencijalno ih izlažući spiritističkim uticajima.

Ovde su važna dva dodatna zapažanja. Prvo, važno je napomenuti da se moderni spiritizam pojavio upravo u istom periodu i na istoj oblasti u kojoj je nastao mileritski adventizam: na severoistoku Sjedinjenih Država tokom 1840-ih. Ova pojava je bila pokušaj đavola da predvidi i diskredituje Božje delo objavljivanja drugog Isusovog dolaska i poruka tri anđela. Bog je objavio ove poruke kroz Crkvu ostatka, što je potvrđeno kroz dar Duha proroštva. Jedno od temeljnih učenja Adventističke crkve bilo je pozivanje ljudi da odbace pagansko verovanje u besmrtnost duše. Adventistička crkva je takođe pozvala svet da se vrati biblijskom učenju o jedinstvenom ljudskom biću. Adventisti su takođe podsticali čovečanstvo da svoju nadu u zagrobni život utemelji ne na nadrživljavanju smrti u stanju besmrtne duše, već na vaskrsenju koje će Isus doneti prilikom svog drugog dolaska.

Drugo, evropsko prosvetiteljstvo ili modernizam, sa svojim naglaskom na nauci i naučnom obrazovanju i tehnologiji, obećao je čovečanstvu istrebljenje sujeverja, magije, vradžbina i svakog kontakta sa natprirodnim. Možda je jedini uspeh modernizma u tom pogledu bio potkopavanje vere u hrišćanskog Boga među Zapadnjacima. Inače, modernizam nikada nije uspeo da iščupa natprirodno iz zapadnog društva. Kao rezultat toga, zapadno društvo je postalo sekularno i ateističko, a da nije bilo oslobođeno spiritizma. Naprotiv, druga polovina 19. veka poznata je kao jedno od najvećih probuđenja u istoriji spiritizma, spiritizma, okultizma, veštičarenja i magije. Do kraja 20.  veka, sam modernizam se borio za opstanak, pošto su deca postmodernizma bila preplavljena okultnim pričama – u obliku knjiga, crtanih filmova i filmova – prepunih natprirodnih moći, magije, veštičarenja i komunikacije sa mrtvima.

Danas, takođe, ono što je poznato kao iskustvo bliske smrti, predstavlja još jednu manifestaciju ovog istog principa. Nažalost, čak i mnogi hrišćani u njima vide dokaz da mrtvi odmah nastavljaju da žive u drugoj ravni postojanja.

**Spiritizam i Velika borba**

Koja je uloga spiritizma u đavoljoj strategiji usred Velike borbe? Promovišući spiritizam, đavo želi da objasni i potvrdi svoju temeljnu obmanu koja je pokrenula veliku polemiku, naime:

• da Bog nije jedini Bog, već da smo svi mi bogovi;

• da imamo život u sebi i sami po sebi;

• da imamo komponentu (dušu) našeg bića koja je duhovna (nematerijalna, eterična), neuništiva, besmrtna i večna; 

• da smo moralno autonomni.

Pad čovečanstva u greh doneo je nesamerljivu patnju, uništenje i smrt, empirijski dokazujući da đavo greši. U ovoj situaciji, ljudi bi s pravom posumnjali u sotoninu tezu u kojoj je on izjavio da pobuna protiv Boga neće dovesti do smrti, već do drugog, božanskog nivoa postojanja i svesti. Spiritizam u različitim oblicima predstavlja, dakle, pokušaj đavola da redefiniše smrt i potvrdi da samo telo umire a duša prelazi u viši oblik života.

Đavo takođe koristi spiritizam da namami ili natera ljude na direktan, lični susret sa samim sobom i svojim demonima. Biblija jasno uči da iza spiritističkih pojava, kao u slučaju idolopoklonstva, stoje sami demoni (1. Korinćanima 10,20). Ovi susreti su opasni ne samo zato što su varljivi (Jovan 8,44) i stvaraju duhovnu nečistotu (Marko 5,2), već i zato što mnogo puta vode ka demonskoj opsednutosti, situaciji u kojoj demoni kontrolišu i porobljavaju ljude. Iz različitih razloga i kao deo njihove strategije, demoni ne mogu opsedati ili kontrolisati sve na isti način. Međutim, demonske sile su u stalnom poslu osmišljavanja velikog broja zamki kako bi uhvatile što je moguće više ljudi da stanu na njihovu stranu u Velikoj borbi. Apostol Petar nas upozorava da naš „neprijatelj đavo kao lav ričući hodi i traži koga da proždere“ (1. Petrova 5,8).

**Hristova sila**

Uprkos đavoljim naporima, Hristovo isceljenje ljudi opsednutih demonima (npr. Luka 8,26-33; Matej 12,45) pokazalo je Njegovu moć da nas oslobodi od sotonine vlasti. Adventisti sedmog dana proglašavaju Hristovu pobedu ne samo na kraju Velike borbe, već i ovde i sada usred nje. Iz tog razloga, na zasedanju Generalne konferencije 2005. godine u Sent Luisu, u državi Misuri, Crkva adventista sedmog dana je izglasala dodatno osnovno verovanje br. 11, koje precizno naglašava ovu tačku:

„Svojom smrću na krstu Isus je pobedio sile zla. Onaj koji je potčinio demonske duhove tokom svoje zemaljske službe, slomio je njihovu moć i osigurao njihovu krajnju propast. Isusova pobeda nam daje pobedu nad zlim silama koje još uvek pokušavaju da nas kontrolišu, dok hodamo s Njim u miru, radosti i uverenju u Njegovu ljubav. Sada Sveti Duh obitava u nama i daje nam snagu. Neprekidno posvećeni Isusu kao našem Spasitelju i Gospodu, oslobođeni smo tereta naših prošlih dela. Ne živimo više u mraku, strahu od zlih sila, neznanju i besmislenosti našeg nekadašnjeg načina života. U ovoj novoj slobodi u Isusu pozvani smo da izrastemo u obličje Njegovog karaktera, svakodnevno razgovarajući s Njim u molitvi, hraneći se Njegovom Rečju, razmišljajući o njoj i Njegovom Proviđenju, pevajući mu hvalu, okupljajući se na bogosluženju i učestvujući u misiji Crkve. Takođe smo pozvani da sledimo Hristov primer tako što ćemo saosećajno služiti fizičkim, mentalnim, društvenim, emocionalnim i duhovnim potrebama čovečanstva. Dok se predajemo u službi s ljubavlju onima oko nas i svedočeći o Njegovom spasenju, Njegovo stalno prisustvo sa nama kroz Duha pretvara svaki trenutak i svaki zadatak u duhovno iskustvo“.

U početku, ovo osnovno verovanje je bilo neophodno zbog situacije u nekim delovima sveta, kao što su Azija i Afrika, u kojima hrišćanima, uopšte, pa čak i nekim adventistima, nije bilo jasno da Sveto pismo odbacuje sve okultne prakse. Pored toga, mada su adventisti u tim oblastima shvatili da se Biblija protivi svim spiritističkim praksama, oklevali su da se oslobode tih praksi i učenja jer su se plašili odmazde duhova. 

Štaviše, spiritizam i okultizam su sveprisutne realnosti, ne samo u Africi i Aziji već i širom sveta. Dakle, Osnovno verovanje br. 11 odnosi se na sve ljude. Bez obzira na naše kulturno i socijalno poreklo, svim ljudima je potrebna ista poruka jevanđelja: „Ovce moje slušaju moj glas, i ja ih poznajem, i one me slede; i dajem im život večni, i nikada neće propasti; i niko ih neće oteti iz Moje ruke. Otac moj, koji mi ih dade, veći je od svih; i niko ih ne može oteti iz ruke Očeve“ (Jovan 10,27-29, Nova američka standardna Biblija).

### TREĆI DEO: PRIMENA U ŽIVOTU

1. Šta ljudi u vašoj kulturi misle o ljudskoj prirodi i smrti? Kako im možete preneti istinu o smrti koju nalazimo u Reči Božjoj?

2. Šta ljudi u vašoj kulturi misle o paklu? Šta vi i vaša crkva možete učiniti u vašem društvu da unapredite biblijsko razumevanje pakla?