---
title:  Razotkrivanje spiritizma
date:  01/06/2024
---

### Tekstovi za proučavanje u toku sedmice
Matej 10,28; Propovednik 9,5; Isaija 8,19.20; Jovan 11,11-14.21-25; 1. Solunjanima 4,16.17; Otkrivenje 16,13.14; Matej 24,23-27; 2. Solunjanima 2,9-12.

> <p>Tekst za pamćenje</p>
> „Jer će sam Gospod sa zapoviješću, s glasom aranđelovijem, i s trubom Božijom sići s neba; i mrtvi u Hristu vaskrsnuće najprije; a potom mi živi koji smo ostali, zajedno s njima bićemo uzeti u oblake na susret Gospodu na nebo, i tako ćemo svagda s Gospodom biti“ (1. Solunjanima 4,16.17).

Decenijama unazad, počele su da se pojavljuju priče o iskustvima bliske smrti (IBS), u kojima ljudi koji su umrli, a onda bili oživljeni, iznose neverovatne izveštaje o tome šta su videli i čuli dok su bili „mrtvi“. Hiljade takvih priča bilo je dokumentovano i proučeno. Širom sveta, uključujući i hrišćanski svet, milioni veruju da su ti izveštaji dokaz da mrtvi nisu zaista mrtvi. To osnovno spiritističko verovanje jedno je od najraširenijih i najuspešnijih sotonskih prevara. 

Spiritizam je, zapravo, začet još u Edemu, kada je zmija slagala Adama i Evu, rekavši: „Nećete vi umrijeti“ (1. Mojsijeva 3,4). Tokom istorije, spiritizam je poprimao različite oblike, ali uvek sa osnovnom premisom da se život nastavlja posle smrti. Ta ideja takođe leži u korenu jednog od najvećih lažnih religijskih pokreta u 19. veku, zasnovanih na tvrdnji sestara Foks, za koju je priznato da je netačna, da mogu da dobijaju odgovore na svoja pitanja od duhova umrlih. 

U završnom sukobu na zemlji, sotona će obmanuti milione uz pomoć spiritističkih fenomena. Knjiga Otkrivenje pokazuje da je to jedan od načina na koje će on pokušati da stavi svet pod svoju kontrolu. 

Cilj ove pouke je da ukaže na to da je naša jedina zaštita protiv sotoninih obmana poslednjeg vremena upravo lični odnos sa Hristom i čvrsta utemeljenost na učenjima Biblije. To obuhvata i njena učenja o smrti, bez obzira na to šta nam naše oči, uši i srce kažu. 

**Proučite pouku za ovu sedmicu, zasnovanu na poglavljima 31 – 34 knjige Velika borba, da biste se pripremili za subotu, 8. jun.**