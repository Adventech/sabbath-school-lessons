---
title:  Smrtonosne posledice spiritizma
date:  02/06/2024
---

Priča da je smrt zapravo samo ulazak u novu fazu života zasniva se na konceptu o prirodnoj besmrtnosti duše. Ta paganska ideja rano se uvukla u crkvu, koja se, opet, udaljila od biblijskih osnova u pokušaju da svoju veru učini razumljivom širem rimskom svetu: „Teorija o besmrtnosti duše jedna je od onih lažnih nauka koje je Rim pozajmio od neznaboštva i uklopio u hrišćansku religiju.“ – Elen G. Vajt, Velika borba, str. 549 (original). 

`„I ne bojte se onijeh koji ubijaju tijelo a duše ne mogu ubiti; nego se bojte onoga koji može i dušu i tijelo pogubiti u paklu“ (Matej 10,28). Šta nam i sam taj stih govori o navodnoj besmrtnosti duše?`

Gospod je zabranio svom narodu da se upliće u okultizam bilo koje vrste. Nisu smeli da tolerišu među sobom nikoga ko je „bajač, ni koji se dogovara sa zlijem duhovima, ni opsjenar, ni koji pita mrtve“ (5. Mojsijeva 18,11). Takve ljude trebalo je kamenovati do smrti (3. Mojsijeva 20,27). Ta kazna deluje izuzetno oštro, ali ona je osmišljena s namerom da zaštiti Izrael od obožavanja lažnih bogova. 

Veštičarenje je demonska aktivnost. Ono navodi ljude na lažno bogosluženje i krivotvori pravi odnos sa Bogom, ali nikad ne može da zadovolji najdublje potrebe srca. Spiritizam je u srži sotonskog plana za porobljavanje sveta. Ali Isus, svojom blagodaću i silom, oslobađa robove iz lanaca zla koji ih drže zarobljenim.

`Pročitajte tekstove Propovednik 9,5; Jov 7,7-9 i Isaija 8,19.20. Čemu nas ti biblijski odlomci uče o smrti i komunikaciji sa mrtvima?`

Verovanje da mrtvi idu pravo na nebo u trenutku smrti, mada je, kao i svetkovanje nedelje, potpuno nebiblijsko, toliko je već dugo prisutno, i toliko je duboko ukorenjeno, da je ljudima vrlo teško da ga se odreknu. Ljudi koriste par stihova, izvađenih iz konteksta, kako bi opravdali svoje verovanje. Međutim, ta lažna učenja ih ostavljaju bez ikakve zaštite protiv obmana u koje  sotona može da ih uvuče, posebno u završnoj krizi. 

`Kakvo je vaše iskustvo kad je reč o pokušajima da drugim hrišćanima objasnite stanje mrtvih? Šta se u vašem slučaju pokazalo kao uspešno, ako ste uopšte imali nekog uspeha?`