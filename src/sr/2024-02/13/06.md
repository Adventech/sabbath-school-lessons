---
title:  Dve večnosti
date:  27/06/2024
---

`Pročitajte sledeće tekstove: 2. Korinćanima 5,10; Rimljanima 14,10.11 i Otkrivenje 20,11-15. Šta oni kažu o tome zašto su zli ponovo oživljeni?`

Da bi se problem greha rešio tako da se zlo više nikada ne pojavi, svi moraju biti uvereni da je Bog bio pravedan i pošten na svim svojim putevima. Na kraju, svako koleno će se saviti i priznati – čak i sotona i njegovi zli anđeli – da je Bog bio pravedan tokom velike borbe i da nikada nije bilo opravdanja za pobunu protiv Njega. Obratite pažnju na sledeći uvid Elen G. Vajt: „Čim se knjige izveštaja budu otvorile, čim Isusovo oko bude pogledalo bezakonike, oni će postati svesni svakog greha koji su učinili. Videće tačno gde je njihova noga skrenula s puta neporočnosti i svetosti, i dokle su ih njihova oholost i buntovnost odvele u kršenju Božjeg zakona. Zavodnička iskušenja koja su prizivali svojom popustljivošću prema grehu, zloupotrebljeni blagoslovi, prezreni Božji glasnici, odbačene opomene, nepokajano srce – sve to, kao da je napisano ognjenim slovima, pojaviće im se pred očima...

Ceo grešni svet stoji pred Božjom sudijskom stolicom optužen da je izdao nebesku vlast. Grešnici nemaju nikoga da zastupa njihov slučaj, i zato im se izriče osuda na večnu smrt.“ – *Velika borba*, str. 666, 668 (original).

`Pročitajte sledeće stihove: Otkrivenje 20,9; Psalmi 37,20 i Malahija 4,1.2. Koje uvide nam oni pružaju kad je reč o konačnom uništenju greha i grešnika i o nagradi za pravedne?`

Dobra vest je da će sotona i njegovi zli anđeli biti uništeni u ognjenom jezeru. Greh i grešnici će biti sprženi. Prema stihu Otkrivenje 20,9, oni će biti progutani, uništeni, a ne večno mučeni. Sledeći stih koristi izraz „va vijek vijeka“. U zavisnosti od konteksta, reč „vavijek“ ili „zauvek“ označava nešto što traje „beskrajno“, ali samo dok se cilj u potpunosti ne postigne. (Videti 2. Mojsijeva 21,6; 1. Samuilova 1,22.28; Juda 1,7 i 2. Petrova 2,4-6.) Za izgubljene je večno samo uništenje, a ne i čin uništenja. Bog nije večni mučitelj.

`Na kraju, sve nas čeka jedna od dve večnosti. Izgubljeni, nažalost, dobijaju „platu“ koju su zaradili — večnu smrt. Zašto se, dakle, naša jedina nada da nećemo dobiti ono što zaslužujemo, a to je smrt, sastoji u oslanjanju na Isusovu pravednost?`