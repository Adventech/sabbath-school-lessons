---
title:  Nada u vreme nevolje 
date:  23/06/2024
---

`Pročitajte sledeće tekstove: Otkrivenje 22,11.12; Danilo 12,1.2 i Jeremija 30,5-7. Koji će se događaji odigrati neposredno pre Drugog dolaska? `

Nakon završetka vremena probe uslediće vreme nevolje „kakoga nije bilo otkako je naroda do tada“. Otkrivenje 16 opisuje sedam poslednjih zala koji će se izliti na ovaj zli svet. Ali, kao u slučaju pošasti koje su zadesile Egipat, Božji narod će biti zaštićen od njih. Obratite pažnju na obećanje u Knjizi proroka Danila: „I u to će se vrijeme izbaviti tvoj narod, svaki koji se nađe zapisan u knjizi“ (Danilo 12,1). To mora da se odnosi na „knjigu života“ (videti Filibljanima 4,3; Otkrivenje 13,8; Otkrivenje 20,12.15; Otkrivenje 22,19). Dakle, ako ostanemo verni Isusu, naša imena neće biti izbrisana iz knjige života (Otkrivenje 3,5). 

`Pročitajte sledeće tekstove: 1. Jovanova 3,1-3; Jovan 8,29 i Jovan 14,30. Koja je jedina adekvatna priprema za predstojeće vreme nevolje?`

U vreme nevolje, Božji narod će imati tako dubok lični odnos sa Isusom da ništa neće moći da ga promeni. Njihova najveća želja biće da Mu ugode u svemu, i da tako, delovanjem Svetog Duha, postanu čisti kao što je On čist. U Hristovom srcu nije bilo ničega što bi reagovalo na sotonine obmane, a i mi možemo podražavati taj aspekt Njegovog karaktera.

`Pročitajte sledeće tekstove: Psalmi 27,5; Psalmi 91,1-11 i Otkrivenje 3,10-12. Koja nam umirujuća obećanja Bog daje za vreme nevolje?`

Ima nekih koji su pogrešno razumeli učenje da ćemo u vreme nevolje živeti bez posrednika. Isus će prekinuti svoje posredovanje u nebeskom svetilištu u trenutku kada svako bude doneo konačnu odluku za ili protiv Njega. Ali to ne znači da ćemo biti sami tokom tog perioda i da ćemo morati da se oslanjamo samo na sopstvene snage. Isus je obećao da će uvek biti sa nama (Matej 28,20). Vera veruje i kada ne vidi i uzda se čak i kada se svet oko nas raspada. Tokom vremena nevolje, naša vera će jačati a naša čežnja za večnošću će rasti, tako da će nam jedina želja biti da živimo sa Isusom zauvek.