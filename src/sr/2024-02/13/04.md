---
title:  Milenijum na zemlji
date:  25/06/2024
---

Otkrivenje 19 se završava dramatičnim prikazom Isusovog povratka i uništenja zlih. Ali priča još uvek nije gotova. Otkrivenje 20 nas uvodi u period od 1.000 godina, poznat kao „milenijum“.

`Pročitajte Otkrivenje 20,1-3. Kakva će biti sotonina sudbina kada se Isus bude vratio?`

Slika u tekstu Otkrivenje 20,1-3 je simbolična. Sotona neće biti doslovno vezan lancem i bačen u jamu. On će, tokom 1.000 godina, biti zatvoren na ovoj pustoj planeti, koja će ostati bez stanovnika, i biće vezan okolnostima koje je sam izazvao. U stihu 2. Petrova 2,4 čitamo da će sotona i njegovi anđeli biti bačeni „u okove mraka paklenoga“. Sotona će lancem okolnosti biti vezan za zemlju, na kojoj neće biti nikoga koga bi mogao da iskušava. Tokom 1.000 godina, on će gledati samo pustoš, razaranje i nesreću do kojih je dovela njegova pobuna.

Grčka reč prevedena kao „bezdan“ ista je ona od koje potiče i reč ambis – ponor, provalija. Ista reč se u Septuaginti, grčkom prevodu Starog zaveta, koristi da opiše zemlju u trenutku stvaranja: „A zemlja bješe bez obličja i pusta, i bješe tama nad bezdanom“ (1. Mojsijeva 1,2). Tu je takođe upotrebljena grčka reč abisos, „bezdan“. Ona opisuje pustu zemlju. „Bezdan“ nije neka podzemna pećina niti neki zjapeći ponor tamo negde u svemiru. Sotonino delo greha i uništenja, uporedo sa strahovitim haosom koji će prethoditi Drugom dolasku, vratiće zemlju u stanje mračne, bezoblične mase, u kakvom je bila na početku stvaranja.

`Pročitajte sledeće tekstove: Jeremija 4,23-26; Jeremija 25,33 i Isaija 24,1.3.5. Kako biblijski proroci opisuju taj prizor?`

Proroci tu naglašavaju katastrofalno uništenje koje će nastupiti u vreme Hristovog drugog dolaska i činjenicu da neće biti nikog živog na zemlji tokom tog hiljadugodišnjeg perioda. Sotona i njegovi zli anđeli biće ostavljeni da razmišljaju o pustošenju do kog je dovela njegova pobuna. Ceo svemir će iznova uvideti da je plata za greh smrt. Bog rešava problem greha tako da se on nikada više ne pojavi (Naum 1,9). Ima tri glavna načina na koja Bog to čini. Prvo, On pokazuje svoju bezgraničnu ljubav, i ulaže bespoštedne napore da spase celo čovečanstvo. Drugo, On otkriva svoju pravdu, pravičnost i poštenje. Treće, On dopušta da svemir vidi koji je krajnji rezultat greha i pobune.