---
title:  Nada u Isusov skori povratak
date:  24/06/2024
---

`Pročitajte sledeće tekstove: Jovan 14,1-3 i Titu 2,11-14. U svetlu budućih izazova i predstojećih nevolja, zašto su ti stihovi tako ohrabrujući?`

Isusove reči: „Da se ne plaši srce vaše“ su Njegovo obećanje da nas nikada neće ostaviti i da će ponovo doći da nas povede kući. Ovaj svet nije naš dom. Za nas dolaze bolji dani. U jednom na svakih 25 stihova Novi zavet govori o povratku našeg Gospoda. Kada izgledi postanu mračni i kad ugnjetački zakoni crkveno-državne sile budu pretili našem životu, obećanje o Hristovom dolasku ispunjavaće naše srce nadom. To je „blažena nada“ koja je nadahnjivala verni Božji narod u svakoj generaciji.

`Pročitajte tekstove: Otkrivenje 6,15-17 i Isaija 25,8.9. Uporedite stavove spasenih i izgubljenih koji su nam predočeni u tim stihovima. Čime se može objasniti razlika između ta dva načina razmišljanja?`

Zli uviđaju užasne posledice greha, dok pravedni prihvataju čudesne zalihe blagodati. Pobuna protiv Boga dovodi do straha, krivice, osude i na kraju do večnog gubitka. A naš odgovor na Njegovu spasonosnu blagodat dovodi do oproštenja, mira i večne radosti prilikom Njegovog slavnog povratka.

`Pročitajte Otkrivenje 15,3.4 i Otkrivenje 19,7. Kako će iskupljeni odgovoriti na slavno spasenje koje im je besplatno obezbeđeno preko Hrista?`

„Hristov krst biće osnovna tema proučavanja i pesma otkupljenih tokom cele večnosti. U proslavljenom Hristu oni će gledati Hrista raspetoga... Čuđenje i obožavanje svemira zauvek će buditi činjenica da se Stvoritelj svih svetova, Sudija svih stvorenja, odrekao svoje slave i ponizio iz ljubavi prema čoveku.“ – Elen G. Vajt, *Velika borba*, str. 651 (original).

`Pročitajte sledeće tekstove: Otkrivenje 12,17; Otkrivenje 17,13.14 i Otkrivenje 19,11-16. Obratite pažnju na progresiju koja postoji u tim stihovima. Šta nam ta progresija govori o poslednjem ratu na zemlji i o Hristovoj konačnoj pobedi?`