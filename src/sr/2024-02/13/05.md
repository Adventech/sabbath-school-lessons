---
title:  Sud tokom milenijuma 
date:  26/06/2024
---

`Pročitajte Otkrivenje 20,4-6. Šta će pravedni raditi tokom 1.000 godina, i zašto je to važno?`

Tokom milenijuma pravednici će imati priliku da se iz prve ruke upoznaju sa Božjom pravdom i ljubavlju, koje se ogledaju u tome kako se On nosi sa problemom greha. Ko od nas nema pitanja koja bi želeo da postavi Bogu u vezi sa mnogim stvarima? Tada, tokom milenijuma na nebu, iskupljeni će moći da postave ta pitanja. Ako neka njihova voljena osoba ili blizak prijatelj ne budu na nebu, spaseni će imati priliku da potpunije razumeju Božje odluke. Ali pre svega, iskupljeni će, na nov način i jasnije nego ikada pre, sagledati Božje svesrdne pokušaje da spase svaku osobu koja je ikada živela. Još jednom će shvatiti da su svi koji budu izgubljeni propustili nebo zbog svog ličnog odbacivanja Hrista. Tek tada će Bog proglasiti konačni sud nad izgubljenima – drugu smrt, koja je večno uništenje.

`Pročitajte Otkrivenje 20,7-9. Kako će se tih 1.000 godina završiti? Kakva će biti sudbina sotone i njegovih sledbenika?`

Čitavih 1.000 godina, sotona neće imati koga da kuša i vara. On i njegovi anđeli ostaće sami da razmišljaju o smrtonosnim posledicama greha. Ali na kraju milenijuma zli će vaskrsnuti, da bi se suočili sa sudom i primili svoju konačnu platu (Otkrivenje 20,5).

Tada će sotona ponovo imati ogromnu vojsku sledbenika. Iako je trpeo poraz za porazom u velikoj borbi, biće ohrabren kada vidi toliku gomilu izgubljenih. On još uvek nije spreman da okonča svoju pobunu, i zato će ponovo izaći da vara te „narode“. Podsticaće ih da ulože poslednji veliki napor kako bi zbacili Boga i uspostavili svoje carstvo. Izraz „Gog i Magog“ simbolizuje sotonu i izgubljene iz svih vekova. Sotona i njegovi sledbenici okružiće „oko svetijeh, i grad ljubazni“ (Otkrivenje 20,9).

Na kraju milenijuma, ne samo da su svi zli oživeli, već i Sveti grad, Novi Jerusalim, silazi na zemlju sa neba (Otkrivenje 21,2)! Sveti su već čitav milenijum živeli i carovali sa Hristom u Novom Jerusalimu. A onda, na kraju 1.000 godina, taj grad se spušta na zemlju zajedno sa Bogom, Isusom, anđelima i svim iskupljenima. Svi prisustvuju poslednjoj bici u okviru velike borbe. I greh biva iskorenjen jednom zauvek!

`Šta nam izbor trenutka za konačni sud govori o Božjem karakteru?`