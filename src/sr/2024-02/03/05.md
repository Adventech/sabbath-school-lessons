---
title:  Ljudsko rezonovanje nezavisno od Svetog pisma
date:  17/04/2024
---

Sveti Duh deluje preko našeg uma. On nas poziva da istražujemo tajne univerzuma. A kao što je neko zgodno primetio: „Kao hrišćani, mi ne proveravamo svoj um pred vratima crkve.“ Iako može biti briljantno, ljudsko rezonovanje samo po sebi ipak nije u stanju da spozna božanske istine Svetog pisma. Istina nije stvar ljudskog mišljenja. Ona je stvar božanskog otkrivenja. 

`Pročitajte sledeće tekstove: Priče 16,25, Sudije 21,25 i Isaija 53,6. Šta nam oni otkrivaju u vezi sa sotoninom strategijom obmane?`

Jedna od đavoljih najuspešnijih prevara je da nas navede da poverujemo kako je ljudsko rezonovanje, bez pomoći Svetog Duha i pouka iz Božje Reči, dovoljno za razumevanje Božje volje. Ponekad se nama, pa i čitavoj našoj kulturi, čini da je neki put prav, ali on može biti potpuno pogrešan u Božjim očima. 

Pre izvesnog broja godina, moja žena i ja smo odlučili da krenemo na planinarenje kroz šumu u blizini hotela u kom smo odseli. Ja se uglavnom dobro snalazim u prostoru i, nakon otprilike sat vremena pešačenja različitim stazama, bio sam prilično siguran da ću, bez mnogo teškoća, uspeti da nađem put nazad. Međutim, uskoro smo se našli beznadežno izgubljeni u šumi. Sunce je zalazilo i počeo sam da strahujem od najgoreg. Srećom, sreli smo neke druge planinare koji su poznavali put. Bili smo bar osam kilometara udaljeni od svoje staze, ali smo se našli blizu glavnog puta. A s obzirom da je njihov automobil bio parkiran u blizini, ponudili su da nas prevezu do hotela. To što smo našli nekoga ko je poznavao put, i ko je bio u stanju da nas vrati na naše odredište, bilo je od presudne važnosti za nas.  

Bog nas nije ostavio same na našem putovanju od zemlje do neba. Sveti Duh nas upućuje na svete spise koji nas vode kući. Istina i zabluda, ispravno i pogrešno, dobro i zlo – to se može pravilno razumeti jedino u svetlu Božje Reči. Ono što protivreči Bogu i Bibliji je zabluda, a zabluda je uvek opasna. Ono što je u skladu sa Bogom je istinito i dobro. Koliko je važno da Božju Reč učinimo našim krajnjim arbitrom istine i moralnosti! 

`Zašto je ljudski um, bez pomoći Svetog Duha, nesposoban da otkrije božansku istinu? Razgovarajte o odnosu između ljudskog razuma i božanskog otkrivenja. Kako nam razum zapravo pomaže da razumemo božansko otkrivenje? Na primer, pogledajte 2. poglavlje Knjige proroka Danila, i proročanstvo koje pokriva period svetske istorije od vremena Vavilona do daleke budućnosti. U kom smislu se jedno takvo proroštvo snažno poziva na ljudski razum?`