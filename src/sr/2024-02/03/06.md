---
title:  Bitka za um
date:  18/04/2024
---

`Pročitajte tekst 2. Korinćanima 4,3-6. Šta znači izraz „kojima je bog ovoga sveta oslijepio njihove neverničke misli“ (2. Korinćanima 4,4, Čarnić)? Kako su njihove misli (oči) zaslepljene? Kako se oči otvaraju?`

Grčka reč za „misli/um“ u ovom stihu je noema. Ona doslovno označava našu percepciju ili mentalne sposobnosti. Biblijski komentar adventista sedmog dana iznosi jednu prosvetljujuću tvrdnju u vezi s tim stihom: „Bitka između Hrista i sotone je bitka za ljudski um (Rimljanima 7,23.25; 12,2; 2. Korinćanima 3,14; 11,3; Filibljanima 2,5; 4,7.8). Sotonin glavni posao je da ljudima zaslepi ili pomrači um. On to čini tako što ih sprečava da proučavaju Božju Reč, slabi snage uma prekomernim iscrpljivanjem tela i duše, i potpuno zaokuplja um pitanjima ovog života i pozivanjem na gordost i samouzvišenje.“ – *The SDA Bible Commentary*, Volume 6, p. 854.

Izgubljenima nedostaje znanje, ne zato što nisu mogli da ga steknu, već zato što to nisu hteli. Mnogi su imali svaku priliku da saznaju istinu, ali su odlučili da ne veruju, i sotona je zaslepio njihove oči. Sotonino carstvo je carstvo tame. Kao što Biblijski komentar adventista sedmog dana primećuje: „Evanđelje je jedino sredstvo pomoću kojeg se sotonine demonske šeme i obmane mogu razotkriti, i pomoću kojeg ljudi mogu ugledati put što vodi iz tame u svetlost.“ Vol. 6, p. 854. Suština novozavetne poruke je Isusov život, smrt i vaskrsenje. Isus je samo srce evanđelja i središte Svetog pisma. Celo Pismo svedoči o Njemu (Jovan 5,39).

`Pročitajte stihove: Jovan 1,4.5.9 i 14. Kako ti stihovi opisuju Isusa? Zapazite posebno stih Jovan 1,14.`

Tokom prvih vekova hrišćanske crkve, novozavetni vernici su bili potpuno posvećeni Hristu, kao Onome koji je bio svetlost u njihovoj tami. Bili su iskupljeni Njegovom blagodaću, preobraženi Njegovom silom i motivisani Njegovom ljubavlju. Čak ni smrt nije mogla da raskine njihov zavet odanosti Hristu. Prepoznavali su đavolje obmane zahvaljujući slavnoj svetlosti evanđelja. Hristos je uvek imao muškarce i žene koji su se Njegovom blagodaću hrabro zalagali za istinu. U tim prvim vekovima, svetlost Hristove ljubavi, blagodati i istine jasno je sijala u mraku.