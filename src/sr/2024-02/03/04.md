---
title:  Zaštićeni pomoću Reči
date:  16/04/2024
---

`Uporedite tekstove Jovan 17,15-17 i Dela 20,32. Koje uvide nam Isus i apostol Pavle daju u vezi sa zaštitom od sotoninih obmana?`

Biblija je nepogrešivo otkrivenje Božje volje. Ona predstavlja plan neba za spasenje čovečanstva. Budući da je „sve... pismo od Boga dano“, ono je „korisno za učenje, za karanje, za popravljanje, za poučavanje u pravdi“  (2. Timotiju 3,16). Odnosno, „sve je Pismo“ od Boga nadahnuto, a ne samo neki delovi, niti su neki delovi nadahnutiji od drugih. Cela Biblija se mora prihvatiti kao Božja Reč. U suprotnom, vrata za obmanu su širom otvorena. 

Biblija jasno otkriva Božju beskrajnu ljubav u svetlu velike borbe. Ona takođe raskrinkava sotonske zablude i iznosi na videlo njegove obmane. Đavo mrzi Božju Reč i vekovima je činio sve što je u njegovoj moći kako bi uništio njen uticaj. 

Uostalom, šta bismo uopšte znali o planu spasenja da nije Biblije? Koliko toga bismo razumeli, ako bi uopšte išta razumeli, u vezi sa Isusovim rođenjem, životom, učenjima i službom? Da li bismo, bez Svetog pisma, išta shvatili o veličini Hristove žrtve, o slavi Njegovog vaskrsenja, o sili Njegovog posredovanja i o Njegovom veličanstvenom povratku? 

Sve te presudno važne istine su otkrivene, naučavane i naglašene u Božjoj Reči. Ona i jedino ona mora biti konačno i vrhunsko merilo za razumevanje celokupne svete istine.

Zato se moramo boriti protiv svakog uticaja da se podrije njen autoritet ili nadahnuće, čak i od strane onih koji, mada se predstavljaju kao veliki ljubitelji Biblije, unose sumnje u vezi s njom, makar i u najmanjoj meri. Tragično je što se, uprkos prodorima moderne misli, mnogi teolozi i hrišćani toliko usredsređuju na ljudsku stranu Svetog pisma, da Biblija za njih postaje reč čovečija umesto Reč Božja. *Bibliju čine, tvrde oni, spisi careva, pastira, ribara, sveštenika, pesnika i drugih koji su iznosili svoja shvatanja i zamisli o Bogu, prirodi i životnoj realnosti najbolje što su, u svoje vreme i na svom području, uspevali da ih razumeju.* 

A da li je to zaista tako? Ako bi to bilo istina, zašto bismo se mi danas, u 21. veku, uopšte obazirali na to šta su ti ljudi mislili, a kamoli uzimali njihova shvatanja za temelj naše nade na večnost?

U tom slučaju, svakako, ne bi trebalo to da radimo.

`Pročitajte sledeće stihove: Psalmi 119,105.116.130.133 i 160. Koje uvide nam psalmista daje u pogledu značaja Božje Reči unutar plana spasenja?`