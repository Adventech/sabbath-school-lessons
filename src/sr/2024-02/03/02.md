---
title:  Kompromis – sotonina vešta strategija 
date:  14/04/2024
---

`Uporedite stih Jovan 14,6 sa stihom Jovan 8,44. Kakva se suprotnost između Isusovog i sotoninog karaktera uočava u ta dva stiha?`

Ono što Isus govori je istina jer je On izvor istine. Istina proishodi iz srca svemudrog, sveznajućeg Boga punog ljubavi. On je temelj stvarnosti i celokupne istine.

Nasuprot tome, sotona je lažov i otac laži. On je spreman da se posluži lažima, obmanama, dezinformacijama i izvrtanjem istine kako bi zaveo Božji narod na stranputicu. On je prevario Evu u Edemu upravo izvrtanjem istine, izazivanjem sumnje i otvorenim negiranjem onoga što je Bog rekao. Sotonina izjava: „Nećete vi umrijeti“, u kontekstu jedenja ploda, bila je očigledna protivrečnost onome što je Bog rekao. Sotona je vekovima koristio istu strategiju. On podriva poverenje u Božju Reč, protivreči Božjoj otkrivenoj volji, izvrće Sveto pismo i povremeno pogrešno citira Bibliju, ako je to u njegovom interesu. 

`Pročitajte sledeće tekstove: Priče 23,23, Jovan 17,17 i Jovan 8,32. Koje sličnosti vidite u tim biblijskim odlomcima u vezi sa istinom iz Božje Reči? Koja je njihova glavna poruka?`

„Sotona dobro zna da će Sveto pismo osposobiti ljude da prepoznaju njegove prevare i da se odupru njegovoj sili. Čak je i Spasitelj sveta upravo Rečju odbio njegove napade. Hristos je na svaki napad, podizao štit večne istine, i govorio: ’Pisano je!’ Svakom protivnikovom predlogu suprotstavljao je mudrost i silu Reči. Da bi zadržao svoju moć nad ljudima, da bi učvrstio autoritet papskog uzurpatora, sotona je morao da ih spreči da upoznaju Pisma. Biblija bi uzdizala Boga, a smrtne ljude stavila na njihovo pravo mesto; i zato su njene svete istine morale da ostanu sakrivene i potisnute. Rimska crkva prihvatila je ovu logiku. Širenje Biblije bilo je stotinama godina zabranjivano. Narodu nije bilo dozvoljeno da je čita niti da je ima u svojoj kući, a neprincipijelni sveštenici i visoki dostojanstvenici su njena učenja tumačili tako da podržavaju njihove zahteve. Na kraju, papa je bio skoro sveopšte priznat kao Božji namesnik na Zemlji, kome pripada autoritet nad Crkvom i državom.“ – Elen G. Vajt, *Velika borba*, str. 51 (original).

`Razgovarajte o načinima na koje sotona danas pokušava da izobliči ili pogrešno protumači Božju Reč.`