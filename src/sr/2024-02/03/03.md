---
title:  Teški vuci 
date:  15/04/2024
---

`Pročitajte Dela 20,27-32. Koja je konkretna upozorenja apostol Pavle dao crkvenim vođama iz Efesa u pogledu dolazećeg otpadništva?`

Cilj Pavlovih saveta bio je da pripremi crkvu za ono što dolazi. U tim odlomcima on opisuje dva glavna razloga za zabrinutost. 

Prvi su „teški vuci koji neće štedjeti stada“ (Dela 20,29). Drugim rečima, vernici će se suočiti sa žestokim progonstvom, i to unutar crkve. To proročanstvo se ispunilo u prvom i drugom veku. Hrišćani koji su odbijali da obožavaju imperatora tako što bi se poklonili pred bogovima Rima, bili su mučeni, zatvarani i spaljivani na lomačama. 

Drugi razlog za zabrinutost apostol navodi kada kaže: „I između vas samijeh postaće ljudi koji će govoriti izvrnutu nauku da odvraćaju učenike za sobom“ (Dela 20,30). Jeresi će ući u crkvu. Lažna učenja zameniće božanske istine. Paganski običaji će preovladati. U četvrtom i petom veku kompromis se neprimetno uvukao u hrišćansku crkvu, pri čemu se napredovanje misije koristilo kao uobičajeno opravdanje. Međutim, strašna posledica toga bilo je udaljavanje od istina Božje Reči. 

`Pročitajte 2. Solunjanima 2,7-12. Kako apostol Pavle opisuje dolazeće otpadništvo? Koje karakteristike je trebalo da traže?`

Pavlov komentar da „se već radi tajna bezakonja“ veoma je značajan. Čak i u Pavlovo vreme dolazilo je do postepenog udaljavanja od istina Božje Reči u pogledu poslušnosti Božjem zakonu. To udaljavanje će poprimiti značajne razmere u kasnijim vekovima. 

Nasuprot drugoj zapovesti, idoli su uvedeni u hrišćansko bogosluženje. Hiljadama godina idoli su bili u prvom planu svih paganskih religija. Da bi se hrišćanstvo učinilo pristupačnijim paganima koji su dolazili u hrišćansku crkvu, paganska božanstva su preimenovana u takozvane „svece“. Nedelja, dan obožavanja boga sunca, s vremenom je prihvaćena kao dan hrišćanskog bogosluženja u čast vaskrsenja. Taj lažni dan, neutemeljen u Svetom pismu, preovlađuje čak i danas.

`Koju vrstu kompromisa danas vidimo kako ulazi u crkvu? Što je još važnije, koje kompromise možda i sami pravite? Da li do toga ponekad dolazi zbog mešanja istine i zablude?`