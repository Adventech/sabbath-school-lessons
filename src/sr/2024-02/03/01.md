---
title:  Svetlost sija u tami
date:  13/04/2024
---

### Tekstovi za proučavanje u toku sedmice
Jovan 8,44; Priče 23,23; Dela 20,27-32; 2. Solunjanima 2,7-12; Psalmi 119,105.116.130.133.160; Priče 16,25; 2. Korinćanima 4,3-6

> <p>Tekst za pamćenje</p>
> „A Isus im reče: još je malo vremena vidjelo s vama; hodite dok vidjelo imate da vas tama ne obuzme; jer ko hodi po tami ne zna kuda ide“ (Jovan 12,35).

U poslednjoj biblijskoj knjizi, Otkrivenju, đavo je prikazan kao zmaj (aždaja) i zmija (Otkrivenje 12,9). On je zmaj zato što želi da uništi Božji narod, a zmija zato što koristi sve svoje lukave laži da bi ga prevario. U godinama nakon Hristove smrti, hiljade ljudi bilo je mučeno, bacano pred lavove i spaljivano na lomačama od strane carskog Rima, zbog odbijanja da obožavaju njihova „božanstva“. Ali, čak i suočeni sa tako okrutnim kaznama, mnogi su ipak ostali verni, evanđelje je nastavilo da se širi i crkva je rasla. 

Kao posledica toga, sotona je promenio svoju strategiju. Mnoštvo pagana se krštavalo bez temeljnog upoznavanja sa biblijskom istinom. Zablude su preplavile crkvu kada su vođe počele da spajaju istine Svetog pisma sa popularnim običajima. Četvrti i peti vek bili su doba kompromisa, kada su crkveni prelati pomešali paganske običaje sa hrišćanskim učenjima.    

Ipak, i u najtežim životnim trenucima, Bog je neprestano bio sa svojim narodom. Oni su našli Isusa, „Put, Istinu i Život“ i, uz pomoć sile Svetog Duha, stajali su čvrsto, čak i kada su bili suočeni sa ogromnim pritiskom da odustanu od svojih uverenja i savesti. Ostali su verni Božjoj volji, otkrivenoj u Svetom pismu, i nepokolebljivo zastupali istine iz Njegove Reči, bilo otvoreno ili prikriveno, bez obzira na pritiske kojima su bili izloženi. 

**Proučite pouku za ovu sedmicu koja se zasniva na 3. poglavlju knjige Velika borba, da biste se pripremili za subotu, 20. april.**