---
title:  Obećanje o Njegovom povratku 
date:  12/05/2024
---

Mnogi reformatori i hodočasnici koji su napustili Holandiju da bi otišli u Novi svet, čeznuli su za Isusovim dolaskom. Za njih je Hristov drugi dolazak bio radostan događaj koji su željno iščekivali. Džon Viklif se radovao Hristovom dolasku kao velikoj nadi crkve. Kalvin je govorio u ime svih reformatora kada je o slavnom Hristovom povratku govorio kao o „najpovoljnijem od svih događaja“. Za verne Božje muškarce i žene, Hristov drugi dolazak bio je nešto što treba prigrliti, a ne nešto čega se treba bojati.

`Pročitajte sledeće tekstove: Jovan 14,1-3; 1. Solunjanima 4,13-18 i Titu 2,11-14. Zašto su ti biblijski odlomci vekovima pružali hrišćanima tako puno nade?`

Lako je razumeti zašto je vera u Hristov drugi dolazak donosila takvu nadu i radost hrišćanima koji su verovali u Bibliju. Taj događaj upućuje na prestanak bolesti, patnje i smrti. On uvodi ideju o nestajanju siromaštva, nepravde i ugnjetavanja. On predviđa završetak sukoba, borbi i ratova. On najavljuje budući svet mira, sreće i trajnog zajedništva sa Hristom i otkupljenima iz svih vekova, koji će trajati zauvek.

„Gospodnji dolazak je tokom svih vekova predstavljao nadu Njegovih istinskih sledbenika. Spasiteljevo oproštajno obećanje na Maslinskoj gori da će ponovo doći, obasjavalo je budućnost Njegovim učenicima, ispunjavalo je njihova srca radošću i nadom, koju tuga nije mogla potisnuti ni nevolje potamneti. Usred patnji i progonstava, ’javljanje slave velikoga Boga i Spasa našega Isusa Hrista’ bilo je njihova ’blažena nada’. Kada su solunski hrišćani sa tugom pokopavali svoje drage, koji su se nadali da će doživeti da vide Gospodnji dolazak, Pavle, njihov učitelj, ukazao im je na vaskrsenje koje će se dogoditi prilikom Spasiteljevog dolaska. Tada će ustati mrtvi u Hristu, i zajedno sa živima biće uzeti na oblake da dočekaju Gospoda. ’I tako ćemo svagda s Gospodom biti. Tako utešavajte jedan drugoga ovim rečima!’ (1. Solunjanima 4,16-18).“ – Elen G. Vajt, *Velika borba*, str. 302 (original).

`Zašto je Drugi dolazak toliko važan za našu veru? Posebno kad znamo da mrtvi spavaju (videti 10. pouku), zašto ovo učenje poprima toliki značaj? Zašto bismo bez njega bili, kao što Pavle kaže, u potpuno beznadežnoj situaciji (videti 1. Korinćanima 15,15-18)?`