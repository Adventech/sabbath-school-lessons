---
title:  Očekivanje tog vremena
date:  13/05/2024
---

Premda su reformatori verovali u doslovan, vidljiv, čujan i slavan Hristov povratak, razumevanje te biblijske istine postepeno se menjalo. Popularni propovednici iz 19. veka učili su da će Hristos doći da bi uspostavio svoje carstvo na zemlji i doneo 1.000 godina mira. To je dovelo do duhovne obamrlosti i jednog prilično ravnodušnog odnosa prema duhovnim vrednostima. 

Slično tome, i Hristovi učenici su pogrešno razumeli prirodu dolaska Mesije. Mislili su da će On doći kao vojskovođa-osvajač, koji će slomiti rimski jaram, a ne kao Onaj koji će ih oslobodi od prokletstva i okova greha. Zato nisu razumeli način Njegovog dolaska. 

`Pročitajte sledeće tekstove Dela 1,9-11; Otkrivenje 1,7 i Matej 24,27.30.31. Čemu nas ti stihovi uče o načinu povratka našeg Gospoda?`

Kada je Hristos došao prvi put, kao beba u vitlejemskim jaslama, veoma mali broj ljudi je zapazio Njegov dolazak. Ali kada bude došao po drugi put, „svako oko“ će Ga videti kako dolazi. Svako uho će čuti trubu koja najavljuje Njegov povratak. Svako ljudsko biće na zemlji posmatraće Njegovu slavu. Mi ne moramo biti prevareni. Sveto pismo sasvim jasno prikazuje događaje u neposrednoj vezi s Njegovim povratkom. 

„Jedna od najozbiljnijih, a ipak najslavnijih istina otkrivenih u Bibliji je istina o drugom dolasku Isusa Hrista, koji će doći da dovrši veliko delo otkupljenja. Božjem hodočasničkom narodu, koji je tako dugo boravio ’u ovoj dolini sena smrtnoga’, dragocena, radosna nada data je obećanjem o dolasku Onoga koji je ’vaskrsenje i život’ i koji će ’prognane svoje vratiti kući’. Nauka o drugom dolasku je ključna nauka svetih Spisa. Od onoga dana kada je prvi par u žalosti izašao iz Edema, deca vere očekivala su dolazak Obećanoga da sruši silu neprijatelja i da ih vrati u izgubljeni Raj.“ – Elen G. Vajt, *Velika borba*, str. 299 (original). 

Jedan od vođa ranog adventizma, Luter Voren, govorio je mladima: „Jedini način da budete spremni za Hristov dolazak jeste da se pripremate i da ostanete spremni.“ Poruka o Hristovom skorom povratku je hitan poziv svakome od nas da preispita svoje srce i oceni svoj duhovni život. To je poziv na pobožno življenje. Neće biti nikakve neutralnosti u plamtećoj svetlosti slave Hristovog povratka.

`Pročitajte tekstove 1. Solunjanima 5,2-5 i Jevrejima 9,28. Kakvo ohrabrenje nam ti stihovi pružaju u pogledu načina Hristovog dolaska?`