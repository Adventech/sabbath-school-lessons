---
title:  Period od 2.300 dana iz teksta Danilo 8,14
date:  15/05/2024
---

Vilijam Miler je zapazio da su se događaji koje su proroci najavili vrlo precizno ispunjavali: 400 godina boravka Avramovih potomaka u Egiptu, 40 godina izraelskog lutanja kroz pustinju, 70 godina izraelskog ropstva i Danilovih 70 sedmica dodeljenih Izraelu (1. Mojsijeva 15,13; 4. Mojsijeva 14,34; Jeremija 25,11 i Danilo 9,24).

`Pročitajte sledeće stihove: Marko 1,15; Galatima 4,4 i Rimljanima 5,6. Šta nam oni govore o Božjem vremenskom rasporedu kad je reč o prvom dolasku?`

Dok je proučavao proročanstva, poredeći stih sa stihom, Miler je zaključio da ako Bog ima određeni vremenski raspored kroz celu Bibliju, onda mora da ima određeno vreme i kad je reč o Gospodnjem drugom dolasku.

`Pročitajte stih Danilo 8,14. Koji događaj je trebalo da se odigra po završetku 2.300 dana? `

Vilijam Miler je prihvatio popularno gledište da „očišćenje svetinje“ predstavlja očišćenje zemlje vatrom. Marljivo je proučavao Sveto pismo da bi razumeo taj događaj od tako ogromne važnosti. Otkrio je povezanost između 8. i 9. poglavlja Knjige proroka Danila. U 8. poglavlju anđelu je naloženo: „Kaži ovome utvaru“ (Danilo 8,16). Do kraja tog poglavlja, jedini deo vizije koji je ostao neobjašnjen (videti Danilo 8,27) je deo o 2.300 dana. Kasnije se anđeo vratio kod Danila i izjavio: „Sada izidoh da te urazumim“ (Danilo 9,22; videti takođe Danilo 9,23. 25-27). To je trebalo da mu pomogne da razume taj deo o 2.300 dana.

Znamo da je to tako, zato što su prve sledeće reči anđela, pošto je Danilu poručio: „Slušaj riječ, i razumij utvaru“ (Danilo 9,23), bile: „Sedamdeset je nedjelja određeno tvome narodu i tvome gradu svetom“ (Danilo 9,24). Reč prevedena kao „određeno“ doslovno znači „odsečeno“. Sedamdeset sedmica, 490 godina je odsečeno. Ali od čega? Od vizije o 2.300 dana, očigledno – što je bio jedini deo u 8. poglavlju koji Danilo nije razumeo, i koji je anđeo sada došao da mu objasni. 

A budući da je polazna tačka za 70 sedmica bila „otkad izide riječ da se Jerusalim opet sazida“ (Danilo 9,25), Mileru je postalo jasno da će, ako nađe taj datum, moći da odredi početak za računanje 70 sedmica i proročanstva o 2.300 dana.