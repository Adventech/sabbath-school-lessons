---
title:  Najduži proročki vremenski lanac
date:  16/05/2024
---

`Pročitajte tekst Jezdra 7,7-13. Kada je izdat taj dekret da se izraelskim naseljenicima u Persiji dopusti da idu i obnove svoj grad i hram? `

Taj dekret je izdao Artakserks, persijski car, 457. godine pre n.e. To je bio treći od dekreta koji su Jevrejima dopuštali da se vrate kako bi obnovili Jerusalim i ponovo uspostavili službe u hramu. Taj treći dekret je bio najpotpuniji i označio je početak proročanstva o 2.300 dana/godina.

`Pročitajte tekst Danilo 9,25.26. Kada je trebalo da otpočne ceo taj proročki period? Koje velike događaje su ti stihovi predvideli? `

U tom izvanrednom proročanstvu, Danilo je predvideo da će „otkad izide riječ da se Jerusalim opet sazida“ do dolaska Mesije proći 69 proročkih sedmica, ili 483 proročka dana, odnosno 483 doslovne godine. Otkad je taj dekret donet u jesen 457. godine pre n.e., 483 godine protežu se do jeseni 27. godine nove ere. Reč „Pomazanik“ znači „Mesija“. Godine 27. nove ere Hristos je bio kršten i primio je pomazanje Duhom (Dela 10,38). Posle svog krštenja, Isus je otišao u Galileju, „propovijedajući jevanđelje o carstvu Božijemu i govoreći: iziđe vrijeme“ (Marko 1,14, 15).

Na proleće 31. godine nove ere, usred poslednje proročke sedmice, tri i po godine nakon svog krštenja, Isus je razapet. Sistem prinošenja žrtava koji je upućivao na Jagnje Božje, okončan je Hristovom žrtvom na Golgoti. Tip se sreo sa antitipom, i konačno su sve žrtve i prinosi ceremonijalnog sistema prestali da važe.

`Pročitajte stih Danilo 9,27. Kako se proročanstvo o sedamdeset sedmica završilo?`

Sedamdeset sedmica, odnosno 490 godina, posebno dodeljenih Jevrejima, završilo se 34. godine n.e. kada je sinedrion odbacio evanđeosku poruku (Dela 6,8-7,60).

Kada oduzmemo tih 490 od 2.300 godina, ostaje nam 1.810 godina do završetka proročanstva. To nas dovodi do 1844. godine. Vilijam Miler i rani adventisti verovali su da svetinja iz stiha Danilo 8,14 predstavlja zemlju, i pretpostavili su da će Hristos te, 1844, godine doći da pročisti zemlju vatrom. (Videti grafikon iz odseka za petak.)