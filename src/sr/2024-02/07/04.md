---
title:  Vilijam Miler i Biblija
date:  14/05/2024
---

Baš kao što je upotrebio reformatore da ponovo otkriju istinu o opravdanju samo verom u Hrista, Bog je tako upotrebio i Vilijama Milera da ponovo otkrije istinu o načinu Hristovog drugog dolaska. Proučavajući Sveto pismo, Miler je pronašao Hrista koji ga voli više nego što je mogao i da zamisli. Sa Biblijom, sveskom i olovkom u ruci, počeo je da čita od 1. Mojsijeve i napredovao je, ne brže nego što je uspevao da razume svaki odlomak koji je bio pred njim. Poredeći stih sa stihom, dopustio je Bibliji da tumači samu sebe. 

`Pročitajte sledeće tekstove: Isaija 28,9.10; Priče 8,8.9; Jovan 16,13 i 2. Petrova 1,19-21. Koje principe tumačenja Biblije otkrivate u tim odlomcima?`

Dok je Vilijam Miler poredio stih sa stihom, tajne Biblije su se otvarale pred njim. Tragao je za istinom kao neko ko traga za skrivenim blagom, i bio je bogato nagrađen. Sveti Duh je otvarao Božju Reč njegovom razumevanju. Pristupao je biblijskim proročanstvima sa istom marljivošću s kojom je proučavao i ostale njene tekstove.

`Pročitajte sledeće stihove: Danilo 1,17; Danilo 2,45; 1. Petrova 1,10.11 i Otkrivenje 1,1-3. Čemu nas ti odlomci uče kad je reč o razumevanju biblijskih proročanstava?`

Simboli u proročkim knjigama Biblije nisu zaključani tako da se ne mogu razumeti. Bog pun ljubavi dao nam je svoju proročku Reč da bi nas pripremio za vrhunske događaje koji uskoro treba da se odigraju u ovom svetu. Vilijam Miler je jasno razumeo da proročanstva tumače sama sebe. Proročke simbole razjašnjava sama Biblija. Zveri predstavljaju careve i carstva (Danilo 7,17.23). Vetar predstavlja razaranje (Jeremija 49,36). Voda predstavlja plemena i narode (Otkrivenje 17,15). Žena predstavlja crkvu (Jeremija 6,2; Efescima 5,22-32). Vremenska proročanstva iz Knjige proroka Danila i Otkrivenja takođe su napisana simboličkim jezikom, pri čemu jedan proročki dan predstavlja jednu doslovnu godinu (4. Mojsijeva 14,34; Jezekilj 4,6). Kad je te principe primenio na tumačenje Biblije, Vilijam Miler je bio zapanjen onim što je otkrio u vezi sa, kako je mislio, vremenom Hristovog povratka.

`Zašto je ispravno razumevanje proročkog simbolizma tako važno za našu veru?`