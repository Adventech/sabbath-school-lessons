---
title:  Naš Prvosveštenik
date:  04/04/2024
---

Ono što je Isus učinio za nas na krstu, osposobljava Ga i da posreduje za nas na nebu. Naš vaskrsli Gospod je naš veliki Prvosveštenik, koji nam obezbeđuje sve što je potrebno da bismo bili spaseni i da bismo zauvek živeli u Božjem carstvu.

`Pročitajte Jevrejima 4,15.16 i Jevrejima 7,25. Na koji način nam ti stihovi pružaju sigurnost u svetu iskušenja, patnje, bolesti i smrti?`

Tekst kaže da je On „u svačemu iskušan kao i mi, osim grijeha“ (Jevrejima 4,15). I dodaje: „Pristupimo dakle slobodno“ – što znači s pouzdanjem – „k prijestolu blagodati da primimo milost i nađemo blagodat za vrijeme kad nam zatreba pomoć“ (Jevrejima 4,16).

Da to kažemo sasvim jednostavno, Isus nas predstavlja pred svemirom kao one koji su obučeni u Njegovu pravednost, spaseni Njegovom smrću i iskupljeni Njegovom krvlju. Sve što je trebalo mi da budemo, On je bio. U Hristu nema nikakve osude za grehe iz naše prošlosti. U Hristu je naša krivica izbrisana, i zahvaljujući Njegovom moćnom posredovanju, stisak greha nad našim životom je prekinut. Lanci koji nas vezuju su olabavljeni, i mi smo slobodni.  

`Pročitajte tekst Jovan 17,24-26. Za čim Hristos najviše čezne dok traje velika borba između dobra i zla?`

„Kada je velika Žrtva bila prinesena, Hristos se uzneo u visine, odbijajući obožavanje anđela, sve dok nije uputio zahtev: ’Hoću da i oni koje si Mi dao budu sa Mnom gde sam Ja; da vide slavu Moju koju si Mi dao, jer si imao ljubav k Meni pre postanja sveta’ (Jovan 17,24). A onda, pun neizrecive ljubavi i sile, odjeknuo je odgovor s Očevog prestola: ’Da Mu se poklone svi anđeli Božji!’ (Jevrejima 1,6). Nikakva mrlja nije ostala na Isusu. Njegovo poniženje je prestalo, Njegova žrtva je dovršena, i Njemu je bilo darovano ime koje je iznad svakog drugog imena.“ – Elen G. Vajt, *Velika borba*, str. 501, 502 (original). Isus više od ičega želi da mi budemo s Njim na nebu. Čežnja Njegovog srca, razlog Njegove smrti i posredovanja je naše spasenje. Imate li vi neku posebnu potrebu u svom životu? Kažite to Isusu. Tamo gde postoji žalost, On donosi utehu. Gde postoji strah, On donosi mir. Gde postoji krivica, On donosi oproštenje. Gde postoji slabost, On donosi snagu.

`Šta mislite, zašto je Hristos žrtvovao sebe za nas? Šta nas čini toliko vrednim za Njega?`