---
title:  Ljubav pronalazi put
date:  03/04/2024
---

Adam i Eva su zgrešili, i Bog im je rekao da moraju da napuste svoj dom u vrtu. Od tada pa nadalje, naporan rad i patnja biće njihova sudbina. A da li će morati da pate i konačno umru bez ikakve nade? Da li je smrt kraj svega?

Upravo u tom trenutku Bog im je dao obećanje zapisano u tekstu 1. Mojsijeva 3,15. Gledajući  direktno u sotonu, zmiju, rekao je: „Mećem neprijateljstvo između tebe i žene i između sjemena tvojega i sjemena njezina; ono će ti na glavu stajati a ti ćeš ga u petu ujedati.“ Možda oni u tom trenutku nisu u potpunosti razumeli šta je to značilo, ali bilo im je jasno da imaju čemu da se nadaju. Na neki način, preko „ženinog semena“, njihovo izbavljenje će doći.

„Ženino seme“ je, naravno, Isus Hristos (Galatima 3,16). Na krstu, sotona Ga je ujeo za petu. Ali Isusova pobeda nam garantuje da će jednog dana glava zmije biti smrskana, i da će se vrata patnje i smrti, koja su Adam i Eva otvorili, jednog dana zatvoriti.

`Pročitajte sledeće tekstove: Jevrejima 2,9; Galatima 3,13 i 2. Korinćanima 5,21. Šta nam ti stihovi govore o beskrajnim razmerama Hristove žrtve na krstu?`

Jeste li se ikad pitali da li vas Bog zaista voli? Pogledajte na krst. Pogledajte na trnov venac koji su Mu stavili, i na klinove na Njegovim šakama i stopalima. Svakom kapi krvi koju je Isus prolio na Golgoti, Bog vam govori: Volim vas. Ne želim da budem na nebu bez vas. Da, zgrešili ste. Prodali ste se neprijatelju. Istina je da ste, sami po sebi, nedostojni večnog života. Ali ja sam platio otkup da bih vas zadobio natrag. Ako pogledate na krst, nikad više nećete morati da se pitate da li ste voljeni.

Biblija govori o Isusu koji je došao na ovaj svet i doživeo bol, razočaranje i patnju, koji su zajedničko iskustvo celog ljudskog roda. Ona otkriva Hrista koji se suočio sa istim iskušenjima s kojima se mi suočavamo, Hrista koji je i svojim životom i svojom smrću na krstu trijumfovao nad poglavarstvima i silama pakla – i sve to za svakoga od nas pojedinačno. 

Razmislite o tome – Isus, Onaj koji je stvorio svemir (videti Jovan 1,3), sišao je sa neba i ne samo da je došao na ovaj pali svet, već je i postradao na način na koji niko od nas nikad neće (videti Isaija 53,1-5). A učinio je to zato što nas voli – svakoga od nas. Kakvog li moćnog razloga za nadu!

`Kako je Hristos odgovorio na sotonine optužbe na krstu? Šta je Njegovom smrću postignuto u svetlu velike borbe između dobra i zla?`