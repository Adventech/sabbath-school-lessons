---
title:  Lucifer obmanjuje – Hristos pobeđuje
date:  01/04/2024
---

Nema nikakvog logičnog objašnjenja zašto je Lucifer, taj savšeni anđeo, dopustio da se oholost i ljubomora ukorene u njegovom srcu i da prerastu u pobunu protiv Stvoritelja. Sotonina oholost je sazrela do otvorene pobune. On je optužio Boga da je nepravičan i nepošten. I zarazio je anđele svojim sumnjama i optužbama.

`Pročitajte Otkrivenje 12,4. Šta nam taj stih otkriva o sotoninoj sposobnosti obmanjivanja? Koliko anđela je naselo na njegove laži o Bogu? `

Kada je izbio rat na nebu, anđeli su morali da odluče – da li će slediti Isusa ili Lucifera? Kakva je bila priroda tog rata na nebu? Da li je to bio fizički rat ili rat ideja – ili oboje? Ne znamo te pojedinosti, ali je sukob bio fizički u dovoljnoj meri da su sotona i njegovi anđeli konačno bili „zbačeni“ i „više im se ne nađe mjesta na nebu“ (Otkrivenje 12,8.9). Taj rat je očigledno uključivao i neku vrstu fizičkog obračuna.

Jedno je izvesno u vezi sa ratom na nebu. Svaki anđeo je morao da se opredeli za ili protiv Hrista. Koga će da sledi? Čiji glas će da sluša? Odani anđeli su izabrali da ostanu poslušni Hristovim zapovestima prožetim ljubavlju, dok je jedna trećina anđela poslušala glas Lucifera, suprotstavila se Bogu i izgubila nebo. I mi smo takođe, u ovom kritičnom trenutku ovozemaljske istorije, pozvani da donesemo odluku za ili protiv Hrista. I mi takođe treba da se izjasnimo na čijoj smo strani – Hristovoj ili sotoninoj.

`Pročitajte sledeće tekstove: 1. Mojsijeva 2,15-17; 2. Mojsijeva 32,26; Isus Navin 24,15; 1. O carevima 18,20.21 i Otkrivenje 22,17. O kojim nas temeljnim načelima u vezi sa velikom borbom ti stihovi uče?`

Kada je stvorio nas ljude, Bog je duboko u naš um usadio sposobnost da mislimo, rasuđujemo i biramo. Suština naše ljudskosti je naša sposobnost da donosimo moralne odluke. Mi nismo puki roboti. Stvoreni smo po Božjem obličju, različiti od životinjskog sveta po svojoj sposobnosti da donosimo moralne odluke i da živimo u skladu sa večnim duhovnim načelima. Od trenutka Luciferove pobune na nebu, Bog je pozivao svoj narod da odgovori na Njegovu ljubav i da bude poslušan Njegovim zapovestima, donoseći odluku da Mu služi. 

`Koje pouke možemo izvući iz te bitke na nebu, a koje se odnose na naše lične bitke sa zlom? Ako je sotona uspeo da prevari pravedna, sveta nebeska bića, šta nam to govori u vezi sa njegovim zlokobnim pokušajima da obmane nas?`