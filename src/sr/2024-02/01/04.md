---
title:  Planeta zemlja biva uključena
date:  02/04/2024
---

Kada je stvarao zemlju, Bog ju je stvorio savršenom. Biblija kaže da „pogleda Bog sve što je stvorio, i gle, dobro bješe veoma“ (1. Mojsijeva 1,31). Nigde nije bilo nikakvog traga greha ili zla. Ali Bog je Adamu i Evi dao istu slobodu izbora kakvu je dao i Luciferu. On nije želeo robote na zemlji baš kao što ih nije želeo ni na nebu.

Potrudio se, zapravo, da im tu slobodu i razjasni. Posadio je drvo u Vrtu i nazvao ga „drvo poznanja dobra i zla“. Govorio im je o tome s posebnom pažnjom, jer je hteo da bude siguran da su oni svesni da imaju izbor.

Međutim, sotona je došao do tog drveta kada se Eva tu našla i rekao joj: „Nećete vi umrijeti;  nego zna Bog da će vam se u onaj dan kad okusite s njega otvoriti oči, pa ćete postati kao bogovi i znati što je dobro što li zlo“ (1. Mojsijeva 3,4.5). Ako budete jeli sa tog drveta, ući ćete u novu sferu postojanja. Doživećete nešto uzbudljivo. Osetićete ushićenje kakvo ranije niste poznavali. Evo, Bog krije nešto od vas. Zato uzmi taj zabranjeni plod i pojedi ga.

Kada je Eva donela tu odluku, a posle nje i Adam, oni su otvorili jedna vrata za koja je Bog želeo da budu zauvek zatvorena. Bila su to otvorena vrata za greh, patnju, stradanje, bolest i smrt.

`Uporedite tekst 1. Mojsijeva 3,1-3 sa Rimljanima 3,23 i Rimljanima 5,12. Šta je zajedničko tim tekstovima? Opišite krajnje posledice greha koje muče čitav ljudski rod.`

U samoj svojoj srži, greh je pobuna protiv Boga. On dovodi do odvajanja od Boga. A budući da je Bog izvor života, odvajanje od Njega vodi u smrt. To vodi takođe i u zabrinutost, strahovanje, patnju i bolest. Patnja na našem svetu je, u krajnjoj liniji, posledica življenja na planeti opustošenoj grehom. To svakako ne znači da svaki put kada stradamo ili se razbolimo, do toga dolazi zato što smo u nečemu zgrešili. To samo znači da je svako od nas pogođen činjenicom da živimo na planeti pogođenoj grehom.

`Pročitajte sledeće tekstove: 1. Mojsijeva 3,15; 3. Mojsijeva 5,5.6 i Jovan 1,29. Koje je obećanje Bog dao Adamu i Evi u Vrtu nakon što su zgrešili, a koje im je pružilo nadu kad su ih obuzeli krivica i očajanje? Koju službu je On pokrenuo u Edemu, što im je vekovima unapred usmerilo pažnju ka rešenju za problem greha?`