---
title:  Rat na nebu
date:  31/03/2024
---

`Pročitajte Otkrivenje 12,7-9. Šta nam taj tekst otkriva o slobodi koja postoji na nebu i o poreklu zla? Kada se Lucifer pobunio, na koje načine je Bog mogao da odreaguje?`

Ti stihovi opisuju kosmički sukob između dobra i zla. Sotona i njegovi anđeli zaratili su protiv Hrista i na kraju su bili zbačeni sa neba. Deluje krajnje neobično da je rat mogao da izbije na tako savršenom mestu kao što je nebo. Zašto se to dogodilo? Da li je Bog pun ljubavi stvorio demonskog anđela koji je pokrenuo taj rat? Da li je taj anđeo imao neki koban nedostatak koji ga je naveo na pobunu? Biblija jasno objašnjava poreklo zla. Ona povlači zavesu u stranu kad je reč o sukobu između dobra i zla.

`Uporedite sledeće tekstove: Jezekilj 28,12-15 i Isaija 14,12-14. Šta se zbivalo u umu tog anđeoskog bića po imenu Lucifer, što ga je navelo na pobunu?`

Bog nije stvorio đavola. On je stvorio biće blistavog sjaja po imenu Lucifer. To anđeosko biće stvoreno je kao savršeno. A sastavni deo njegovog savršenstva bila je sloboda izbora – temeljno načelo Božje vladavine, koja se sprovodi uz pomoć ljubavi a ne prinude. Greh je potekao od Lucifera na samom nebu. Nema logičnog objašnjenja zašto je taj savršeni anđeo dopustio da se ponos i ljubomora ukorene u njegovom srcu i da prerastu u pobunu protiv Stvoritelja.

Lucifer, stvoreno biće, poželeo je za sebe obožavanje koje pripada samo Stvoritelju. On je pokušao da uzurpira Božji presto dovodeći u pitanje Božji autoritet. Njegova pobuna dovela je do otvorenog rata na nebu.  

Mada je dugo trpeo Lucifera, Bog nije mogao da mu dopusti da iskvari celo nebo svojom pobunom. „Nebeski saveti preklinjali su Lucifera. Božji Sin mu je predstavio Stvoriteljevu veličinu, dobrotu, i pravednost, i svetu, nepromenljivu prirodu Njegovog zakona. Bog je lično uspostavio nebeski red, i odstupajući od njega, Lucifer će osramotiti svoga Stvoritelja, a sebi doneti propast. Međutim, opomene izrečene u beskrajnoj ljubavi i milosti samo su još više pobudile duh protivljenja u njemu.“ – Elen G. Vajt, Velika borba, str. 494, 495 (original). 

`Koje pouke o Božjem karakteru možete izvući iz Njegovog postupanja prema zlu?`