---
title:  Rat u pozadini svih ratova
date:  30/03/2024
---

### Tekstovi za proučavanje u toku sedmice
Otkrivenje 12,7-9; Jezekilj 28,12-15; Isaija 14,12-14; 1. Mojsijeva 3,15, Jovan 17,24-26.

> <p>Tekst za pamćenje</p>
> „I posta rat na nebu. Mihailo i anđeli njegovi udariše na aždahu, i bi se aždaha i anđeli njezini. I ne nadvladaše, i više im se ne nađe mjesta na nebu“ (Otkrivenje 12,7.8).

Ako je Bog tako dobar, zašto je ovaj svet tako loš? Kako Bog ljubavi može da dopusti postojanje tolikog zla? Zašto se loše stvari dešavaju dobrim ljudima? U pouci za ovu sedmicu istražićemo vekovni sukob između dobra i zla. Počevši od Luciferove pobune na nebu, istražićemo poreklo zla i Božje ogromno strpljenje u postupanju sa tim problemom.

Naš Bog je Bog neverovatne ljubavi. Sama Njegova priroda je ljubav (1. Jovanova 4,7.8). Svi Njegovi postupci su pokrenuti ljubavlju (Jeremija 31,3). Ljubav se nikad ne može zadobiti silom, prinudom ili zakonskim propisima. Elen G. Vajt to lepo izražava kad piše: „Samo ljubav može da probudi ljubav.“ – Čežnja vekova, str. 22 (original). Osporiti moć izbora znači uništiti sposobnost da se voli, a uništiti sposobnost za ljubav znači iskoreniti svaku mogućnost da budemo istinski srećni. Bog svojom ljubavlju osvaja našu odanost. On upravlja velikom borbom između dobra i zla na takav način da se greh više nikada ne pojavi u svemiru. Božja namera je da pred celim svemirom pokaže da je On uvek delovao u najboljem interesu svojih stvorenja. Posmatranje sveta kroz sočiva Božje ljubavi, u svetlu velike borbe između dobra i zla, pruža sigurnost svakome od nas da će ono što je pravo pobediti nepravdu, i to zauvek.

**Proučite pouku za ovu sedmicu, zasnovanu na  29. i 30. poglavlju knjige Velika borba, da biste se pripremili za subotu, 6. april.**