---
title:  Svetlost raspršuje tamu
date:  22/04/2024
---

`Pročitajte stihove Juda 1,3.4. Koje upozorenje tu nalazimo i kako se ono odnosilo na kasniju hrišćansku crkvu?`

Judina poslanica je pisana nešto pre 65. godine nove ere, a upućena je vernim hrišćanima koji su bili „osvećeni Bogom ocem i održani Isusom Hristom“ (Juda 1,1). Ti odani vernici su podsticani da se bore „za pravednu vjeru, koja je jedanput dana svetima. Jer se uvukoše neki bezbožni ljudi, koji... Boga našega blagodat pretvaraju u nečistotu“ (Juda 1,3.4). Taj savet je još više značio vernima tokom srednjeg veka, nakon što su paganski običaji preplavili crkvu, a ljudske tradicije zauzele mesto Božje Reči. Tokom mnogih vekova, ljudi poput Valdenžana, ustajali su kao heroji borbe za istine Svetog pisma. Oni su verovali da je Hristos njihov jedini posrednik i da je Biblija jedini izvor duhovnog autoriteta. „U svim vekovima bilo je Božjih svedoka – ljudi koji su gajili veru u Hrista kao jedinog Posrednika između Boga i čoveka, koji su uzdizali Bibliju kao jedino pravilo života, i koji su svetkovali pravi dan odmora.“ – Elen G. Vajt, Velika borba, str. 61 (original).

`Pročitajte stih Otkrivenje 2,10. Koje obećanje Bog daje onima koji Mu ostaju verni čak i pod pretnjom smrti?`

Te reči bile su upućene crkvi u Smirni. Jedan od bogova zaštitnika grada bio je Dionis, bog veselja i plodnosti. Kada bi sveštnici Dionisa umrli, tokom pogrebne procesije stavljan im je venac na glavu. Jovan poredi taj zemaljski venac, stavljen na glavu posle smrti, sa vencem života stavljenim na glave onih koji budu pobednici nad silama zla. Venac života se dodeljuje onima koji izdrže iskušenja, teškoće, patnje, pa i samu smrt Hrista radi.

Venac života nadahnjuje te odane vernike da izdrže i samu smrt Hrista radi. Venac života uvek motiviše vernike kada se nađu u teškim okolnostima. On je nadahnjivao Valdenžane u trenucima bola i progonstva. Znali su da će jednog dana videti Isusa i da će zauvek živeti s Njim. Venac života poručuje i nama: Danas možda prolazimo kroz iskušenja, ali čeka nas venac života, ako svoj pogled stalno upiremo na Isusa. 

`Šta vas ohrabruje u teškim vremenima? Šta vas plaši? Na koja obećanja se možete pozvati u tim trenucima?`