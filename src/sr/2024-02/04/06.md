---
title:  Obodreni nadom
date:  25/04/2024
---

`Pročitajte tekst Jevrejima 2,14.15. Kako su vernici u srednjem veku iskusili realnost velike borbe?`

Šta je bodrilo verne Valdenžane tokom užasnih progonstava s kojima su se suočavali? Šta je Husu i Jeronimu, Tindalu, Latimeru i mučenicima iz srednjeg veka davalo hrabrost da se suoče sa plamenom i mačem? Vera u Božja obećanja. Verovali su u Hristovo obećanje: „Jer ja živim, i vi ćete življeti“ (Jovan 14,19). Otkrili su da je Njegova snaga dovoljna i za najveća životna iskušenja. Oni su se radovali što mogu sudelovati u Hristovim mukama. A njihova vernost je bila moćno svedočanstvo za ovaj svet. 

Gledali su iza onoga što jeste, u ono što će biti. Znali su da je, zahvaljujući Hristovom vaskrsenju, smrt poraženi neprijatelj. Za te hrabre muškarce i žene okovi smrti bili su slomljeni. Čvrsto su se držali obećanja Božje Reči i izašli iz borbe kao pobednici. 

`Pročitajte sledeće tekstove: Jovan 5,24; Jovan 11,25.26 i 1. Jovanova 5,11-13. Kakvu sigurnost ta obećanja pružaju vama lično? Kako nam ona pomažu u životnim iskušenjima?`

Jan Hus nije ustuknuo kada se suočio sa utamničenjem, nepravdom, pa i samom smrću. Mesecima je čamio u zatvoru. Hladni i vlažni uslovi izazvali su kod njega groznicu koja mu je skoro oduzela život. Ipak, „Božja blagodat ga je održavala. Za vreme sedmica patnji koje su protekle pre nego što mu je izrečena konačna presuda, nebeski mir ispunjavao je njegovu dušu. Pisao je jednom prijatelju: ’Pišem ovo pismo u tamnici, okovanom rukom, očekujući da ću sutra biti osuđen na smrt... Kada se, uz pomoć Isusa Hrista, ponovo budemo sreli u ugodnom miru budućeg života, shvatićeš kako se Bog milostivo pokazao prema meni i kako me je uspešno podržavao usred mojih iskušenja i nevolja.’ (Bonnechose, vol. 2, p. 67). Hus je u tami svoga zatvora unapred video pobedu istinske vere.“ – Elen G. Vajt, Velika borba, str. 107, 108 (original). 

Apostol Pavle i nama upućuje savet koji danas postaje sve relevantniji: „Da se držimo tvrdo priznanja nada: jer je vjeran onaj koji je obećao“ (Jevrejima 10,23). Kao što su Božja obećanja održavala Njegov narod u prošlim vekovima, tako održavaju i nas danas.

`Šta bi moglo da znači izgubiti sve radi Hrista? Šta u krajnjoj liniji zaista gubite? (Videti: Marko 8,36.) Šta bismo mogli da naučimo od Valdenžana i reformatora, što bi moglo da nas održi u poslednjem sukobu na zemlji?`