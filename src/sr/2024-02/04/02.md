---
title:  Progonjeni, a ipak pobednici 
date:  21/04/2024
---

`Pročitajte tekstove Danilo 7,23-25 i Otkrivenje 12,6.14. O kojim se proročkim vremenskim periodima govori u tim tekstovima?`

Kad god je narod veran Bogu, to izaziva sotonin gnev i često je praćeno progonstvom. Prorok Danilo je opisao jedno vreme, koje je za njega još uvek bilo u budućnosti, kada će srednjovekovna crkva „vojevati“ protiv Božjeg naroda i „potirati“ ga  (Danilo 7,21.25). Prorok Jovan je taj isti period opisao kao vreme kada će Božja crkva biti prisiljena da beži u pustinju, „gdje će se hraniti vrijeme i vremena i po vremena“ (Otkrivenje 12,14). Tekst Otkrivenje 12,6 dodaje: „A žena (crkva) uteče u pustinju gdje imaše mjesto pripravljeno od Boga.“ Božji narod je bio hranjen u pustinji. Njegova Reč ih je jačala i održavala, dok je velika borba besnela tokom tog dugog i mračnog perioda papske dominacije. 

Božji narod je našao „mesto pripravljeno“ za njih od Boga. U najvećim životnim izazovima Bog uvek priprema mesto za svoje verne sledbenike. U trenucima svojih najvećih nevolja i iskušenja,  Božji narod je pronalazio utočište u Njegovoj ljubavi i staranju. (Videti: Psalmi 46.) 

Izrazi „1.260 dana“ i „vreme, vremena i pola vremena“ u stihovima Otkrivenje 12,6.14 odnose se na isti period (3½ vremena ili godina x 360 dana/godina = 1.260 dana). Biblijska proročanstva su često pisana u simbolima. U proročkim delovima Knjige proroka Danila i Otkrivenja, jedan  proročki dan odgovara jednoj doslovnoj godini. Taj princip „dan za godinu“ nalazimo u stihovima 4. Mojsijeva 14,34 i Jezekilj 4,6.

Ipak, princip „dan za godinu“ ne počiva samo na ta dva stiha, već na širem biblijskom temelju. Dr Vilijam Ši (William Shea), hronolog i proučavalac Starog zaveta navodi 23 niza biblijskih dokaza za taj princip, koji se mogu naći širom Starog zaveta. Tumači Biblije su se vekovima služili njime. 

Vizigoti, Vandali i Ostrogoti su bili plemena čija su se verovanja razlikovala od zvaničnog učenja Rima. Period od 1.260 dana otpočeo je kada je poslednje od tih varvarskih plemena, Ostrogoti, bilo isterano iz Rima, 538. godine nove ere. Taj period duhovne tame nastavio se sve do 1798. godine, kada je Napoleonov general Bertije sklonio papu iz Rima. Nebrojeno mnogo hrišćana umrlo je mučeničkom smrću tokom tog dugog perioda, samo zato što su bili poslušni Božjoj Reči. Ali čak i u trenutku smrti, oni su bili pobednici. U Hristu, bili su slobodni od krivice i vladavine greha, i pobedili su „krvlju Jagnjetovom“. Hristova pobeda nad sotonom na krstu bila je njihova pobeda. Premda su umrli, njihova smrt je samo počinak do Hristovog povratka.

`Na koji način ispunjena biblijska proročanstva jačaju vašu veru?`