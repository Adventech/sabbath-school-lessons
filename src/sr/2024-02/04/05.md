---
title:  Jutarnja zvezda reformacije
date:  24/04/2024
---

`Pročitajte sledeće tekstove: Psalmi 19,7-11; Psalmi 119,140; Psalmi 119,162 i Jeremija 15,16. Koje su slične stavove David i Jeremija imali u vezi sa Božjom Rečju, koja je zaista bila kamen temeljac reformacije?`

Svaki od reformatora se „radovao“ Božjoj Reči. Bila im je „milina“ da vrše Njegovu volju. „Voleli“ su Njegov zakon. Jedna od najznačajnijih temeljnih istina reformacije bila je radost koju je proučavanje Svetog pisma donosilo. Proučavanje Biblije nije bilo mukotrpan zadatak. To nije bila legalistička praksa. Ne strogi zahtev, već pravi užitak.

I dok su proučavali Sveto pismo, bivali su preobraženi silom Svetog Duha. „Viklifov karakter je svedočanstvo o vaspitnoj i preobražavajućoj moći Svetoga pisma. Upravo je Biblija stvorila od njega ono što je bio. Napor da shvati velike istine otkrivenja donosio je svežinu i snagu svim njegovim sposobnostima. On je širio granice njegovog uma, izoštravao zapažanja, donosio zrelost njegovim odlukama. Proučavanje Biblije oplemenjuje svaku misao, svako osećanje i svaku težnju bolje od bilo kakvog drugog proučavanja. Ono donosi stabilnost namera, strpljivost, hrabrost i čvrstinu, oplemenjuje karakter i posvećuje dušu. Ozbiljno, smerno proučavanje Pisma, koje dovodi um onoga koji proučava u neposredni dodir sa beskrajnim umom, daće svetu ljude snažnijeg i aktivnijeg uma i plemenitijih načela nego što bi ga moglo dati najtemeljitije proučavanje ljudske filozofije.“ – Velika borba, str. 94 (original).

`Pročitajte tekst 2. Timotiju 2,1-3. Koji savet je apostol Pavle dao Timotiju u pogledu objavljivanja Božje Reči?`

Istina Božje Reči i radost spasenja u Hristu toliko su ispunile srca reformatora, da su morali da ih dele sa drugima. Džon Viklif je proveo svoj život u prevođenju Božje Reči na engleski jezik samo iz dva razloga – živi Hristos ga je promenio preko Reči, a Hristova ljubav ga je motivisala da ono što je naučio deli sa drugima. 

Pre Viklifa, vrlo je mali deo Biblije postojao na engleskom jeziku. Mada je on umro pre nego što je Rim uspeo da ga se dočepa, ostajući nepokolebljiv do kraja, papisti su iskopali njegove posmrtne ostatke, spalili ih, a njegov pepeo bacili u reku. Ali, baš kao što je voda raznela njegov pepeo na sve strane, tako se i Božja Reč, voda života, raširila nadaleko i naširoko, kao rezultat njegovog rada. Tako ga je Bog upotrebio kao „jutarnju zvezdu reformacije“.