---
title:  Hrabrost da se zauzme stav
date:  23/04/2024
---

`Uporedite tekstove Dela 5,28-32; Efescima 6,10-12 i Otkrivenje 3,11. Koje osnovno načelo nalazite u tim tekstovima?`

Neke od prepoznatljivih osobina Valdenžana i svakog od reformatora bile su njihova potpuna odanost Bogu, poslušnost autoritetu Svetog pisma i privrženost vrhovnoj vlasti Hrista, a ne papstva. Njihov um bio je potpuno prožet novozavetnim pričama o veri i hrabrosti. 

Zajedno sa Petrom i apostolima, mogli su da kažu: „Većma se treba Bogu pokoravati negoli ljudima“ (Dela 5,29). Držali su se Pavlove opomene: „Jačajte u Gospodu i u sili jačine njegove“ (Efescima 6,10). Ozbiljno su shvatili Isusov savet: „Drži što imaš, da niko ne uzme vijenca tvojega“ (Otkrivenje 3,11). Umesto da se potčine tradicijama rimske crkve, ovi čvrsti muškarci i žene vere imali su hrabrosti da se zauzmu za istine Božje Reči. 

Valdenžani su jedna od prvih grupa koja je došla do Biblije na sopstvenom jeziku. Dirljivi izveštaj o njihovom ručnom prepisivanju Biblije,  Valdenžanina Žana Legera koji se i sam bavio tim zanatom, sadrži vredne informacije o njihovom radu, uključujući i crteže. Valdenžani su tajno prepisivali Sveto pismo u svojim planinskim zajednicama na severu Italije i jugu Francuske. Mladi su već u ranom dobu upućivani od svojih roditelja da uče napamet velike delove Svetog pisma. Timovi prepisivača Biblije radili su zajedno na tom mukotrpnom poslu. Mnogi od tih mladih Valdenžana putovali su širom Evrope kao trgovci, tiho šireći istine Svetog pisma. Neki su se upisivali na univerzitete i, kad bi se prilika ukazala, delili odlomke Svetog pisma sa svojim kolegama studentima. Vođeni Svetim Duhom, u pravom trenutku, kada bi osetili prijemčivost nekog iskrenog tragaoca, poklanjali bi birane delove svojih dragocenih biblijskih tekstova. Mnogi od njih su svoju vernost i posvećenost platili životom. Mada nisu jasno razumeli svako biblijsko učenje, Valdenžani su istine Božje Reči sačuvali vekovima, tako što su ih delili sa drugima. 

„Put je pravednički kao svijetlo vidjelo, koje sve većma svijetli dok ne bude pravi dan“ (Priče 4,18). Solomon poredi stazu kojom Bog vodi svoju decu sa suncem koje se sve više uspinje. Ako bi Bog jednostavno pritisnuo kosmički prekidač, i ako bi sunce odjednom zasjalo u svom punom sjaju, ono bi nas oslepilo. Pošto je tama vekovima obavijala ovaj svet, Bog je pravovremeno podizao muškarce i žene, odane Njegovoj Reči, koji su nastavili da tragaju za sve većom svetlošću. 

`Kako i mi možemo, odražavajući Hristovu svetlost, da sjajimo u sopstvenoj zajednici? Da li to radimo?`