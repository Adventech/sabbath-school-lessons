---
title:  Poslednji sukob iz Otkrivenja
date:  09/06/2024
---

Poruka Otkrivenja podrazumeva mnogo više od zagonetnih simbola, čudnih zveri i neobičnih slika. Ona govori o večnim istinama koje je Bog pun ljubavi poverio generaciji poslednjeg vremena. Sukob između Hrista i sotone otpočeo je na nebu u vezi sa bogosluženjem, i dostići će svoj  konačni vrhunac takođe u vezi sa bogosluženjem.

`Uporedite Otkrivenje 14,7.9 sa stihom Otkrivenje 4,11. Koja se sveobuhvatna tema provlači kroz Otkrivenje kad je reč o tom kosmičkom sukobu između dobra i zla?`

U celoj knjizi Otkrivenje, bogosluženje i stvaranje su neraskidivo povezani. Stih Otkrivenje 14,7 poziva nas da se poklonimo Gospodaru svega stvorenog. Nasuprot teoriji evolucije, koja je na juriš osvojila svet u poslednja dva veka, Subota je večni podsetnik na naš identitet. Ona uvek iznova potvrđuje da smo stvorena bića i da je naš Stvoritelj dostojan naše odanosti i obožavanja. To je jedan od razloga što đavo toliko mrzi Subotu.

`Pročitajte Otkrivenje 12,17 i Otkrivenje 14,12. U čemu obožavanje Tvorca pronalazi svoj konačni izraz?`

Obožavanje Stvoritelja kroz držanje Božjih zapovesti u direktnoj je suprotnosti sa obožavanjem zveri. Bog će imati svoj narod poslednjeg vremena, koji će Mu biti odan uprkos najvećem protivljenju i najžešćem progonu u istoriji.

„Dok će svetkovanje lažnog dana odmora u skladu sa zemaljskim zakonima, a suprotno četvrtoj zapovesti, predstavljati zakletvu vernosti sili koja se protivi Bogu, svetkovanje biblijskog dana odmora, u znak poslušnosti Božjem zakonu, biće dokaz vernosti Stvoritelju.“ – Elen G. Vajt, *Velika borba*, str. 605 (original).

U stihu Otkrivenje 14,12 tvrdi se da će ti posvećeni sledbenici Spasitelja imati „vjeru Isusovu“. Isusova vera je toliko duboka da veruje i u ono što ne vidi. Ona istrajava i kad ne može da razume. To je Isusov dar koji primamo verom i koji će nas provesti kroz predstojeći sukob.

`Sedmi dan, Subota, u toj meri je temeljni simbol Boga kao Stvoritelja da seže unazad do samog Edema. Otuda, nastojanje da se ona uzurpira, kao što je to učinio Rim (videti Danilo 7,25), značilo bi nastojanje da se uzurpira Božji autoritet na najosnovnijem mogućem nivou. Kako nam ta istina pomaže da sagledamo zašto će svetkovanje Subote u poslednjim danima biti toliko sporno pitanje?`