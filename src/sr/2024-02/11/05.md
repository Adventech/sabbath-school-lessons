---
title:  Prepoznavanje zveri – 2. deo
date:  12/06/2024
---

Umesto da obožava zver, Božji narod nalazi najveću radost i zadovoljstvo u obožavanju svog Gospoda. Njihova poslušnost izvire iz srca punog ljubavi. Oni su posvećeni Njemu, zato što znaju koliko je On posvećen njima.

`Pročitajte Otkrivenje 13,5. Zapišite tu crtu prepoznavanja u redu ispod.`

Podsetimo se onoga što smo govorili u 4. pouci – da nam Bog daje ključ za razumevanje proročkog vremena, pri čemu jedan proročki dan odgovara jednoj doslovnoj godini (4. Mojsijeva 14,34; Jezekilj 4,6). Vremenski period od 42 meseca koji se pominje u Otkrivenju 13,5, ako ga računamo koristeći jevrejski 30-dnevni mesec, iznosi 1.260 proročkih dana ili doslovnih godina.

Papstvo je zaista imalo ogroman uticaj od 538. do 1798. godine. A onda, kada je Napoleonov general Bertije zarobio papu 1798. godine, proročki period papske prevlasti se završio, i proročanstvo iz Otkrivenja se ispunilo: „Ko u ropstvo vodi, biće u ropstvo odveden“ (Otkrivenje 13,10). Udarac koji je na taj način zadat papstvu bio je izuzetno ozbiljan, ali ne i fatalan. Prema stihu Otkrivenje 13,12, smrtonosna rana biće isceljena. Uticaj papstva ponovo će se osetiti širom sveta.

Danas svetski lideri dočekuju pontifeksa kao ambasadora Rimske crkve i redovno ga posećuju u Vatikanu. U svetu nezapamćene nestabilnosti, postavlja se scena da rimski pontifeks postane opšte priznati moralni vođa, koji će biti u stanju da ujedini sve narode. Tokom govora koji je održao 6. juna 2012. godine, pred više od petnaest hiljada ljudi okupljenih na Trgu Svetog Petra u Rimu, papa Benedikt XVI je izjavio: „Nedelja je dan koji pripada Gospodu i muškaracima i ženama, dan u kojem svi moraju imati slobodu, slobodu da ga provedu sa porodicom i Bogom. Odbranom nedelje mi branimo ljudsku slobodu.“ – https://www.vatican.va/content/benedict-xvi/en/audiences/2012/documents/hf_ben-xvi_aud_20120 606.html. Knjiga Velika borba jasno otkriva do čega će taj pokret jednog dana dovesti: „Oni koji svetkuju biblijski dan odmora, Subotu, biće optuženi kao protivnici zakona i reda, kao ljudi koji krše moralna pravila društva, koji izazivaju anarhiju i pokvarenost, prizivaju božanske sudove na zemlju... Biće optuženi da ne poštuju vlasti. Propovednici koji su odbacili Božji zakon govoriće s propovedaonica o dužnosti građana da budu poslušni građanskim vlastima koje su postavljene od Boga. Oni koji poštuju Božje zapovesti biće u zakonodavnim skupštinama i u sudnicama pogrešno predstavljani i osuđivani.“ – Elen G. Vajt, Velika borba, str. 592 (original).

`Koliko god da je sada teško uvideti da se tako nešto dešava, uzmite u obzir koliko brzo naš svet može da se promeni. Šta nam te promene govore o tome koliko bi brzo događaji poslednjeg vremena mogli da se obruše na nas?`