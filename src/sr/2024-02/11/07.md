---
title:  Za dalje proučavanje
date:  14/06/2024
---

Klanjanje zveri i njenoj ikoni aludira na tekst Danilo 3, prema kojem je vavilonski car zapovedio Sedrahu, Misahu i Avdenagu da se poklone zlatnom liku, inače će biti bačeni u ognjenu peć. U drevnom Vavilonu, kao i u savremenom Vavilonu – sporno pitanje bilo je bogosluženje. Pravo bogosluženje izvire iz uma poučenog Božjom Rečju, duše preobražene Njegovom ljubavlju i srca ispunjenog Njegovim Duhom. Tada se nećemo vladati „prema ovome vijeku“, već ćemo živeti po Božjoj volji, otkrivenoj u Njegovoj Reči. U tome je naša jedina sigurnost!

„Bog nikada ne primorava ljude da postupaju protivno svojoj volji ili svojoj savesti; ali sotona se neprestano služi primoravanjem i surovošću da bi zadobio vlast nad onima koje na drugi način ne uspeva da zavede. On pokušava da strahom ili silom zavlada savešću i iznudi pokornost. Da bi to ostvario, deluje preko verskih i svetovnih autoriteta, navodeći ih da donose zakone koji se suprote Božjim zakonima.“ – Elen G. Vajt, *Velika borba*, str. 591 (original).

„Da bi izdržali nevolje koje su pred njima, moraju da upoznaju Božju volju onako kako je otkrivena u Njegovoj reči, jer Boga mogu da poštuju jedino kada pravilno shvate Njegov karakter, Njegovu vladavinu, Njegove namere i kada se ponašaju u skladu sa tim saznanjima. Niko osim onih koji su ojačali svoj um biblijskim istinama, neće opstati u poslednjem velikom sukobu.“ – Elen G. Vajt, *Velika borba*, str. 593 (original).

„Međutim, Bog će na Zemlji ipak imati svoj narod koji će uzdizati Bibliju i samo Bibliju kao merilo svake nauke i osnov svih reformi. Mišljenje učenih ljudi, naučni zaključci, razna kreda ili odluke crkvenih sabora, isto tako mnogobrojni i neusaglašeni kao i Crkve koje ih zastupaju, glas većine – ni jedno od toga niti sve zajedno ne može biti dokaz za ili protiv bilo koje tačke verovanja. Pre nego što prihvatimo bilo koju nauku ili pravilo, moramo kao njegovu potvrdu, zahtevati ono jasno ’Tako reče Gospod!’“ – Elen G. Vajt, *Velika borba*, str. 595 (original).

**Pitanja za razgovor:**

`1. Kako možemo živeti u iščekivanju Hristovog dolaska i govoriti o toj nadi, a da ne stvaramo paniku?`

`2. Zadržite se u mislima na pitanju bogosluženja. Šta nam naš svakodnevni život, naša svakodnevna rutina govori o tome koga ili šta obožavamo?`

`3. Kako možemo pomoći sebi i drugima da na budućnost gledamo s pouzdanjem, a ne sa strahom?`

`4. Kakav praktičan uticaj na naš život danas ima razumevanje događaja poslednjih dana?`