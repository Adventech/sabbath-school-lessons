---
title:  Zver iz zemlje 
date:  13/06/2024
---

`Pročitajte Otkrivenje 13,11-18. U čemu se ta druga zver razlikuje od prve zveri iz 13. poglavlja Otkrivenja?`

Prva zver je izašla iz mora. Druga zver „izlazi iz zemlje“ (Otkrivenje 13,11). More čine „ljudi i narodi, i plemena i jezici“ (Otkrivenje 17,15). „Zemlja“, dakle, ovde predstavlja retko naseljeno područje sveta. Ta druga zver javila se pred kraj proročkog perioda tokom kojeg je prva zver sprovodila svoju vlast (Otkrivenje 13,5). Drugim rečima, ona dobija istaknutiju ulogu negde oko 1798. godine.

Sjedinjene Američke Države se tačno uklapaju u taj opis. One su proglasile nezavisnost 1776. godine, usvojile su svoj ustav 1789, a krajem 19. veka bile su priznate kao svetska sila.

Jovan zatim nastavlja: „I imaše dva roga kao u jagnjeta; i govoraše kao aždaha“ (Otkrivenje 13,11). Rogovi u biblijskom proročanstvu simbolizuju moć. Za razliku od prve zveri, ta zver nema krune na rogovima, što sugeriše da nije reč o monarhiji. Dva roga predstavljaju dva osnovna vladajuća principa koji su izvor moći i uspeha Sjedinjenih Država – političku i versku slobodu.

`Pročitajte Otkrivenje 13,11.12. Koju promenu vidite kod te zveri i kako ona progovara?`

Taj miroljubivi narod, poput jagnjeta, na kraju je progovorio kao aždaja. On „svu vlast prve zvijeri činjaše pred njom“ (Otkrivenje 13,12), napustivši principe verske slobode, i učinivši „da zemlja i koji žive na njoj pokloni se prvoj zvijeri“ (Otkrivenje 13,12). Sjedinjene Države će prednjačiti u traženju od svih naroda na zemlji da se poklone prvoj zveri, tako što će priznati duhovnu i svetovnu vlast papstva. Prema ovom proročanstvu, Sjedinjene Države će načiniti ikonu zveri – uniju crkve i države – i zahtevaće od svih ljudi *da joj se poklone*.

Fascinantno je da u trenutku kada su prvi put prepoznate kao zver iz zemlje, Sjedinjene Države nisu bile ni blizu vojnog i ekonomskog giganta kakav su sada.

`Razmislite o političkoj nestabilnosti u Americi danas. Kako bi to jednog dana moglo da dovede do ispunjenja ovog proročanstva?`