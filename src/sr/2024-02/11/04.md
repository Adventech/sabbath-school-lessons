---
title:  Prepoznavanje zveri – 1. deo
date:  11/06/2024
---

`Pročitajte Otkrivenje 13,1.2. Odakle potiče ta zver i ko joj daje vlast?`

Knjiga Otkrivenje prepoznaje aždaju, ili zmiju, prvenstveno kao sotonu. U tekstu Otkrivenje 12,3-5 kaže se da je aždaja pokušala „da joj proždere dijete kad rodi“, „muško, sina“, koje kasnije „bi uzeto k Bogu i prijestolu njegovu“. Đavo je bio taj koji je, delujući preko paganskog Rima, pokušao da ubije Hrista (videti Matej 2,16-18). Arhineprijatelj Boga i čoveka deluje preko političkih i verskih institucija da bi postigao svoje ciljeve.  

O toj zveri, preko koje neprijatelj deluje, rečeno je:  „Dade joj zmija silu svoju, i prijestol svoj, i oblast veliku“ (Otkrivenje 13,2). Ovo proročanstvo se precizno ispunilo stotinama godina kasnije, kada je rimski car Konstantin premestio svoju prestonicu iz Rima u Konstantinopolj, glavni grad današnje Turske. To je stvorilo vakuum moći na nekadašnjem prestolu cezara, u njihovom sedištu, carskom gradu Rimu. Tako je paganski Rim dao zveri njeno sedište, odnosno glavni grad.

Isak Bakus je pisao: „Premeštanjem sedišta carstva u Carigrad, ...Konstantin je ustupio mesto rimskom biskupu, omogućivši mu da se uzvisi iznad svih ljudi na zemlji, pa i iznad Boga nebeskog.“ – *The Infinite Importance of the Obedience of Faith, and of Separation from the World*, r. 16 (citirano u: Le Roy Edwin Froom, *The Prophetic Faith of Our Fathers*, vol. 3, p. 213). Prema Tomasu Hobsu, „papstvo je ništa drugo do duh preminulog Rimskog carstva, koji krunisan sedi na njegovom grobu“. – Leviathan (New York: Oxford University Press, 1996), p. 386. A pažljivom analizom otkriva se da je zver iz mora, iz teksta Otkrivenje 13, otpadnička verska sila koja izlazi iz Rima i postaje svetski sistem bogosluženja (Otkrivenje 13,3.4). Ta zver nije neka ličnost. To je verska organizacija koja je istine Božje Reči zamenila ljudskim odredbama. 

`Pročitajte Otkrivenje 13,1.6. Koja reč se tu koristi, a koja je od ključne važnosti za prepoznavanje te zveri?`

Sveto pismo definiše bogohuljenje u tekstovima Jovan 10,33 i Luka 5,21 pomoću dva primera: (1) to je kada se čovek pretvara ili tvrdi da je Bog, i (2) kada čovek tvrdi da ima moć da oprašta grehe. U Isusovom slučaju, te optužbe su bile neopravdane, jer je On zaista Bog, te ima pravo i da prašta grehe. Rimsko papstvo ima dva karakteristična učenja koja Biblija označava kao  bogohuljenje – ono tvrdi da njegovi sveštenici imaju moć da opraštaju grehe i da papa poseduje prerogative Boga na zemlji.