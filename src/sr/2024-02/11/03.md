---
title:  Nadolazeća kriza
date:  10/06/2024
---

Proročanstvo o žigu zveri u tekstu Otkrivenje 13 govori nam o najžešćoj i najgoroj fazi sotoninog rata protiv Boga. Otkad je Isus umro na krstu, neprijatelj zna da je poražen, ali je odlučan u tome da što je moguće više ljudi povede sa sobom. Njegova prva strategija u tom nastojanju je obmana. Kada obmana ne uspeva, on pribegava sili. Na kraju će stati iza dekreta da svako ko odbije da se pokloni zveri ili primi njen žig bude ubijen. 

Verski progon, naravno, nije ništa novo. On postoji još otkako je Kajin ubio Avelja zato što je ovaj poslušao Božju zapovest. Isus je rekao da će se to dešavati čak i među vernima.

`Pročitajte sledeće tekstove: Jovan 16,2; Matej 10,22; 2. Timotiju 3,12 i 1. Petrova 4,12. Šta je novozavetna crkva doživela, i kako se to može primeniti na Hristovu crkvu poslednjeg vremena? `

Kroz celu hrišćansku istoriju progonstvo je bilo nešto uobičajeno. To se dešavalo i u paganskom Rimu, ali je posebno došlo do izražaja kroz žestoki progon hrišćana koji su verovali u Bibliju od strane srednjovekovne crkve. Žig zveri će biti samo poslednja karika u tom paklenom lancu. Kao i tokom progonstava u prošlosti, on je osmišljen tako da primora svakoga da se povinuje određenom skupu verovanja i zvanično odobrenom sistemu bogosluženja.

Proročanstva pokazuju da će to progonstvo početi ekonomskim sankcijama – niko neće moći ni da kupi ni da proda ako ne bude imao žig. I svako ko odbije da primi taj žig biće osuđen na smrt  (Otkrivenje 13,15.17).

One koji se predstavljaju kao hrišćani đavo već sada priprema da, kada dođe poslednji ispit, prime žig zveri, time što ih podstiče da prave kompromise u životu. I kada bude izgledalo kao da ceo svet s divljenjem ide za zveri (Otkrivenje 13,3), prizor će se iznenada promeniti, i proročka kamera će se fokusirati na Božji narod. Otkrivenje 14,12 nam pruža tu sliku. „Ovdje je trpljenje svetijeh, koji drže zapovijesti Božije i vjeru Isusovu.“ Božji narod vodi život pobožne poslušnosti. Gospodnjom blagodaću, oni čvrsto stoje i kada se sve oko njih ljulja. Dok svet sledi zver, oni „idu za jagnjetom kud god ono pođe“ (Otkrivenje 14,4). Hristovom silom oni pobeđuju sile tame koje se postrojavaju nasuprot njima.  

Kao što smo videli u 9. pouci, glavni sukob između dobra i zla odvija se oko bogosluženja. Zver se najpre služi prevarom, a kada to ne uspe, pribegava sili i prinudi.

`Koliko brzo ste danas spremni, ako ste uopšte spremni, da dopustite ekonomskim razlozima da ugroze vaše svetkovanje Subote?`