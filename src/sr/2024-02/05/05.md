---
title:  Samo Hristos... samo blagodat
date:  01/05/2024
---

`Pročitajte sledeće tekstove: Efescima 2,8.9; Rimljanima 3,23.24; Rimljanima 6,23 i Rimljanima 5,8-10. Čemu nas ti stihovi uče u vezi sa planom spasenja?`

Bog nam daje spasenje kao dar. Njegov Sveti Duh nas navodi da verom prihvatimo ono što nam je Hristos besplatno obezbedio svojom smrću na krstu Golgote. Isus, uzvišeni Sin Božji, položio je svoj savršeni život da bi iskupio naše grehe. 

Božanska pravda zahteva savršenu poslušnost. Hristov savršeni život zauzeo je mesto našeg nesavršenog života. Božanski zakon koji smo prekršili osuđuje nas na večnu smrt. Biblija je jasna u tome. Zbog svojih grešnih odluka, „izgubili smo“, nismo ostvarili Božji ideal za naš život. Zgrešili smo. Prepušteni sebi samima, ne možemo da zadovoljimo pravedne zahteve svetog Boga. Kao posledica toga, zaslužujemo večnu smrt. Ali, postoji dobra vest. Apostol Pavle nas uverava: „Jer je plata za grijeh smrt, a dar Božij je život vječni u Hristu Isusu Gospodu našemu“ (Rimljanima 6,23). To je nezasluženi dar. Kad bi se spasenje dobijalo na osnovu dela, mogli bismo da ga zaradimo. Međutim, ako postoji neka istina koja nedvosmisleno izbija iz evanđelja, onda je to istina da mi nismo u stanju da zaradimo spasenje. 

Martin Luter i ostali reformatori otkrili su da je Hristos i samo Hristos izvor njihovog spasenja. Upravo tada je Luter počeo da propoveda poruku o Hristovoj spasonosnoj blagodati. Ljudi su se u gomilama okupljali da čuju njegove svesrdne poruke koje menjaju život. Njegove reči bile su kao gutljaj hladne vode u neplodnoj pustinji njihovog života. Narod je bio okovan tradicijama srednjovekovne crkve i robovao je ritualima starim stotinama godina, koji nisu pružali nikakav duhovni život. Luterove biblijske poruke doticale su srca i životi su se menjali. 

Dok je čitao Novi zavet, Luter je bio zadivljen Božjom dobrotom. Bio je zadivljen Božjom željom da spase celo čovečanstvo. Prema popularnom gledištu koje su zastupale crkvene vođe tog vremena, spasenje je bilo delimično ljudsko a delimično Božje delo. Međutim, Luter je otkrio da je Hristova smrt na krstu dovoljna za celo čovečanstvo. 

„Sa Hristom se postupalo onako kako mi zaslužujemo, da bi se sa nama postupalo kako On zaslužuje. On je bio osuđen zbog naših greha, u kojima nije imao udela, da bismo mi mogli biti opravdani Njegovom pravdom, u kojoj nemamo udela. Pretrpeo je smrt koja je sledovala nama, da bismo mi mogli primiti život koji je pripadao Njemu.“ – Elen G. Vajt, Čežnja vekova, str. 25 (original). 

Kako moćan i divno napisan sažetak evanđelja – da možemo biti opravdani pravednošću „u kojoj nemamo udela“! Kakvog li obećanja!  

`Ako je spasenje Božje delo ostvareno preko Hrista, kakvu ulogu naša dobra dela imaju u hrišćanskom životu? Kako možemo da potvrdimo važnost dobrih dela u našem iskustvu, a da ih ipak ne uzimamo za temelj svoje nade?`