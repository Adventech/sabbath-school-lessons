---
title:  Poslušnost – plod vere
date:  02/05/2024
---

`Pročitajte sledeće tekstove: Rimljanima 3,27-31; Rimljanima 6,15-18 i Rimljanima 8,1.2. Čemu nas ti tekstovi uče o spasenju samo na osnovu Hristove pravednosti?`

Novi vetar je prohujao hrišćanskom crkvom u Luterovo vreme. Desetine hiljada ljudi je poučeno da skrene pogled sa sebe i svoje grešnosti, i da umesto toga gleda u Isusa. Nema sumnje da su ti ljudi, gledajući sebe takve kakvi su, videli samo razlog za obeshrabrenje. Koji vernik danas nema isto takvo iskustvo? Zato je potrebno da, umesto u sebe, gledamo u Isusa.

Božja blagodat nas menja. Džon Vesli je jednog dana prisustvovao sastanku moravske braće u Londonu. Sedeo je zadivljen dok je slušao čitanje Luterovog uvoda u Poslanicu Rimljanima. Po prvi put u svom životu, počeo je da razume evanđelje. Nešto se pokrenulo u njemu, i osetio je da ga neobično privlači taj Hristos koji je dao svoj život za njega. Ushićeno je izjavio: „Osetio sam da mogu da se pouzdam u Hrista i jedino u Hrista za svoje spasenje. I dato mi je uverenje da je On uzeo moje grehe – čak i moje – i spasao me od zakona greha i smrti.“ – John Whitehead, The Life of the Revelation John Wesley, M.A. (London: Stephen Couchman, 1793), p. 331. 

`Pročitajte sledeće tekstove: 1. Petrova 2,2; 2. Petrova 3,18, Kološanima 1,10 i Efescima 4,18-24. Koje nam presudne istine o hrišćanskom životu ti tekstovi otkrivaju?`

Reformatori su sistematično proučavali Reč da bi otkrili nove istine. Nezadovoljni stanjem „status kvo“, kao i krutim religijskim iskustvom koje je donosilo malo ili nimalo rasta, neprestano su žudeli za tim da bolje upoznaju Hrista. Mnogi hrišćani u srednjem veku koji su verovali u Bibliju, platili su izuzetno visoku cenu za svoju posvećenost. Bili su mučeni, zatvarani, proterivani i ubijani. Imanja su im oduzimana, kuće spaljivane, zemlja otimana, a porodice progonjene. Kada su bili isterivani iz sopstvenih domova, gledali su na grad „kojemu je zidar i tvorac Bog“ (Jevrejima 11,10). Kada su bili mučeni, blagosiljali su svoje mučitelje, a dok su čamili u mračnim, vlažnim tamnicama, pozivali su se na Božja obećanja o boljem sutra. Mada su telom bili u tamnici, zapravo su bili slobodni – slobodni u Hristu, slobodni u istinama Njegove Reči, slobodni u nadi u Njegov skori povratak. 

`Ako gledate na sebe, kakvu nadu u spasenje uopšte možete imati?`