---
title:  Samo Božja Reč
date:  28/04/2024
---

`Pročitajte sledeće tekstove: Psalmi 119,103.104; Psalmi 119,147 i Psalmi 119,162. Kakav je bio Davidov stav prema Božjoj Reči? Kako je to uticalo na reformatore, a kako utiče na naš život danas? `

Biblija je bila temelj vere reformatora i suština njihovih učenja. Oni su razumeli da imaju posla sa „riječju živoga Boga, koja ostaje dovijeka“ (1. Petrova 1,23). Duboko su cenili svaku reč. Dok su čitali njene stranice, verujući u njena obećanja, njihova vera je bivala osnažena i njihova hrabrost obnovljena. „Tako je sa svim obećanjima iz Božje reči. On (Bog) nam se u njima obraća pojedinačno, lično, govoreći nam tako neposredno kao da slušamo Njegov glas. Hristos nam kroz ova obećanja saopštava svoju blagodat i silu. Ona su lišće sa drveta koje služi ’za isceljivanje narodima’ (Otkrivenje 22,2). Primljena i prihvaćena, ona će predstavljati čvrstinu karaktera, nadahnuće i potporu u životu. Ništa drugo ne može imati takvu isceljujuću silu. Osim ovoga ništa ne može dati hrabrost i veru koja uliva životnu snagu celom biću.“ – Elen G. Vajt, U potrazi za boljim životom, str. 122 (original). 

Sveto pismo nam donosi radost kada smo tužni, nadu kada smo obeshrabreni, svetlost kada smo u mraku. Ono nam daje smernice kada smo zbunjeni, sigurnost kada smo u nedoumici, snagu u našoj slabosti i mudrost u neznanju. Kada razmišljamo o Božjoj Reči i kada se verom oslanjamo na njena obećanja, Božja životodavna sila osnažuje celo naše biće, u fizičkom, mentalnom, emotivnom i duhovnom smislu. 

Reformatori su ispunjavali svoj um rečima Svetog pisma. Živeli su u skladu sa Rečju, a mnogi od njih su i umrli zbog Reči. To nisu bili neki opušteni, samozadovoljni, nemarni hrišćani sa površnim verskim životom. Bili su svesni da bez sile koja izvire iz Božje Reči neće biti u stanju da se odupru snagama zla postrojenim protiv njih. 

Goruća želja Džona Viklifa bila je da prevede Bibliju na engleski jezik, tako da i običan čovek može da je čita i razume. A pošto je to bilo nezakonito, bilo mu je suđeno zbog njegove vere, proglašen je za jeretika i osuđen na smrt. Na svom suđenju, Viklif je uputio jedan svesrdan poziv.  „Sa kim se vi to, po svom mišljenju, sukobljavate? Sa jednim starim čovekom na ivici groba? Ne, nego sa Istinom – sa Istinom koja je jača od vas i koja će vas pobediti!“ – Wylie, book 2, chapter 13, citirano u: Elen G. Vajt, Velika borba, str. 90 (original). Viklifove reči izgovorene na samrti ispunile su se kada je svetlost Božje istine razvejala tamu srednjeg veka.

`Na koje načine su vam reči Svetog pisma pružale utehu u trenucima iskušenja?`