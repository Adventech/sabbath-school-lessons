---
title:  Prenošenje Božje Reči 
date:  29/04/2024
---

`Pročitajte sledeće tekstove: 2. Korinćanima 4,1-6 i 2. Korinćanima 2,14. Šta nam ti tekstovi govore o pouzdanju koje je Pavle imao, uprkos izazovima s kojima se suočavao dok je objavljivao istine Božje Reči?`

Apostol Pavle se suočavao sa ogromnim teškoćama u svom radu na širenju evanđelja. Ipak, on je bio uveren da će Božja Reč na kraju trijumfovati, „jer“, kako on kaže, „mi ništa ne možemo protiv istine, nego samo za istinu“ (2. Korinćanima 13,8, Čarnić). 

Reformatori su se suočavali sa sličnim iskušenjima, ali su ostali verni Božjoj Reči. Jedan od primera hrabrosti pri suočavanju sa naizgled nesavladivim teškoćama bio je Vilijam Tindejl.  Tindejlova najveća želja bila je da Engleskoj da ispravan, čitljiv prevod Biblije. Odlučio je da prevede Bibliju sa originalnih jezika i da ispravi neke greške u prevodu koji je Viklif uradio 200 godina ranije. Na kraju je i Tindejl bio uhapšen i izveden pred sud. Mnogi primerci Biblije u njegovom prevodu, koji su štampani u Vormsu u Nemačkoj, bili su zaplenjeni i javno spaljeni. Njegovo suđenje održano je u Belgiji 1536. godine. Bio je optužen za jeres i osuđen na spaljivanje. Njegovi dželati su ga zadavili dok su ga vezivali za lomaču, a onda su spalili njegovo telo. Na samrti je, kako se priča, sa žarom i na sav glas uzviknuo: „Gospode, otvori oči kralju Engleske!“ I Bog je na čudesan način odgovorio na Tindejlovu molitvu. 

U roku od četiri godine nakon njegove smrti, objavljena su četiri prevoda Biblije na engleskom jeziku. Godine 1611. štampana je „Verzija kralja Džejmsa“, koja se velikim delom zasnivala na Tindejlovom radu. Pedeset četvorica učenjaka koji su dovršili to delo, uveliko su se služili Tindejlovim ranijim engleskim prevodom. Prema nekim procenama, u „King Džejms“ Bibliji iz 1611. godine, iz Tindejlovog prevoda bilo je preuzeto 76 procenata Starog zaveta i 83 procenta Novog zaveta. Godine 2011, „Verzija Kralja Džejmsa“ proslavila je 400-tu godišnjicu dostigavši cilj od milijardu štampanih Biblija. Prevedena je na 2.454 jezika i uticala na desetine miliona ljudi širom planete. Žrtva Vilijama Tindejla uveliko se isplatila.

Koliko god da su okolnosti bile teške i izazovne, Tindejl i njegovi istomišljenici su verovali da Bog vodi delo po svojoj volji. Tindejlov život je izvršio uticaj za večnost. 

`Pročitajte tekstove Danilo 12,3 i Otkrivenje 14,13. Kako se ti stihovi mogu na moćan način primeniti na Tindejlov život? A onda razmislite o svom životu i svom uticaju na druge. Kakvo vam ohrabrenje ti tekstovi pružaju kada je reč o prilikama koje vam se ukazuju da utičete na život drugih za večnost?`