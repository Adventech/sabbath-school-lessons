---
title:  Vera uprkos svim nepovoljnim izgledima
date:  27/04/2024
---

### Tekstovi za proučavanje u toku sedmice
Psalmi 119,162; Jovan 16,13-15; 2. Petrova 1,20.21; Efescima 2,8.9; Rimljanima 3,23.24; Rimljanima 6,15-18. 

> <p>Tekst za pamćenje</p>
> „U srce svoje zatvorio sam riječ tvoju, da ti ne griješim“ (Psalmi 119,11).

Učesnici protestantske reformacije imali su nešto što ljudima 21. veka očajnički nedostaje, a to je svrha života. U svojoj knjizi Prazno sopstvo (The Empty Self), poznati američki psiholog, Filip Kušman (Phillip Cushman), govori o ljudima koji vode besciljan život. Njihova verovanja su plitka. Od onoga što im je važno, malo toga ima istinski značaj, i oni nemaju ništa za šta bi vredelo umreti, pa samim tim nemaju ništa za šta bi vredelo živeti. 

Ali muškarci, žene i deca, učesnici protestantske reformacije, bili su drastično drugačiji. Imali su trajan cilj za koji je bilo vredno živeti. Ono u šta su verovali bilo im je bitno, i nisu bili spremni da dovedu u pitanje svoj integritet. Njihova osnovna verovanja bila su neodvojivi deo njih samih. Odreći se tih verovanja, značilo bi odreći se sopstvenog identiteta. Čak i kad su se suočavali sa smrću, imali su unutrašnji mir.  

U pouci za ovu sedmicu, na osnovu primera iz perioda reformacije, istražićemo kako učenja Svetog pisma koja menjaju život, pružaju osnov za istinsku svrhu i pravi smisao života. Razumevanje tih večnih istina pripremiće nas za konačnu krizu u okviru velike borbe između dobra i zla. Bitka koju su reformatori vodili još uvek nije završena, i mi smo pozvani da nastavimo odande gde su oni stali. I mi takođe možemo otkriti Boga koji je dovoljno veliki za svaki izazov s kojim se suočavamo, Boga koji našem životu daje smisao i svrhu koju ništa na ovom svetu ne bi moglo da nam pruži.

**Proučite pouku za ovu sedmicu, zasnovanu na poglavljima 7 – 11 knjige Velika borba, da biste se pripremili za subotu, 4. maj.**