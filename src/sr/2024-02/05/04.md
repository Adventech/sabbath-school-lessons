---
title:  Prosvetljen Duhom
date:  30/04/2024
---

Jednog dana dok je učio u univerzitetskoj biblioteci, Martin Luter je došao do prekretnice u svom životu. Otkrio je primerak Biblije na latinskom jeziku. Pre toga nije ni znao da takva knjiga uopšte postoji. Sa čistim oduševljenjem čitao je poglavlje za poglavljem, stih za stihom. Bio je zadivljen jasnoćom i snagom Božje Reči. Dok je pregledao njene stranice, Sveti Duh je prosvetlio njegov um. Osećao je vođstvo Svetog Duha dok mu se činilo da istine koje su dotad bile zamagljene tradicijom, prosto iskaču sa stranica Svetog pisma. Opisujući svoje prvo iskustvo sa Biblijom, zapisao je: „O kad bi mi Bog dao da imam takvu knjigu za sebe!“

`Koja načela tumačenja Biblije možemo preuzeti iz sledećih tekstova?`

Jovan 14,25.26___________________________________________

Jovan 16,13-15___________________________________________

2. Petrova 1,20.21________________________________________

Ono što je tako moćno u tim stihovima jeste uverenje da nas isti Sveti Duh, koji je nadahnjivao biblijske pisce, vodi dok čitamo Sveto pismo. On je božanski tumač božanske istine. Nažalost, mnogi koji se predstavljaju kao hrišćani danas umanjuju značaj natprirodnog elementa u Bibliji i prenaglašavaju ljudski element. A sotona, pošto više ne može da krije Bibliju od nas, čini ono sledeće najbolje što može: lišava je njenog natprirodnog karaktera, pretvara je u obično literarno delo, ili što je još gore, u represivno religijsko oruđe za kontrolisanje masa.  

Reformatori su jasno uvideli da je Sveti Duh – a ne sveštenici, prelati i pape – nepogrešivi tumač Svetog pisma. Zabeležen je jedan zanimljiv razgovor između Džona Noksa, škotskog reformatora i Meri, kraljice Škota. „Meri je odgovorila: ’Vi tumačite Bibliju na jedan način, a oni (rimokatolički učitelji) na drugi, kome treba da verujem i ko će nam biti sudija?’

’Treba da verujete Bogu koji jasno progovara iz svoje Reči’, odgovorio je reformator. ’A ono što vas Reč ne uči, ne treba da verujete ni jednima ni drugima. Božja Reč je sama po sebi jasna, i ako se ikada pojavi neka nejasnost na jednom mestu, Sveti Duh, koji se nikada ne suproti samome sebi, objašnjava je na drugim mestima, tako da ne može biti nikakve sumnje, osim kod onih koji tvrdoglavo ostaju u neznanju.’“ – David Laing, The Collected Works of John Knox, vol. 2, pp. 281, 284, citirano u: Elen G. Vajt, Velika borba, str. 251 (original).