---
title:  Vatreno kušanje
date:  14/07/2022
---

Bio jednom jedan mladić koga ćemo zvati Aleks. Imao je veoma problematičnu mladost, što je uključivalo drogu i nasilje, a jedno vreme je čak proveo u zatvoru. Ali onda, zahvaljujući ljubaznosti člana lokalne crkve (od koga je Aleks nešto ukrao), saznao je za Boga i predao svoje srce Isusu. Mada  je i dalje imao svoje borbe i probleme, i mada su elementi njegove prošlosti još uvek bili prisutni, Aleks je bio nova osoba u Isusu. Voleo je Boga i nastojao da tu ljubav izrazi slušajući Njegove zapovesti ( 1. Jovanova 5,1.2). U jednom trenutku, Aleks je bio osvedočen da treba da postane propovednik. Sve ga je upućivalo na to. I on se odazvao Božjem pozivu, bez ikakve sumnje.

Na koledžu je isprva sve išlo dobro. Ali, onda su stvari, malo-pomalo, krenule po zlu, i njegov život je počeo da se raspada. Izvor novca je počeo da presušuje, a zatim mu je jedan blizak prijatelj okrenuo leđa i počeo da iznosi lažne optužbe, koje su dosta narušile njegovu reputaciju. Zatim se razboleo. Niko nije znao o čemu je reč, ali to se odrazilo na njegovu sposobnost učenja u toj meri da se plašio da će morati potpuno da napusti  školu. Povrh svega, bio je u žestokom iskušenju da se vrati drogi, koja je u njegovoj lokalnoj zajednici bila lako dostupna. U jednom trenutku je čak i podlegao tom iskušenju. Aleks nije razumeo zašto mu se sve to dešava, pogotovu što je bio siguran da ga je sam Gospod i doveo u tu školu. Da li je Aleks pogrešio u vezi s tim? Ako jeste, da li je celo njegovo iskustvo sa Bogom bilo samo jedna ogromna greška? Čak su i najosnovniji elementi njegove vere došli pod sumnju.

`Zamislite da vam je Aleks, usred te krize, prišao i zatražio savet. Šta biste mu rekli? Kroz koja iskustva ste vi prošli koja bi mogla pomoći nekome poput njega? Koje biblijske stihove biste naveli? Koliko bi sledeći stihovi mogli biti od pomoći u takvoj situaciji? Priče 3; Jeremija 29,13; Rimljanima 8,28; 2. Korinćanima 12,9; Jevrejima 13,5.`

`Skoro svako ko sledi Gospoda prošao je kroz krize, tokom kojih je bio u iskušenju da posumnja u Gospodnje vođstvo. U takvim situacijama je važno držati se obećanja, prisećati se Božjeg vođstva u prošlosti, i moliti se za veru i istrajnost. Gospod nikada neće odustati od nas. Ali pitanje koje se postavlja glasi: Kako da mi ne podlegnemo iskušenju da odustanemo od Njega?`