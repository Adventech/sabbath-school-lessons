---
title:  Trajno nasleđe
date:  13/07/2022
---

`Pročitajte tekst 1. Petrova 1,6.7. Šta Petar tu kaže?`

Petar piše ljudima koji se bore sa teškoćama i često se osećaju veoma usamljeno. On se obraća „izbranijem došljacima, rasijanijem po Pontu, Galatiji, Kapadokiji, Aziji i Vitiniji“ (1. Petrova 1,1). To područje nam je danas poznato kao zapadna Turska. Nešto kasnije, Petar kaže da zna da su oni sada „žalosni u različnijem napastima“ (1. Petrova 1,6).

`Na šta Petar misli kada ih naziva „došljacima“ i „rasejanima“? Kako je to moglo da doprinese njihovim nevoljama?`

Biti hrišćanin u to vreme bilo je nešto novo. Vernici su bili malobrojni. Na raznim mestima na kojima su boravili bili su ubedljivo u manjini, zbog čega su često bili u najboljem slučaju pogrešno shvaćeni, a u najgorem proganjani. Petar ih, međutim, uverava da te nevolje nisu nasumične niti haotične (1. Petrova 1,6.7). Istinska vera je obeležje onih koji istrajavaju „u različnijem napastima“.

`Pročitajte tekst 1. Petrova 1,6-9. Koju konačnu nadu Petar nastoji da predoči tim ljudima usred njihovih iskušenja? Šta ta nada znači za nas takođe?`

Kakva god da su bila njihova iskušenja, šta god da su trpeli, kako se to uopšte moglo porediti sa večnošću koja ih je čekala kada se Hristos vrati? To što je Petar govorio njima, zapravo su Božje reči namenjene nama, sa čime god da se suočavamo. Koliko god bila teška i bolna naša iskušenja, nikad ne smemo izgubiti iz vida konačni cilj – večni život na novom nebu i novoj zemlji, bez bola, patnje i smrti. Imajući takvo obećanje pred sobom – obećanje garantovano Isusovom smrću, koliko je važno da ne izgubimo veru, već da, naprotiv, usred iskušenja i nevolja, tražimo od Gospoda da nas očisti od svega što stoji na putu našoj veri.