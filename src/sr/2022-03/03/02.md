---
title:  U Obećanu zemlju kroz ćorsokak
date:  10/07/2022
---

> <p></p>
> „I kad se približi Faraon, podigoše sinovi Izrailjevi oči svoje a to Misirci idu za njima, i uplašiše se vrlo, i povikaše sinovi Izrailjevi ka Gospodu“ (2. Mojsijeva 14,10).

Da li ste ikada bili nasamareni, uvučeni u zamku ili u ćorsokak? Ponekad to može biti prijatno, kao kad, ne sluteći ništa, uđete u sobu punu prijatelja koji vas očekuju i onda svi uglas poviču: „Iznenađenje! Srećan rođendan!“ U drugim slučajevima to može biti prilično neprijatno, čak i potpuno šokantno. Možda su vas presreli neki nasilnici iz vaše škole, ili je neki kolega sa posla neočekivano pokušao da vas prikaže u lošem svetlu.

Od dana kada su Izraelci napustili Egipat dok nisu stigli u Obećanu zemlju, „Gospod iđaše pred njima danju u stupu od oblaka vodeći ih putem, a noću u stupu od ognja svijetleći im, da bi putovali danju i noću“ (2. Mojsijeva 13,21). Svaki deo njihovog putovanja predvodio je Bog lično. Ali pogledajte kuda ih je prvo odveo: do mesta gde je more bilo ispred njih, planine sa obe strane, a faraonova vojska na vidiku odmah iza njih!

`Pročitajte tekst 2. Mojsijeva 14. Zašto je Bog doveo Izraelce na mesto na kom je znao da će biti preplašeni?`

Praćenje „stuba“ nam ne garantuje da ćemo biti srećni sve vreme. I to može biti teško iskustvo, jer nas poučavanje pravednosti odvodi na mesta gde se ispituje naše srce, koje po svojoj prirodi može biti prilično varljivo (Jeremija 17,9). Dok prolazimo kroz te teškoće, ključ koji nam otkriva da li zaista sledimo Boga ne mora nužno biti odsustvo iskušenja i bola, već pre otvorenost za Božja uputstva i stalno potčinjavanje našeg uma i srca Njegovom vođstvu.

`Koju pouku su Izraelci izvukli iz tog iskustva? 2. Mojsijeva 14,31.`

`Zašto je ponekad tako teško verovati Bogu, i pored toga što su nam poznata mnoga od Njegovih divnih obećanja za nas? Prepričajte neku tešku situaciju u koju verujete da vas je Gospod doveo da bi vas naučio da „verujete“ i da ga se „bojite“.`