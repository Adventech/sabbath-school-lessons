---
title:  Velika borba u pustinji
date:  12/07/2022
---

> <p></p>
> „Isus pak pun Duha svetoga vrati se od Jordana, i odvede ga Duh u pustinju, i četrdeset dana kuša ga đavo“ (Luka 4,1.2).

`Pročitajte tekst Luka 4,1-13. Koje pouke možete izvući iz tog izveštaja kad je reč o tome kako pobediti iskušenje i ne podleći grehu?`

Iskušenja mogu biti veoma teška jer se tiču onoga što zaista želimo, a pojavljuju se izgleda uvek u našim najslabijim trenucima.

Tekst Luka 4 je početak izveštaja o Isusovom kušanju od strane sotone, i skreće nam pažnju na neka teška pitanja. Na prvi pogled čini se da Sveti Duh dovodi Isusa u iskušenje. Međutim, Bog nas nikada ne iskušava (Jakov 1,13). Umesto toga, kao što smo videli, Bog nas dovodi u nevolje u kojima bivamo kušani. Ono što je zapanjujuće u tekstu Luka 4 je to što nas Sveti Duh može dovesti u situacije u kojima bivamo izloženi sotoninim žestokim iskušenjima. U takvim trenucima, dok trpimo tako jaka iskušenja, možemo nešto pogrešno razumeti i pomisliti da nismo ispravno sledili Boga. Ali to ne mora biti tačno. „Često kada se nađemo u teškim prilikama, počinjemo da sumnjamo da nas je Božji Duh vodio. Međutim, upravo je pod vođstvom Duha Isus odveden u pustinju da Ga sotona kuša. Kada nas Bog dovodi u iskušenje, On ima neki cilj koji hoće da ostvari za naše dobro. Isus nije nagađao o Božjim obećanjima izlažući se nepotrebnom iskušenju, niti je klonuo duhom kada je iskušenje naišlo na Njega. A ni mi to ne treba da činimo.“ – Elen G. Vajt, Čežnja vekova, str. 126, 129 (original).

Međutim, dešava se ponekad, kad se nađemo u vatri kušanja, da budemo pre oprženi nego pročišćeni. Zato je veoma utešno znati da još uvek možemo imati nadu, čak i kad se slomimo pod iskušenjem, jer je Isus odoleo. Dobra vest je da zahvaljujući tome što je Isus Nosilac naših greha, što je platio kaznu zbog našeg neuspeha da  odolimo iskušenju (kakvo god ono bilo), što je prošao kroz vrelinu goru od bilo čega sa čim će se iko od nas ikada suočiti, mi nismo odbačeni niti napušteni od Boga. Ima nade čak i za „prvog“ među grešnicima (1. Timotiju 1,15).

`S kojim iskušenjima se upravo sada suočavate? Provedite neko vreme u molitvi, tražeći od Gospoda da vas nauči kako da pouke iz Isusovog primera primenite u svom životu. Imajte na umu da nikad nećete biti prinuđeni da podlegnete iskušenju! Setite se, takođe, da čak i ako podlegnete, još uvek ćete imati Spasitelja.`