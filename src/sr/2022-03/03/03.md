---
title:  Gorke vode
date:  11/07/2022
---

> <p></p>
> „I podiže se iz pustinje Sina sav zbor sinova Izrailjevih putem svojim po zapovjesti Gospodnjoj, i stadoše u oko u Rafidinu; a ondje ne bješe vode da narod pije.“ (2. Mojsijeva 17,1).

Možda nećemo dobiti od Boga sve što želimo, ali zar ne bismo mogli očekivati da dobijemo sve što nam je potrebno? Ne ono što mislimo da nam treba, već ono što nam zaista treba?

Postojalo je nešto što je Izraelcima neosporno bilo potrebno, a to je voda. Neposredno nakon što ih je Bog u oblaku poveo kroz Crveno more, sledili su Ga kroz vrelu, bezvodnu pustinju tokom naredna tri dana. Njihov očaj je razumljiv, naročito u pustinji gde je pronalaženje vode od tako presudne važnosti. Dakle, kada će dobiti potrebnu vodu?

I gde ih je to Bog odveo? Stub ih je poveo u Meru, gde je, konačno, bilo vode. Sigurno su bili vrlo uzbuđeni. Ali čim su okusili vodu, morali su da je ispljunu jer je bila gorka. „Tada stade narod vikati na Mojsija govoreći: šta ćemo piti?“ (2. Mojsijeva 15,24).

Zatim, nekoliko dana kasnije, Bog to ponovo čini. Ovog puta, međutim, stub se zaustavlja tamo gde vode uopšte nema (2. Mojsijeva 17,1).

`Pročitajte sledeće tekstove: 2. Mojsijeva 15,22-27 i 2. Mojsijeva 17,1-7. Šta je Bog otkrio Izraelcima o sebi u Meri i Rafidinu? Šta je trebalo da nauče?`

`Koje su pitanje deca Izraelova postavila U Rafidinu? 2. Mojsijeva 17,7. Da li ste ikada i sami postavili to pitanje? Ako jeste, zašto? Kako ste se osećali i koje ste lekcije naučili kad ste dobili odgovor? Koliko puta treba da dobijemo odgovor na to pitanje pre nego što konačno prestanemo da ga postavljamo?`