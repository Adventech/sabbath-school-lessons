---
title:  Neočekivano skretanje br. 2 – Opkoljena trpeza
date:  29/06/2022
---

> <p></p>
> „Postavio si preda mnom trpezu na vidiku neprijateljima mojim; namazao si uljem glavu moju, i čaša je moja preopuna“ (Psalmi 23,5).

Tokom života neizbežno nailazimo na neke neprijatelje. Kako se nosite s njima? Da li ste ikad ležali noću budni, prevrtali se i smišljali kako da se osvetite onima koji pokušavaju da vas povrede ili unište vaš rad? Hrišćanima može biti teško da nauče kako da se nose s neprijateljima.

`Kakve ste neprijatelje imali u životu? Kako ste reagovali na one koji su pokušali da povrede vas ili one do kojih vam je stalo? Koliko ste uspešno sledili reči koje nam je Hristos uputio u tekstu Matej 5,44, ili Pavle u Rimljanima 12,18-21?`

U tekstu Psalmi 23,5, David nam otkriva zanimljiv način obračuna s neprijateljima. On odvraća pogled s njihovog prisustva i umesto toga gleda šta Bog čini u njegovu korist. A Bog je tamo i priprema gozbu za njega.

U Davidovoj kulturi, kada bi počasni gost došao na gozbu, domaćin bi mu pomazao glavu uljem pre nego što uđe u salu za proslavu. To ulje je bilo mešavina maslinovog ulja i parfema. Tada bi gost bio smešten za sto sa mnogo više hrane nego što bi iko ikada mogao da pojede.

`Na koji način nas te tri stavke (sto, ulje, čaša) u tekstu Psalmi 23,5 podsećaju na to kako se Bog brine o nama, čak i kad se nalazimo u dolini?`

Kao što nas Pavle podseća, „naš rat nije s krvlju i s tijelom, nego s poglavarima i vlastima, i s upraviteljima tame ovoga svijeta, s duhovima pakosti ispod neba“ (Efescima 6,12). Naši neprijatelji uključuju one koje vidimo i one koje ne vidimo. Hteli mi to ili ne, mi smo opkoljeni. Ipak, kada smo sa Pastirom, nijedan neprijatelj, vidljiv ili nevidljiv, ne može da ukrade ono što nam je On obezbedio.

`Razmislite o tome kako se Pastir ponašao prema vama kada ste bili okruženi neprijateljima. Šta ste u tim trenucima mogli da zapazite što vam omogućava da budete zahvalni čak i kad prolazite kroz takve teškoće?`