---
title:  Mesta kroz koja prolazimo na putovanju
date:  27/06/2022
---

> <p></p>
> „Vodi me stazama pravednim imena radi svojega“ (Psalmi 23,3).

Zamislite „staze pravedne“ (Psalmi 23,3) koje se pružaju pred vama, sežući u daljinu. Ne možete im sagledati kraj, ali znate da se na kraju tog putovanja nalazi dom – Božji dom. Kad pažnju usmerite na nešto što vam je bliže, možete li da vidite kuda ti putevi vode? Neka mesta vidite sasvim jasno, dok su druga potpuno zaklonjena velikim i opasnim preprekama. Ponekad se staza gubi preko litice. Neki delovi staze su lako, a drugi teško prohodni. Upravo tako je bilo kad je Izrael putovao iz Egipta u Obećanu zemlju, a na isti način je to opisano i u ovom psalmu.

`Prepoznajte u 23. Psalmu mesta koja David vidi, a kroz koja ovce prolaze dok se stazama pravednim kreću ka domu Gospodnjem.`

Ali zašto se ti putevi nazivaju „stazama pravednim“ ili „pravim putevima“? Postoje četiri važna razloga. Prvo, to su pravi putevi jer vode do pravog odredišta – Pastirovog doma. Drugo, to su pravi putevi zato što nas dovode u sklad sa pravom osobom – samim Pastirom. Treće, to su pravi putevi jer nas uvežbavaju da budemo pravi ljudi – poput Pastira. Četvrto, to su pravi putevi zato što nam pružaju pravo svedočanstvo – kako postajemo pravi ljudi, tako odajemo slavu Gospodu. To su „ispravni“ ili „pravedni“ putevi, bez obzira da li je hodati njima lako ili teško.

Važno je shvatiti da, kada nas Bog vodi, Njegov cilj nije samo da dopremi „pošiljku“ na odredište. Božje vođstvo podrazumeva mnogo više od usmerenja i zaštite. Kao što je slučaj u mnogim biblijskim primerima u kojima je Bog vodio svoj narod (bilo da je vodio Avrama svojim obećanjima ili je vodio Izrael stubom od ognja i oblaka), suština je uvek u tome da, kada vodi svoj narod, On ga zapravo obučava pravednosti.

`U kojoj meri ste svesni da je pravednost ono čemu Pastir daje prioritet u vašem životu? Na koji način iskušenja i probe mogu da promene vaš život tako da bolje odražavate Hristov karakter?`