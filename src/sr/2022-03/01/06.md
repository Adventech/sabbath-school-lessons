---
title:  Pouzdano obećanje u vezi s putovanjem
date:  30/06/2022
---

> <p></p>
> „Da! Dobrota i milost tvoja pratiće me u sve dane života mojega, i ja ću nastavati u domu Gospodnjem zadugo“ (Psalmi 23,6).

Kada se nađemo u dolini ili neprijateljskom okruženju, ponekad smo u iskušenju da pomislimo da smo ostali sami. Nemamo baš uvek utisak da Bog čini nešto veliko za nas. Pomišljamo čak da, u slučaju da nam je zaista pomogao, ne bismo ni bili u toj situaciji. Međutim, David to očigledno nije posmatrao na takav način.

`U koje dve pojedinosti je David, prema tekstu Psalmi 23,6, bio siguran uprkos iskušenjima? (Videti takođe Efescima 1,4; 2. Petrova 1,10; Jevrejima 11,13-15.)`

U nekim prevodima stoji: Božja dobrota i neiscrpna ljubav (Božje zavetno obećanje) će me „pratiti“ u sve dane mog života. Međutim, prvobitni glagol je mnogo snažniji, i taj stih bi zapravo trebalo da glasi: Njegova dobrota i neumorna ljubav će me „proganjati“ u sve dane mog života. (To je u stvari isti jevrejski glagol koji se koristi u stihovima kao što su 1. Mojsijeva 14,14, Isus Navin 10,19 i 1. Samuilova 25,29, gde je ideja o „gonjenju“ ili „poteri“ veoma jasna.)

Kakva slika se javlja u vašem umu kad pokušate da zamislite kako vas dobrota i neiscrpna ljubav „progone“? Šta mislite, šta je David hteo da nam kaže o Bogu opisujući Njegovu brigu za nas na takav način?

Koliko god je dolina duboka i koliko god su naši neprijatelji uporni, sigurnost u Božju dobrotu i neiscrpnu ljubav, kao i sigurnost u Njegovo vođstvo do samog kraja našeg putovanja sasvim je neupitna. Ako je razmišljanje o tome moglo da podupre Isusa na Golgoti, onda bi trebalo da ohrabri i nas.

Postoje, međutim, trenuci u kojima oni do kojih nam je stalo mnogo toga dovode u pitanje. Najbolji način da se, poput Davida, pozabavimo tim nedoumicama, nije pružanje teoloških objašnjenja o tome šta Bog može da uradi. Najbolji način je, kao što nam David pokazuje u tekstu Psalmi 23,6, pružanje podrške i iznošenje ličnih uverenja u vezi sa istinom o našem Bogu.

`Na osnovu vašeg ličnog znanja o Bogu, koji dokazi potkrepljuju tvrdnju da nas Njegova dobrota i nepresušna ljubav „progone“? Koje dokaze možete dodati iz Biblije? Kako biste to mogli da podelite sa onima koji dovode u pitanje sigurnost u Božje staranje? U kom smislu je Krst najveći primer te „potere“?`