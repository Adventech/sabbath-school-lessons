---
title:  Vera usred ognja pročišćenja
date:  18/07/2022
---

Jedna je stvar naći se usred bitke, a sasvim je nešto drugo čak i ne videti snage raspoređene u toj bici. U izvesnom smislu, to je ono sa čime se mi kao hrišćani suočavamo. Znamo da su te sile tamo negde, možemo da ih osetimo u svom životu, a ipak, moramo ići napred u veri, uzdajući se u Onoga „koji se ne vidi“ (Jevrejima 11,27).

`Pročitajte tekst Jov 23,1-10. U čemu je suština Jovove borbe? Šta on ne vidi? U isto vreme, čega se on verom drži, uprkos svim svojim iskušenjima?`

Čak i usred tih strašnih iskušenja, Jov se uzdao u Gospoda. Uprkos svemu, bio je rešen da izdrži. A jedna od stvari koja mu je pomogla da istraje bilo je zlato. Ne zlatna medalja, već gledanje u budućnost i uviđanje da će, ako se bude držao Boga, iz svojih nevolja izaći bolji – izaći će kao zlato. Koliko je Jov bio upoznat sa onim što se dešavalo iza kulisa, nije nam rečeno. Ali, bez obzira na sve što je bilo skriveno od njega, ipak je preživeo oganj pročišćenja.

Plašite li se vatre? Da li vas brine vrelina koju izazivaju okolnosti? Možda vam, kao u slučaju Jova, Božja vrelina izgleda neobjašnjivo. Možda imate poteškoća da se prilagodite novom poslu ili novom domu. Možda trpite zlostavljanje na poslu, ili čak u sopstvenoj porodici. Možda ste pogođeni bolešću ili finansijskim gubitkom. Koliko god je to teško razumeti, Bog može da iskoristi ta iskušenja da bi vas oplemenio, pročistio i izneo na videlo svoj lik preko vašeg karaktera.

Mogućnost da se pokaže kao zlato delovala je na Jova kao podsticaj, nešto u šta je mogao da uperi svoj pogled, i što mu je pomoglo da se izvuče iz nevolje. Snažno svedočanstvo o njegovom karakteru je već i to što je, usred svog bola i patnje, uspeo da shvati realnost procesa pročišćenja. Osim toga, uprkos svemu što nije razumeo, bio je svestan da će ga ta iskušenja oplemeniti.

`Šta biste mogli, na osnovu sopstvenog iskustva, da kažete o tome kako nas nevolje i iskušenja oplemenjuju i pročišćuju? Na koje još načine biste mogli da se popravite, osim kroz patnju?`