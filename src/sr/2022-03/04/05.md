---
title:  „Razumni“
date:  20/07/2022
---

Juče smo razmatrali važnost karaktera za one koji čekaju Drugi dolazak. Danas ćemo se konkretnije osvrnuti na važnost karaktera za one koji budu živi u vreme Isusovog drugog dolaska.

`Pročitajte tekst Danilo 12,1-10. Kakav je kontekst tih reči? Na koje se vreme u istoriji Zemlje to odnosi? I što je najvažnije, šta možemo, na osnovu tih stihova, zaključiti o karakteru Božjeg naroda tokom tih vremena? Koje karakteristike se pripisuju njima, za razliku od zlih? Videti takođe Otkrivenje 22,11.`

Razumeće – šta? Matematiku, prirodne nauke, visoku kritiku? U Pričama Solomunovim kaže se da je „početak... mudrosti strah Gospodnji“ (Priče 1,7). Možda su, u tom kontekstu, „razumni“ razu­mni upravo zato što će razumeti to vreme nevolje, te završne događaje, dok se budu odigravali. Oni neće biti iznenađeni, jer će na osnovu svog proučavanja Reči, znati da ta nevolja dolazi. I što je najvažnije, oni će znati dovoljno da bi dopustili tom vremenu nevolje da ih pročisti i oplemeni. Bezbožnici će, s druge strane, samo postajati tvrdoglaviji u svojoj pobuni i tako će napredovati u svojoj zloći.

Ono što je ključno jeste da su nam tu opisani ljudi koji su prošli kroz proces oplemenjivanja i pročišćenja.

`Mada smo te stihove razmatrali u kontekstu poslednjih dana, koje principe zapažamo u njima, a što nam može pomoći da bolje razumemo suštinu procesa pročišćenja i oplemenjivanja, čak i kad je reč o nama danas?`