---
title:  Karakter i zajednica
date:  21/07/2022
---

Reči jedne pesme glase ovako: „Ja sam stena, ja sam ostrvo.“ Da li ste se ikada osećali tako – da li ste ikad poželeli da ostanete sami? Možda ste čak čuli kako ljudi govore: „E pa, moj hod sa Bogom je moja privatna stvar. To nije nešto o čemu želim da razgovaram.“

`Pročitajte Efescima 4,11-16. Šta Pavle tu hoće da kaže? Kakvu ulogu on pridaje zajednici?`

Kada Pavle piše Efescima, on opisuje crkvu kao telo. Isus je glava, a ostatak tela čini Njegov narod. Ako pogledate Efescima 4,13, primetićete krajnju svrhu života u takvoj zajednici – a to je da doživimo „mjeru rasta visine Hristove“. Upravo zato smo potrebni jedni drugima!

Svakako, možemo biti hrišćani i kad smo sami. Zapravo, poput mnoštva onih koji su tokom vekova bili ismevani i proganjani, često je čak i neizbežno da stojimo sami. To što su ljudi u stanju da se odupru, i ne pokleknu pod pritiscima svog okruženja, predstavlja moćno svedočanstvo o Božjoj sili. Međutim, iako je to tačno, Pavle želi da naglasi ključnu istinu – puninu Hristovu, u krajnjoj liniji doživljavamo i otkrivamo kada radimo zajedno, u slozi jedni s drugima.

`Šta se, prema Pavlovim rečima u Efescima 4,11-16, mora dogoditi pre nego što se Hristova punina otkrije u našoj hrišćanskoj zajednici?`

Po čemu se svedočenje zajednice koja otkriva Hristovu puninu razlikuje od pojedinca koji otkriva Hristovu puninu? Šta to podrazumeva u kontekstu velike borbe? Videti Efescima 3,10.

`Lako je biti fin kada smo sami ili u društvu nepoznatih ljudi. Međutim, kada smo sa onima koje dobro poznajemo, ili čak sa onima koje ne volimo, to postaje mnogo teže. Ali, kada prema takvim ljudima ipak pokažemo milost i dobrotu, time pružamo neodoljivo svedočanstvo u prilog istine o Bogu.`