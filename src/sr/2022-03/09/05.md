---
title:  Svedok koji pridobija
date:  24/08/2022
---

U biblijskoj knjizi Dela apostola slavljenje Boga imalo je zadivljujući uticaj na one koji su to slušali. Pročitajte Dela 16,16-34. Pošto su bili svučeni i žestoko išibani, Pavle i Sila su bačeni u tamnicu. Nije bilo nikoga da stavi melem na njihova teško izranjavljena leđa. U velikim fizičkim bolovima i sa nogama u okovima, smešteni su u tamu unutrašnjeg zatvora. A onda, dok su ostali zatvorenici sedeli i slušali, Pavle i Sila su počeli da se mole i pevaju.

Posle zemljotresa, pošto je otkrio da ni Pavle ni Sila ni bilo ko od ostalih zatvorenika nije pobegao, tamničar „zaiskav­ši svijeću uletje i drkćući pripade k Pavlu i Sili; i izvedavši ih napolje reče: gospodo! šta mi treba činiti da se spasem?“ (Dela 16,29.30).

`Zašto je taj događaj naveo tamničara da svu pažnju usmeri na sopstvenu potrebu za spasenjem? Šta mislite, kakvu su ulogu molitve i pesme Pavla i Sile odigrale u tome što zatvorenici nisu pobegli, i što se taj čovek obratio zajedno sa celom svojom porodicom?`

Neverovatna je pomisao da naše slavljenje Boga može da preobrazi večnu sudbinu onih koji nas okružuju. Da su Pavle i Sila sedeli u mraku gunđajući i žaleći se, kao što zatvorenici obično rade, da li mislite da bi iko bio spasen te noći?

Ne znamo šta se kasnije dešavalo sa tamničarem i njegovom porodicom, ali možete li da ih zamislite kako čitaju Pavlove reči poslate iz jednog drugog zatvora – onog u Rimu: „Jer se vama darova Hrista radi ne samo da ga vjerujete nego i da stradate za nj, imajući onu istu borbu kakovu u meni vidjeste i sad čujete za mene“ (Filibljanima 1,29.30)? Ako su to pročitali i prisetili se kako je Pavlova patnja njima donela radost, to im je sigurno ispunilo srce pesmom i donelo novi podsticaj da ostanu verni, bez obzira na cenu.

`Šta mislite, na koga bi pesma hvale iz vašeg srca mogla da utiče tako da prihvati Boga? Uložite svestan napor da slobodnije i otvorenije slavite Boga u prisustvu drugih ljudi. Nikad ne znate kakav pozitivan uticaj bi to moglo da ima.`