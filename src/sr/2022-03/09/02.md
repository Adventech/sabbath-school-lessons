---
title:  Okvir za proslavljanje
date:  21/08/2022
---

Veliki ruski pisac Fjodor Dostojevski bio je osuđen na smrt, ali mu je kazna u poslednjem trenutku preinačena. Umesto toga, proveo je godine u zatvoru. Govoreći o svom zatvorskom iskustvu, napisao je: „Veruj do kraja, čak i ako svi ljudi zalutaju i ti ostaneš jedini veran. I tada prinesi svoju žrtvu i hvali Boga u svojoj usamljenosti.“

U prethodnim poukama već smo zapazili da je Pavle trpeo neverovatno protivljenje i progonstvo. A sada je sedeo u rimskom zatvoru. Pa ipak, nije bio depresivan. Naprotiv, poletno je pisao da bi ohrabrio vernike u Filipima!

`Pročitajte Filibljanima 4,4-7. Šta mislite, kako je Pavle mogao da napiše nešto tako kad je i sam sedeo u zatvoru? Koje ključeve za sticanje „mira Božjeg“ nalazimo u tom tekstu?`

Jedno je radovati se kad nam sve ide kako treba. Ali Pavle nas podstiče da se uvek radujemo. To može zvučati čudno. Ako doslovno shvatimo to što Pavle piše, nalazimo dve važne poruke za nas.

Prvo, ako želimo da se uvek radujemo, to znači da treba da se radujemo čak i onda kad nam okolnosti ne pružaju mnogo povoda za to. Drugo, ako želimo da se uvek radujemo, to takođe znači da ćemo morati da naučimo da se radujemo i u trenucima kad nam uopšte nije do toga.

Pavle nas poziva da slavimo Boga, mada nam to ponekad može izgledati sasvim neprirodno. To nam može izgledati čak i nerazumno. Ali, kao što ćemo videti, upravo zbog takvih trenutaka, kad nam se čini da je to nerazumno, i jesmo pozvani da se radujemo. Drugim rečima, slavljenje Boga je čin vere. Kao što se vera ne zasniva na okolnostima u kojima se nalazimo, već na istini o Bogu, tako je i slavljenje Boga nešto što ne činimo zato što se dobro osećamo, već zbog istine o tome ko je On i šta nam je obećao. I začudo, upravo takva vera počinje da oblikuje naše misli, osećanja i okolnosti.

`Koju istinu o Bogu Pavle prepoznaje u tekstu koji smo danas proučavali – istinu koja ga je osposobila da se raduje, čak i u zatvoru? Sastavite kratku listu Božjih atributa za koje znate da su istiniti. Zatim čitajte tu listu i hvalite Boga zbog svake od navedenih stavki. Kako to menja vaša osećanja i vaš pogled na okolnosti u kojima se nalazite?`