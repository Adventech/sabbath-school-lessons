---
title:  Molitva ruši zidove
date:  22/08/2022
---

U engleskom jeziku postoji izreka: „Biti (farbom) sateran u ćošak.“ Zamislite da farbate pod u sobi, a onda shvatite da ste zarobljeni u ćošku i da ne možete da izađete – osim ako pređete preko sveže farbe. Morate ostati tamo dok se sve ne osuši!

Ponekad se čini da nas naša vera sateruje u ćošak. Dospevamo u određenu situaciju, a onda nas, poput sveže farbe na podu, naša vera „zarobljava“. Razmatramo situaciju i moramo ili da odbacimo Boga, veru i sve u šta smo se uzdali, ili će nas naša vera prinuditi da prihvatimo ono što izgleda nemoguće.

Bog je saterao Izraelce u ćošak. Pošto su 40 godina lutali pustinjom, On ih nije poveo na puste, mirne travnjake. Doveo ih je do jednog od najjače utvrđenih gradova u celoj oblasti. Zatim su šest dana morali da hodaju oko Jerihona u tišini. A sedmog dana im je Bog rekao da viču – i to vikanje, zajedno sa trubama, donelo im je pobedu.

`Pročitajte tekst Isus Navin 5,13-6,20. Čemu je Bog hteo da pouči Izraelce?`

Glasno vikanje nije izazvalo vibracije od kojih su se zidovi srušili. Kada je Bog pozvao Izraelce da „viču“, to je bila ista vrsta vikanja o kojoj David piše u 66. Psalmu: „Poklikni Bogu, sva zemljo! Zapjevajte slavu imenu njegovu, dajte mu hvalu i slavu!“ (Psalmi 66,1.2). To vikanje bilo je zapravo slavljenje Boga! Posle šest dana gledanja u masivne zidine, sigurno su zaključili da sami nemaju nikakve šanse da ih sruše.

Kako nam ta misao pomaže da razumemo značenje stiha Jevrejima 11,30?

`Kada se sprema da učini nešto novo u našem životu, Bog će možda morati da nas dovede pred Jerihon, jer treba da nas nauči da sila za pobedu ne leži u našoj snazi i strategijama. Sve što nam je potrebno dolazi odnekud izvan nas samih. Prema tome, šta god da se nalazi pred nama, koliko god nam to izgledalo nepremostivo, naša uloga je samo da slavimo Boga – izvor svega što nam je potrebno. To je vera na delu.`