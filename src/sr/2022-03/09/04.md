---
title:  Život proslavljanja Boga
date:  23/08/2022
---

Slavljenje Gospoda nije nešto čemu smo skloni po svojoj prirodi, čak ni u povoljnim prilikama. A koliko nam tek to teže pada kad su prilike loše! Pa ipak, to je ono na šta smo pozvani. Slavljenje Boga je nešto što moramo da praktikujemo sve dok, od povremene aktivnosti, ne preraste u atmosferu u kojoj živimo. Slavljenje Boga ne bi trebalo toliko da bude neki poseban čin, koliko poseban način života.

`Pročitajte tekst Psalmi 145. Koje razloge David navodi za slavljenje Boga? U kom smislu bi reči tog psalma trebalo da budu naše sopstvene?`

Veliki britanski propovednik Čarls Hadon Spurdžon napisao je knjigu pod naslovom The Practice of Praise (Navika slavljenja Boga). Ona se zasniva na 7. stihu pomenutog psalma. Na osnovu tog kratkog stiha, Spurdžon nam skreće pažnju na tri bitne pojedinosti, koje nam mogu pomoći da izgradimo naviku slavljenja Boga u svom životu.

`1.	Slavljenje Boga uvežbava se gledanjem oko sebe. Ako ne gledamo oko sebe da bismo uočili Božju veličinu, nećemo ni imati razloga da Ga slavimo. Šta možete zapaziti u stvorenom svetu što je hvale vredno, poput lepote Božje tvorevine? Šta možete zapaziti u duhovnom svetu što je hvale vredno, poput rastuće vere nekog mladog hrišćanina?`

`2.	Slavljenje Boga uvežbava se sećanjem na ono što smo videli. Ako hoćemo da živimo u atmosferi hvalospeva, moramo biti u stanju da se prisetimo razloga za to. Na koji način možemo da se podsetimo velikih stvari o Bogu (na primer, smišljanjem novih rituala ili simbola koji će nas podsetiti na Njegova dela), tako da Njegovu dobrotu i istinu o Njemu nikad ne smetnemo sa uma?`

`3.	Slavljenje Boga uvežbava se pričanjem o Njemu. Slavljenje Boga nije nešto što treba da se odvija samo u našoj glavi. Ono treba da silazi sa naših usana, i da bude čujno za ljude oko nas. Kojih razloga se možete setiti da biste glasno hvalili Boga? Kakav uticaj takvo hvaljenje Boga može imati i na koga?`

Uzmite olovku i papir i provedite neko vreme razrađujući te tri tačke. Šta možete preduzeti da biste razvili naviku slavljenja Boga u svom životu?