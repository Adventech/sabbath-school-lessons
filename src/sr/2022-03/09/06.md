---
title:  Oružje koje osvaja
date:  25/08/2022
---

Pročitajte tekst 2. Dnevnika 20,1-30. Kao što je Josafat otkrio, slavljenje Boga je moćno oružje. Pošto je primio izveštaj da protiv njega dolazi „veliko mnoštvo“, Josafat nije odmah požurio u vojni pohod, već on „obrati lice svoje da traži Gospoda“ (2. Dnevnika 20,3). Kad je narod Jude došao u Jerusalim na post, Josafat je priznao realnost situacije, rekavši: „U nama nema snage da se opremo tome mnoštvu velikom, koje ide na nas, niti mi znamo što bismo činili, nego su oči naše uprte u te“ (2. Dnevnika 20,12).

`Kad vidite da vam se približava „veliko mnoštvo“, kakva je vaša instinktivna reakcija? Na osnovu Josafatovog odgovora u tekstu 2. Dnevnika 20,3-12, šta možete naučiti o suočavanju sa nadmoćnim protivnicima?`

Kada se Duh Gospodnji spustio na proroka Jazila, on je hrabro objavio: „Ne treba vi da se bijete u ovom boju; postavite se, stojte pa gledajte kako će vas izbaviti Gospod, Judo i Jerusalime! Ne bojte se i ne plašite se, sjutra izidite pred njih, i Gospod će biti s vama“ (2. Dnevnika 20,17). Posle toga, oni su slavili Boga i pevali Mu hvalospeve „glasom veoma visokim“ (2. Dnevnika 20,19). Iako je Bog nameravao da se bori za njih, oni su ipak morali da izađu i suoče se sa neprijateljem.

Nije to bio običan vojni marš. Josafat je pozvao hor da peva hvalospeve Gospodu dok se vojska postrojavala. „A kad počeše pjesmu i hvalu, obrati Gospod zasjedu na sinove Amonove i sinove Moavove i na one iz gore Sira, koji izidoše na Judu, te se razbiše“ (2. Dnevnika 20,22). Prema autoru teksta, Bog je intervenisao upravo u trenutku kad su pokazali veru u Njegovo obećanje, pevajući: „Hvalite Gospoda, jer je dovijeka milost njegova“ (2. Dnevnika 20,21).

`Ponovo pročitajte tekst 2. Dnevnika 20,1-30. Koja duhovna načela tu nalazimo, a  što možemo primeniti na sopstveno hodanje sa Bogom, posebno u trenucima iskušenja i stresa?`