---
title:  Prelomljeni hleb i proliveno vino
date:  28/08/2022
---

`Osvald Čembers je rekao da mi treba da postanemo „prelomljen hleb i proliveno vino“ za druge. Šta je on, po vašem mišljenju, time hteo da kaže?`

U celoj Bibliji nalazimo primere ljudi koji su bili „slomljeni“ da bi služili drugima. Mojsije je bio pozvan da izdrži beskrajne napade ogovaranja i kritika dok je vodio narod u Obećanu zemlju. Josif je bio pozvan na putovanje koje je uključivalo izdaju i zatvor, pre nego što je postavljen na visok položaj u Egiptu. U svakom slučaju, Bog je dopustio određene situacije kako bi život Njegovog naroda mogao da postane pozornica Njegove milosti i brige, ne samo za njih same, već i za dobro drugih. Bog može i nas da upotrebi na isti način. Lako je biti ljut ili povređen u takvim situacijama. Ali kao što smo juče primetili, krotost je Bogom dana sposobnost da se takve situacije izdrže „sa strpljenjem i bez ozlojeđenosti“.

`Pročitajte tekst Jezekilj 24,15-27. Šta se tu dešavalo? Zašto je Jezekilj morao da prođe kroz tu nevolju?`

U tekstu Jezekilj 24,24 Bog kaže: „I Jezekilj će vam biti znak: činićete sve što on čini; kad to dođe, poznaćete da sam ja Gospod Gospod.“ Na osnovu Jezekiljevog primera, narod Izraela je trebalo da se uveri u istinu o tome ko je Bog, Suvereni Gospod – i uvideće tu istinu kad se bude ispunilo proročanstvo koje je Jezekiljev život simbolizovao, i kad bude i sam doživeo patnje s kojima se prorok suočio. Ko zna koliko će ljudi isto tako videti „Suverenog Gospoda“ zahvaljujući nama i našim patnjama?

Pre ili kasnije sam život slomi svakoga od nas. Koje životno iskustvo je vas slomilo? Koje ste lekcije naučili? Kako Gospod može da iskoristi vašu skrušenu dušu da bi pomogao drugim ljudima?