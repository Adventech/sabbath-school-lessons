---
title:  Naša Stena i Utočište
date:  01/09/2022
---

Često su najponosniji, najarogantniji i najnametljiviji ljudi upravo oni koji pate od niskog samopoštovanja. Njihova gordost i arogancija – i potpuni nedostatak krotosti i poniznosti – postoje zato da bi se prikrilo, možda čak i nesvesno, nešto što im iznutra nedostaje. Ono što je njima potrebno, potrebno je i svima nama: osećaj sigurnosti, lične vrednosti i prihvatanja, posebno u trenucima nevolje i patnje. A sve to možemo naći samo kod Gospoda. Ukratko, krotost i poniznost, daleko od toga da su atributi slabosti, često su najsnažniji izraz čvrste utemeljenosti duše na večnoj Steni.

`Pročitajte tekst Psalmi 62,1-8. Kakva je pozadina tog psalma? Kakve zaključke David tu iznosi? Koja duhovna načela možete spoznati na osnovu toga što on govori? I što je najvažnije, kako možete naučiti da te principe primenite u svom životu?`

„Bez ikakvog razloga ljudi će postajati naši neprijatelji. Pobude Božjih ljudi biće pogrešno tumačene ne samo od strane sveta, već i od njihove braće. Gospodnje sluge biće postavljene na teška mesta. Planine će se praviti od krtičnjaka samo da bi ljudi opravdali svoje sebične, nepravedne težnje... Pogrešnim predstavljanjem, na te ljude biće bačena ljaga nepoštenja, jer su im okolnosti izvan njihove kontrole iskomplikovale posao. Na njih će se ukazivati kao na ljude kojima se ne može verovati. I to će činiti članovi crkve. Gospodnje sluge moraju se naoružati Hristovim mislima. One ne smeju očekivati da će izbeći uvrede i pogrešne procene. Biće označeni kao preterani entuzijasti i fanatici. Ali neka se ne obeshrabruju. Božja ruka je za upravljačem i On, putem svog proviđenja, vodi delo na slavu svog imena.“ – Elen G. Vajt, Podignimo pogled, str. 177 (original).

`Koliko ste imuni na prigovore i podbadanja od strane drugih? Najverovatnije ne baš toliko imuni, zar ne? Kako se možete držati Gospoda, i osećaj sopstvene vrednosti usidriti u Onome koji vas toliko voli da je umro za vaše grehe – i na taj način se zaštititi od uvreda drugih?`