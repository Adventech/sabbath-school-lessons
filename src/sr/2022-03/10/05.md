---
title:  Zatvorena usta
date:  31/08/2022
---

Najmoćniji primeri krotosti u nevolji potiču od samog Isusa. Kada je rekao: „Naučite se od mene; jer sam ja krotak i smjeran u srcu“ (Matej 11,29), On je verovatno imao na umu nešto što mi ne možemo ni da zamislimo.

`Pročitajte tekst 1. Petrova 2,18-25. Petar daje iznenađujuće savete robovima. On opisuje kako je Isus reagovao na nepravedno i okrutno postupanje, sugerišući da nam je On ostavio „ugled da idemo njegovijem tragom“ (1. Petrova 2,21). Koje principe krotosti i poniznosti u nevoljama možemo naučiti iz Isusovog primera, prema onome što Petar tu navodi?`

Strašno je posmatrati kada se neko nepravedno ponaša prema drugima. A posebno je bolno kada smo i sami izloženi nepravednom postupanju. Budući da uglavnom imamo snažan osećaj za pravdu, kada dođe do nepravde, mi instinktivno pokušavamo da „popravimo stvari“ poneti gnevom koji smatramo ispravnim i pravednim.

Nije lako živeti tako kao što Petar govori. Možda je čak i nemoguće, a3ko ne prihvatimo jednu ključnu istinu – da u svim situacijama u kojima trpimo nepravdu, naš nebeski Otac ima kontrolu, i da će delovati u našu korist kada to bude po Njegovoj volji. To takođe znači da moramo biti otvoreni za mogućnost da, poput Isusa, možda nećemo uvek biti spaseni od nepravde. Ali moramo imati na umu da je naš nebeski Otac još uvek sa nama i da vodi glavnu reč.

Petrov savet, dat po uzoru na Isusov život, deluje iznenađujuće, jer ukazuje da, pri suočavanju sa nepravednom patnjom, ćutanje može da predstavlja veće svedočanstvo o Božjoj slavi nego što bi to bilo „popravljanje ljudi“. Kada su Ga Kajafa i Pilat ispitivali, Isus je mogao da kaže mnogo toga kako bi popravio situaciju i opravdao se, ali nije to učinio. Njegovo ćutanje je svedočilo o Njegovoj krotosti.

`Kako se nosite sa situacijama u kojima se prema vama nepravedno postupa? Kako možete neke od principa koji su ovde razmatrani bolje da primenite u svom životu danas?`