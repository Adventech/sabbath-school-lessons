---
title:  Posredovanje za milost
date:  29/08/2022
---

`Pročitajte tekst 2. Mojsijeva 32,1-14. Kakvu ulogu je Mojsije tu imao?`

Nakon što su Izraelci počeli da se klanjaju zlatnom teletu, Bog je zaključio da su otišli predaleko i najavio da će ih uništiti, a od Mojsija načiniti novi, veliki narod. Međutim, umesto da prihvati Božju ponudu, Mojsije moli Boga da pokaže milost prema svom narodu – i Bog popušta.

Tekst 2. Mojsijeva 32,1-14 pokreće dva važna pitanja. Prvo, Božja ponuda da uništi pobunjeni narod i blagoslovi Mojsija bila je u stvari test za njega. Bog je želeo da Mojsije pokaže koliko ima saosećanja prema tom beznadežno neposlušnom narodu. I Mojsije je prošao test. Poput Isusa, tražio je milost za grešnike. Tu otkrivamo nešto veoma zanimljivo: Bog će ponekad dopustiti da se suočimo sa protivljenjem. Bog će ponekad dopustiti da se nađemo u nevolji, da bi On, mi sami, pa i ceo svemir koji posmatra, mogli da se uverimo koliko zaista imamo saosećanja prema onima koji su svojeglavi.

`Koje razloge je Mojsije naveo kad je tražio od Gospoda da ne uništi Izrael?`

Drugo, taj tekst pokazuje da su protivljenje i neposlušnost poziv za otkrivanje blagodati. Milost je najpotrebnija onda kad je ljudi najmanje zaslužuju. I upravo tada, kad je oni najmanje zaslužuju, i mi najmanje želimo da je pružimo. Ali vidimo da je Mojsije, i nakon što ga je sestra Marija kritikovala, vapio ka Gospodu da je isceli od gube (4. Mojsijeva 12). Kada je Bog bio ljut na Koreja i njegove sledbenike i zapretio da će ih sve uništiti, Mojsije je pao ničice da se založi za njihove živote. A sledećeg dana, kada je Izrael negodovao protiv Mojsija zbog smrti tih istih pobunjenika, i kada je Bog zapretio da će i njih uništiti, Mojsije je opet pao licem ka zemlji i pozvao Arona da očisti narod od greha okadivši ga (4. Mojsijeva 16). U svojoj krotosti, u krajnjoj nesebičnosti usred te nevolje, Mojsije je tražio milost za one koji je ni u kom slučaju nisu zasluživali.

`Razmislite o ljudima iz svog okruženja za koje smatrate da najmanje zaslužuju milost. Kako biste, svojom krotošću i nesebičnom poniznošću, mogli da budete otkrivenje Božje blagodati za te ljude?`