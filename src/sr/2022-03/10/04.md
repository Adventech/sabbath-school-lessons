---
title:  Voleti one koji nas povređuju
date:  30/08/2022
---

Neko je jednom rekao: „Voleti svoje neprijatelje, dakle, ne znači da se od nas očekuje da volimo prljavštinu ispod koje se nalazi biser, nego da volimo biser koji leži u prašini... Bog nas ne voli zato što smo po prirodi dostojni ljubavi, već mi postajemo dostojni ljubavi zato što nas On voli.“

`Kad pogledate svoje „neprijatelje“, šta obično vidite – biser ili prljavštinu oko njega?`

`Pročitajte tekst Matej 5,43-48. Isus nas tu poziva da volimo svoje neprijatelje i da se molimo za njih. Koji primer iz prirode nam On tu daje, koji nam pomaže da razumemo zašto treba da volimo svoje neprijatelje? Čemu nas On uči?`

U tekstu Matej 5,45 Isus navodi primer svog Oca koji je na nebesima, da bi ilustrovao kako treba da se ponašamo prema onima koji su nas povredili i možda doveli u najgore vrste teških iskušenja. Isus kaže da Njegov Otac šalje blagoslov kiše i pravednima i nepravednima. Ako Bog daje kišu čak i nepravednima, kako onda mi treba da se ponašamo prema njima?

Isus ne pokušava da kaže da mi uvek treba da gajimo topla, blaga osećanja prema svima koji nam stvaraju nevolje, mada je i to moguće. U osnovi, ljubav prema našim neprijateljima ne treba da se ogleda u osećanjima koja gajimo, već u konkretnim postupcima koji otkrivaju brigu i obzir prema njima.

Isus zaključuje taj odlomak stihom koji izaziva mnoge polemike: „Budite vi dakle savršeni, kao što je savršen otac vaš nebeski“ (Matej 5,48). Međutim, njegovo značenje je sasvim jasno kad se sagleda u kontekstu: oni koji žele da budu savršeni kao što je Bog savršen, moraju da pokazuju ljubav prema svojim neprijateljima kao što Bog pokazuje ljubav prema svojim. Biti savršen u Božjim očima znači voleti one koji nam se protive, a za to je potrebna krotost srca koju nam samo Bog može dati.

`Imajući na umu našu definiciju krotosti („podnošenje uvreda sa strpljenjem i bez ozlojeđenosti“), navedite promene koje biste morali da izvršite da biste dopustili Gospodu da vam podari onu vrstu krotosti srca koja će vam pomoći da imate ispravan stav prema „neprijateljima“.`