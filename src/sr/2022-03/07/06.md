---
title:  Disciplina našeg Oca
date:  11/08/2022
---

`Pročitajte tekst Jevrejima 12,5-13. Koja poruka se tu nalazi za nas i kako se ona uklapa u ono što proučavamo ovog tromesečja?`

U Jevrejima 12,5-13, Pavle govori o nevoljama u kontekstu disciplinovanja. U pojedinim biblijskim prevodima, različiti oblici reči koja se odnosi na disciplinovanje pojavljuju se deset puta. U grčkom svetu to je bila osnovna reč za „vaspitanje“. Dakle, razumeti „disciplinu“ znači razumeti kako nas Bog vaspitava i obrazuje u školi vere koju je Pavle ranije opisao u Jevrejima 11.

U Jevrejima 11, Pavle opisuje muškarce i žene vere. Vera je bila to što ih je održalo dok su se suočavali sa raznim teškim okolnostima. A na početku 12. poglavlja, Pavle se okreće nama, čitaocima, i kaže da s obzirom na to koliko je ljudi pre nas istrajalo uprkos izuzetno nepovoljnim okolnostima, i mi možemo da trčimo i završimo životnu trku vere. Ključ je da uperimo pogled u Isusa (Jevrejima 12,2), da bi nam On bio primer u teškim vremenima (Jevrejima 12,3). Kad čitamo 12. poglavlje, to je kao da smo dobili par naočara za čitanje. Bez tih naočara, naše viđenje i razumevanje teškoća kroz koje prolazimo, uvek će biti zamagljeno. Ali gledanje kroz te naočare ispraviće nejasno objašnjenje patnje koje nam naša kultura nameće. Tada ćemo biti u stanju da jasno razumemo i razumno reagujemo na nevolje.

**Čitajte kroz „naočare“ koje vam pruža tekst Jevrejima 12,1-13. A sada se koncentrišite na stihove 5-13 i odgovorite na sledeća pitanja:**

`Ko je pokretač disciplinovanja?`

`Kako mi doživljavamo to disciplinovanje?`

`Koji je cilj disciplinovanja?`

Pročitajte ponovo ceo tekst Jevrejima 12,1-13. Napravite listu svih razloga s kojima možete da se povežete, a koji vam mogu poslužiti kao osnov za nadanje. Kako ste doživeli tu nadu u trenucima sopstvenog duhovnog „vaspitavanja“?