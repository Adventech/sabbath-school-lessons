---
title:  Prisustvo našeg Oca
date:  09/08/2022
---

> <p></p>
> „Jer ja Gospod Bog tvoj držim te za desnicu, i kažem ti: ne boj se, ja ću ti pomagati“ (Isaija 41,13).

Neko je jednom rekao: „Kada se čini da je Bog daleko, ko je taj koji se udaljio?“ Kad naiđu problemi, mi pomišljamo da nas je Bog napustio. Međutim, istina je da On nikud nije otišao.

Jevrejima u izgnanstvu činilo se da je Bog veoma daleko. Međutim, kroz Knjigu proroka Isaije, On ih uverava u buduće izbavljenje. Mada je stvarni povratak u Jerusalim još uvek bio u dalekoj budućnosti, Bog je želeo da Njegov narod zna da se On nije udaljio od njih, i da imaju svaki razlog za nadu.

`Pročitajte tekst Isaija 41,8-14. Koje razloge za nadu možete navesti ljudima koji željno iščekuju buduće izbavljenje? Kako nam to obećanje pomaže dok čekamo da se naše izgnanstvo na zemlji okonča?`

Jedna od najsnažnijih slika među tim stihovima nalazi se u tekstu Isaija 41,13. Suvereni Bog univerzuma kaže da Njegov narod ne treba da se plaši, jer je On taj koji ih „drži za desnicu“. Jedno je zamišljati kako Bog upravlja događajima na zemlji s nekog velikog prestola udaljenog više svetlosnih godina od naše planete. Ali sasvim je nešto drugo shvatiti da je On dovoljno blizu da pripadnike svog voljenog naroda drži za ruku.

Kad smo prezaposleni, teško uspevamo da se setimo da nam je Bog blizu. Ali kada se setimo da je On zapravo Emanuel, „Bog s nama“, to donosi veliku promenu. Kada je Bog s nama, onda su i Njegove namere, Njegova obećanja i moć preobraženja takođe s nama.

`U narednih nekoliko dana napravite jedan eksperiment. Kad god je moguće, podsetite se da vam je Bog univerzuma dovoljno blizu da bi mogao da vas drži za ruku, i da vam je On lično obećao pomoć. Beležite promene do kojih, pod uticajem toga, dolazi u vašem načinu života.  Pripremite se da u subotu u razredu razgovarate o tom svom iskustvu.`