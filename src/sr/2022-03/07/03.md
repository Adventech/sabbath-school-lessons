---
title:  Ko je naš Otac
date:  08/08/2022
---

Osvald Čembers piše: „Da li pitate Boga šta će da uradi. On vam to nikada neće reći. Bog vam ne govori šta će učiniti, već vam otkriva ko je On.“ – My Utmost for His Highest (Uhrichsville, OH: Barbour & Company, Inc., 1963), Jan. 2.

Šta je, po vašem mišljenju, Osvald Čembers time hteo da kaže?

Kao što znamo, Knjiga o Jovu počinje njegovom velikom ličnom tragedijom. On gubi sve, osim svog života i svoje žene, a ona mu predlaže: „Prokuni Boga pa umri!“ (Jov 2,9). Ono što sledi je diskusija tokom koje njegovi prijatelji pokušavaju da utvrde zašto se sve to dogodilo. Međutim, za sve vreme trajanja te diskusije, Bog ćuti.

A onda se, iznenada, u 38. poglavlju, Bog javlja i kaže: „Ko je to što zamračuje savjet riječima nerazumno?“ (Jov 38,2). Zatim, ne zastajući ni tren, Bog postavlja Jovu nekih 60 zapanjujućih pitanja. Otvorite svoju Bibliju i proučite ih u poglavljima Jov 38 i Jov 39.

Nakon poslednjeg pitanja, Jov odgovara: „Gle, ja sam malen, šta bih ti odgovorio? Mećem ruku svoju na usta svoja. Jednom govorih, ali neću odgovarati; i drugom, ali neću više“ (Jov 39, 37.38). Ali Bog još nije završio. On ponovo progovara i postavlja novi niz „velikih“ pitanja, jedno za drugim.

`Pročitajte Jovov konačni odgovor u tekstu Jov 42,1-6. Šta je Bog pokušavao da mu kaže i kakav je uticaj to imalo na Jova?`

Bog nije odgovorio ni na jedno od pitanja „zašto“ Jovovih prijatelja. Umesto toga, On je dočarao svoju neuporedivu veličinu koja se otkriva kroz zadivljujuća dela stvaranja. Posle toga, Jovu sigurno nisu bili potrebni nikakvi drugi odgovori. Potreba za objašnjenjima bila je zasenjena nadmoćnom slikom Božjeg veličanstva.

Taj događaj otkriva jedan fascinantan paradoks. Nada i ohrabrenje mogu proizaći upravo iz spoznaje da znamo tako malo. Mi instinktivno tražimo utehu pokušavajući da saznamo sve, i onda se obeshrabrimo jer ne uspevamo u tome. Bog ponekad čak ističe naše neznanje da bismo shvatili da sigurnost i nadu možemo pronaći samo u Biću mnogo većem od sebe samih.

`Da li vam se u ovom trenutku dešava nešto što jednostavno ne možete da razumete? Ako se dešava, usmerite pažnju na Božji karakter. Kako vam to pruža neophodnu nadu da biste istrajali dok prolazite kroz iskustvo koje vam je, za sada, neshvatljivo?`