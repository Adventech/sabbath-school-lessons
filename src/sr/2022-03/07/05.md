---
title:  Planovi koje naš Otac ima za nas
date:  10/08/2022
---

`Svi tragaju za nadom. Ali gde se ona nalazi? Neki ljudi pronalaze nadu u osmehu prijatelja. Za druge, nada izrasta iz finansijske sigurnosti ili stabilnog braka. U čemu vi obi­čno tražite nadu i hrabrost?`

Prorok Jeremija u svojoj knjizi piše ljudima koji su, tokom svog izgnanstva, izgubili nadu. „Na vodama Vavilonskim sjeđasmo i plakasmo opominjući se Siona“ (Psalmi 137,1). I mada su Izraelci bili slomljenog srca, Jeremija iznosi razloge iz kojih nije trebalo da odustanu od nade.

`Koji se povodi za nadu navode u tekstu Jeremija 29,1-10?`

U tom odlomku postoje tri važna izvora nade koja vredi istaći.

Prvo, Bog govori svom narodu da ne treba da odustane od nade, zato što njihove prilike nisu rezultat slučajnosti niti nekog nepredvidivog zla. Jer, „ovako veli Gospod nad vojskama, Bog Izrailjev, svemu roblju koje /Ja/preselih iz Jerusalima u Vavilon...“ (Jeremija 29,4). Mada se činilo da ih zlo okružuje, Juda je sve vreme bio u Božjim rukama.

Drugo, Bog govori svom narodu da ne treba da odustaje od nade, jer On može da čini svoja dela čak i usred njihovih trenutnih poteškoća. „I tražite dobro gradu, u koji vas preselih, i molite se za nj Gospodu, jer u dobru njegovu biće vama dobro“ (Jeremija 29,7).

Treće, Bog poručuje svom narodu da ne treba da odustaje od nade, jer će se njihovo izgnanstvo u određeno vreme okončati: „Jer ovako veli Gospod: kad se navrši u Vavilonu sedamdeset godina, pohodiću vas, i izvršiću vam dobru riječ svoju da ću vas vratiti na ovo mjesto“ (Jeremija 29,10).

Pošto im je objasnio kako se starao o njima u prošlosti, kako se stara o njima u sadašnjosti i kako će se starati o njima u budućnosti, Bog na prelep način opisuje svoju nežnu brigu za narod (videti Jeremija 29,11-14).

`Pročitajte tekst Jeremija 29,11-14, izgovarajući svoje ime umesto reči „vam“ i „vas“, kao da Bog vama lično daje ta obećanja. Primenite ta obećanja na sebe, sa čime god da se trenutno borite.`