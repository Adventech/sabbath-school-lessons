---
title:  Potreba da istrajemo
date:  04/08/2022
---

`Pročitajte događaj o Jakovljevom rvanju sa Bogom (1. Mojsijeva 32). Šta nam taj izveštaj govori o istrajnosti, čak i usred velikog obeshrabrenja? (Pre nego što odgovorite, uzmite u obzir ceo kontekst Jakovljeve situacije.)`

Mi možemo znati šta je ispravno i dobrovoljno činiti to što je ispravno, ali kada smo pod pritiskom, postaje veoma teško držati se Boga i Njegovih obećanja. To je zato što smo slabi i plašljivi. Zato je jedna od važnih vrlina hrišćanina njegova istrajnost, sposobnost da nastavi dalje uprkos želji da odustane.

Jedan od najboljih biblijskih primera istrajnosti je Jakov. Mnogo godina ranije, Jakov je prevario svog oca i brata Isava kako bi dobio pravo prvenaštva (1. Mojsijeva 27), i od tada je bežao u strahu od Isavove želje da ga ubije. Mada je u snu o lestvama koje sežu do neba (1. Mojsijeva 28) dobio divna obećanja o Božjem vođstvu i blagoslovu, ipak je bio uplašen. Očajnički je žudeo da mu Bog pruži osvedočenje da je i dalje prihvaćen, i da obećanja koja mu je dao mnogo godina ranije i dalje važe. Dok se rvao sa nekim ko je zapravo bio Isus, Jakovu je iščašen kuk. Od tog trenutka, borba više nije bila moguća, jer je bol bio neizdrživ. Mora da je tada došlo do suptilnog pomaka od borbe do oslanjanja. Jakov se držao za Isusa trpeći strahovit bol sve dok nije dobio uverenje o blagoslovu. Zato mu Isus kaže: „Pusti me, zora je“ (1. Mojsijeva 32,26).

Jakov je primio blagoslov zato što se čvrsto držao Isusa dok je trpeo nesnosan bol. Tako je i sa nama. Bog može i nama da „iščaši kuk“, i da nas onda pozove da se u svom bolu držimo Njega. I zaista, Bog je dozvolio da Jakovu ostanu bolne posledice – i dalje je hramao kada se sreo sa bratom. Spolja je to izgledalo kao slabost, ali za Jakova je to bio znak njegove snage.

`Koje praktične odluke možete doneti (u vezi sa druženjem, načinom života, štivom koje čitate, zdravstvenim i duhovnim navikama) koje će vam pomoći da istrajete sa Gospodom usred obeshrabrenja i iskušenja?`