---
title:  Radikalna posvećenost
date:  03/08/2022
---

> <p></p>
> „A ako te oko tvoje desno sablažnjava, iskopaj ga i baci od sebe: jer ti je bolje da pogine jedan od udova tvojijeh negoli sve tijelo tvoje da bude bačeno u pakao“ (Matej 5,29).

`Razmislite o Isusovim rečima u navedenom stihu. Da li biste ih nazvali radikalnim i zašto?`

Radikalni potezi su neophodni, ne zato što Bog želi hrišćanima da oteža život, već zato što smo se mi, kao i naša kultura, uveliko udaljili od Božjih planova za nas. Ljudi se ponekad trgnu i zapitaju: „Kako sam mogao toliko da se udaljim od Boga?“ A odgovor je uvek isti – korak po korak.

Pročitajte tekst Matej 5,29.30. Isus govori u kontekstu seksualnih greha. Međutim, principi koji leže u osnovi Njegovih reči mogu se primeniti i pri suočavanju sa svakim drugim grehom. Zapravo, ti principi se mogu primeniti na naš rast u Hristu uopšte.

`Koju ključnu istinu nam Isus saopštava tim rečima zabeleženim u tekstu Matej 5,29.30? Da li smo zaista pozvani da bukvalno osakatimo sebe?`

Isus nas ne poziva da fizički povređujemo svoje telo – nipošto! On nas zapravo poziva da kontrolišemo svoj um, a time i svoje telo, bez obzira na cenu. Zapazite da u tim stihovima ne stoji da treba da se molimo, i da će Bog istog trenutka ukloniti grešne sklonosti iz našeg života. Ponekad će Bog, u svojoj milosti, učiniti upravo to za nas, ali često će nas pozvati da se radikalno posvetimo odustajanju od nečega, ili započinjanju nečega što nam se možda uopšte ne radi. U kakvu samo nevolju to može da nas dovede! Ali, što češće budemo donosili prave odluke, to ćemo postajati jači, i moć iskušenja u našem životu će slabiti.

`Bog ponekad koristi nevolje da bi privukao našu pažnju u trenutku kada oko nas ima toliko bučnog ometanja. U nevolji shvatamo koliko smo se udaljili od Boga. Nevolja može biti Božji poziv da donesemo radikalnu odluku i vratimo se Očevom planu za nas.`