---
title:  Božansko-ljudska kombinacija
date:  01/08/2022
---

Šta predstavlja vaše najveće životno dostignuće? O čemu god da je reč, mala je verovatnoća da ste to postigli tako što ste se jednog jutra jednostavno isteturali iz kreveta. Ako želimo da postignemo nešto vredno u životu, potrebni su vreme i trud. Isto važi i kad je reč o našem učeništvu u Hristovoj školi.

`Pročitajte Kološanima 1,28.29. Mada govori o tome kako Bog silno deluje u njemu, na koji način Pavle ističe  da je u sve to ipak uključen i ljudski napor? Videti takođe: 5. Mojsijeva 4,4; Luka 13,24; 1. Korinćanima 9,25; Jevrejima 12,4.`

U Kološanima 1,29 pruža nam se veoma zanimljiv uvid u to kako Pavle doživljava svoj odnos sa Bogom dok se to delovanje u njemu odvija. On kaže da se trudi i bori – ali Božjom silom.

Reč koja se tu koristi za „trud“ u stvari znači „umoriti se“, „raditi do iznemoglosti“. Ona se posebno odnosila na sportiste koji treniraju. Reč za „borbu“, koja prati taj trud, ponegde se prevodi kao „mučenje, agonija“. Dakle, tu imamo sliku sportiste koji ulaže svu svoju snagu da bi pobedio. A onda Pavle preokreće tu ideju, izjavljujući da se on napreže, ali ne svojom snagom, već svom silom koju mu Bog daje. Prema tome, u vezi sa Pavlovom službom, preostaje nam jednostavan zaključak – bila je to služba vršena uz veliki lični napor i disciplinu, ali ostvarena Božjom snagom. Upravo taj odnos ispoljava se na potpuno isti način i kad mi nastojimo da razvijemo Hristov karakter u sebi.

To je važno imati na umu, jer živimo u svetu u kom ljudi teže da ostvare što više uz što manje napora. Ta ideja se uvukla i u hrišćanstvo. Neki hrišćanski evanđelisti obećavaju da će se Sveti Duh, samo ako verujemo, spustiti na nas sa neverovatnom, natprirodnom silom i činiti velika čuda. To je opasna poluistina, koja nas može navesti na pomisao da treba samo da čekamo da se Božja sila spusti na nas, dok udobno sedimo na svojim mestima!

`Kakvo je vaše iskustvo s tom vrstom težnje o kakvoj Pavle govori? Šta vam je Bog stavio na srce, a što se borite da prihvatite? Kako možete naučiti da se potčinite Božjoj volji?`