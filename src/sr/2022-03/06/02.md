---
title:  Duh istine
date:  31/07/2022
---

Da li ste se ikad molili: „Bože, učini me dobrim“, ali kao da se ništa značajno nije promenilo? Kako je moguće da, i pored tolikih molitava da Božja moćna preobražujuća sila deluje u nama, naš život kao da i dalje ostaje isti? Znamo da Bog poseduje neograničene natprirodne resurse koje nam vrlo rado i besplatno stavlja na raspolaganje. Mi zaista želimo sve to da iskoristimo, pa ipak, naš život se ne menja uvek u skladu sa onim što nam Bog nudi.

Zašto? Jedan od razloga je uznemirujuće jednostavan – mada Duh ima neograničenu moć da nas preobrazi, mi sopstvenim izborima i odlukama ograničavamo ono što Bog može da uradi.

`Pročitajte tekst Jovan 16,5-15. U ovom odlomku, Isus Svetog Duha naziva „Duhom istine“ (Jovan 16,13). Šta, prema tom tekstu, Sveti Duh čini za nas?`

Mada može da nam otkrije istinu o našoj grešnosti, Sveti Duh nas ne može naterati da se pokajemo. On može da nam otkrije najuzvišenije istine o Bogu, ali nas ne može naterati da poverujemo u njih i da se ponašamo u skladu s njima. Ako bi nas Bog i u najmanjoj meri primorao na bilo šta, mi bismo izgubili slobodu izbora, a sotona bi mogao da Ga optuži za varanje u velikoj borbi, tvrdeći da On manipuliše našim umom i srcem. Kada je velika borba izbila na nebu, naš Otac nije primorao sotonu i ostale anđele niti da veruju u Njegovu dobrotu i pravednost niti da se pokaju. I opet, u Raju, gde je toliko toga bilo na kocki, Bog nije sprečio Evu i Adama da iskažu svoju slobodnu volju i budu neposlušni, mada im je vrlo jasno predočio istinu o drvetu usred vrta. Bog se ni prema nama danas ne ophodi ništa drugačije. Duh nam otkriva istinu o Bogu i grehu, a onda nas pita: „S obzirom na sve što sam ti upravo pokazao, kako ćeš postupiti?“

Isto se dešava i kad se nađemo u nevolji. Ponekad do nevolje dolazi upravo zato što smo bili neposlušni ili se nismo pokajali za svoje grehe. Da bi u takvim situacijama naš Otac delovao u našu korist, moramo doneti svesnu odluku da, putem pokajanja i poslušnosti, otvorimo vrata da bi Božja sila mogla da uđe i preobrazi nas.

`Koja osvedočenja vam je nedavno doneo „Duh istine“? Koliko pažljivo slušate Njegov glas? I, što je najvažnije, kakve odluke donosite svojom slobodnom voljom?`