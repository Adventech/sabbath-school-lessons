---
title:  Disciplinovana volja
date:  02/08/2022
---

Jedan od najvećih neprijatelja naše volje upravo su naša osećanja. Kultura u kojoj živimo sve više nas bombarduje slikama i muzikom koje direktno utiču na naša čula, izazivajući razne emocije – bes, strah ili požudu – a da toga nismo ni svesni. Koliko često se zapitamo: „Šta želim da jedem za večeru?“ „Šta želim da radim danas?“ „Da li ću se dobro osećati ako ovo kupim?“ Tako se osećanja blisko povezuju sa odlukama koje donosimo. Osećanja nisu nužno loša, međutim, ono što osećamo u vezi sa nečim ne znači da je to ispravno i najbolje. I zaista, osećanja nas ponekad lažu („Srce je prevarno više svega“ /Jeremija 17,9/) i daju nam lažnu sliku o stvarnosti, što nas navodi na loše odluke i uvlači u nevolje koje smo sami izazvali.

`Koje primere možete naći u Bibliji, u kojima su ljudi donosili odluke na osnovu osećanja umesto na osnovu Božje Reči? Kakve su bile posledice? Videti, na primer: 1. Mojsijeva 3,6; 2. Samuilova 11,2-4; Galatima 2,11.12.`

`Pročitajte tekst: 1. Petrova 1,13. Za šta je Petar zainteresovan i šta on zapravo želi da njegovi čitaoci urade?`

Petar shvata da je um kormilo tela koje mi kontrolišemo. Oduzmite umu kontrolu, i nama će upravljati svako osećanje koje nas obuzme.

Zamislite da hodate uskim putem do Pastirovog doma. Od tog puta odvajaju se mnoge staze koje vode u raznim pravcima. Neke od njih vode ka mestima koja ne bismo želeli da posetimo. Druge pak  izgledaju primamljivo. One se pozivaju na naša osećanja, raspoloženja i želje. Međutim, ako krenemo bilo kojom od njih, skrenućemo sa prave staze i naći se na putu s kojeg može biti izuzetno teško vratiti se.

`S kojim važnim odlukama se upravo suočavate? Zapitajte se iskreno: „Kako mogu da znam da li svoje odluke zasnivam na osećanjima, raspoloženjima i željama umesto na Božjoj Reči?“`