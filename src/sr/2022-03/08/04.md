---
title:  Sila vaskrsenja
date:  16/08/2022
---

Vaskrsenje rešava problem ljudske nemoći. Kada je reč o Isusovom životu, smrti i vaskrsenju, često razmišljamo o tome kako je Njegova smrt bila događaj koji nas je, u zakonskom smislu, učinio ispravnim pred Bogom. I to je, naravno, tačno.

Međutim, Vaskrsenje dodaje jednu specifičnu dimenziju spasenju. Isusovo vaskrsenje ima smisla ne samo zato što nam pokazuje da ćemo jednog dana i mi ustati iz mrtvih. Vaskrsenje je Isusa dovelo s desne strane Ocu, u položaj moći i autoriteta. I upravo ta sila vaskrsenja je ona sila koju nam Bog danas stavlja na raspolaganje!

`U Efescima 1,18-23, Pavle govori o Božjoj sili. Čemu nas ti stihovi uče kad je reč o sili Vaskrsenja? Kakvu nadu i koja obećanja za sebe možete pronaći u tim stihovima?`

Pavle se moli da Efežani razumeju neke istine koje se mogu pravilno sagledati samo uz božansku pomoć: (1) da postoji nada u preobraženje i večnu budućnost u koju nas Isus poziva; (2) da možemo spoznati silu koja se ispoljila u našu korist.

Pavle zatim pokušava da opiše koliko je ta sila zapanjujuća. Sila koja nam je danas dostupna je ista ona koja je vaskrsla Isusa! I ne samo da Ga je podigla iz zemlje i vratila u život, već Ga je postavila na položaj moći sa Očeve desne strane.

Ali Pavle se tu ne zaustavlja. Vaskrsenje nije Isusu dalo bilo kakvu moć, već moć da vlada i obezbedi sve ono što bi Njegovom narodu moglo da zatreba – kroz svu večnost!

`Zapišite u kojim vam je sve oblastima vašeg života potrebna sila vaskrslog Isusa. Kada završite, molite se da ta sila bude primenjena na sve te oblasti u kojima vam je potrebna pomoć. U isto vreme, razmislite šta biste mogli da učinite bolje, koje odluke biste mogli da donesete, što bi omogućilo toj sili da slobodnije deluje u vašem životu?`