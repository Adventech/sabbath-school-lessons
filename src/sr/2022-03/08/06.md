---
title:  I dalje verni čak i kad se Bog ne može videti
date:  18/08/2022
---

Pomisao da niko ne mari za to šta nam se dešava veoma je neprijatna. Ali pomisao da Bog ne zna ili ne mari za nas je nešto najneprijatnije.

Judejcima koji su bili prognani u Vavilon, izgledalo je da Bog ne mari baš mnogo za njihovu situaciju. I dalje su bili prognani, i dalje su se osećali napuštenim od Boga zbog svog greha. Ali uprkos tome, Isaija im upućuje reči utehe. Isaija 40 je prelep tekst u kom prorok na vrlo dirljiv način govori narodu o njihovom Bogu: „Kao pastir pašće stado svoje; u naručje svoje sabraće jaganjce, i u njedrima će ih nositi, a dojilice će voditi polako“ (Isaija 40,11). Međutim, posle tako mnogo vremena, izgnanici su razmišljali: Gde si, Gospode? Ne vidimo nikakve dokaze da si još uvek tu—ili da ti je stalo!

`Pročitajte tekst Isaija 40,27-31. Na koji način Isaija opi­suje Boga? Kako je taj opis Boga trebalo da ih uteši dok su govorili sebi: „Sakriven je put moj od Gospoda, i stvar moja ne izlazi pred Boga mojega?“ (Isaija 40,27)?`

Drugu grupu pripadnika Božjeg naroda koji su verovatno mislili da je njihov put sakriven od Boga nalazimo u Knjizi o Jestiri. U toj knjizi Bog se ne pominje ni jedan jedini put. Međutim, cela drama se odvija oko Božje intervencije za spasenje Njegovog naroda od neopozive naredbe kojom su bili osuđeni na uništenje. Taj izveštaj ne opisuje samo događaje iz prošlosti. On simbolizuje jedno vreme u budućnosti kada će Božji narod ponovo biti proganjan, i kada će ponovo biti proglašen zakon za njegovo uništenje (Otkrivenje 13,15). Možete li da zamislite kako je lako bilo zaključiti da je, s obzirom na postojeće strašne okolnosti, Bog sigurno napustio svoj narod? Ali, mi ne treba da se plašimo. Isti Bog koji je spasao svoje izabrane u izveštaju o Jestiri, ponovo će ih spasiti u poslednjoj krizi.

`Čitali smo kako je Isaija opisivao Boga prognanicima. Kako biste vi opisali Boga ljudima koji smatraju da je Bog otišao i napustio ih? Kako biste ih naučili da gledaju očima vere i da se ne oslanjaju na ono što svojim očinjim vidom mogu da zapaze oko sebe?`