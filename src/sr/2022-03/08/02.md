---
title:  Prevelika velikodušnost našeg Oca
date:  14/08/2022
---

> <p></p>
> „Da me Bog zaista voli, sigurno bi učinio za mene _______ ____________!“ Pitam se koliko nam je puta ta misao proletela kroz glavu. Mi gledamo na svoje okolnosti i onda počinjemo da se pitamo da li nas Bog zaista voli, jer da nas voli, stvari bi stajale drugačije.

Postoje dva razloga koji nas često navode da sumnjamo u Božju dobrotu. Prvo, kad u svom srcu i umu imamo goruću želju za nečim što verujemo da je dobro, pomisao da Bog za nas želi nešto drugačije može nam izgledati apsurdno. Drugo, možemo posumnjati u Božju dobrotu ako je naše iskustvo u suprotnosti sa onim u šta verujemo. Ako nešto izgleda dobro, ili nam prija, ili zvuči dobro, ili ima dobar ukus, onda mora da je zaista dobro. I onda se ljutimo na Boga ako to ne možemo da imamo.

Tada na scenu stupa vera. Vera dolazi do izražaja upravo u tim trenucima kada smo u iskušenju da posumnjamo u Boga i Njegovu dobrotu.

`Rimljanima 8,28-39 je snažan tekst koji opisuje Božju dobrotu prema nama. Šta možemo pronaći u tim stihovima što nam pomaže da zaštitimo svoj um od sumnje u Božju dobrotu?`

U Rimljanima 8,32 nalazimo važnu poruku koja nam uveliko pomaže da ne postanemo preopterećeni svojim okolnostima. „Ako Bog nije oklevao da sve stavi na kocku nas radi, da prihvati naše stanje, da sebe izloži onom najgorem time što je poslao sopstvenog Sina, postoji li išta drugo što On ne bi darežljivo i oberučke učinio za nas?“ (Message Bible). Otkud nam uopšte ideja da je Bog najpre poslao Isusa da umre za nas, a zatim postao škrt i zao?

To znači da bi istina o Božijoj velikodušnosti prema nama, koja se ogleda u Hristovoj smrti, morala imati jači uticaj na naše razmišljanje od svih nevoljama izazvanih sumnji.

`Kako da istina (o Božjoj dobroti) izvrši na vas jači uticaj od vaših sumnji? Provedite neko vreme razmišljajući o činjenici da je Bog dao Isusa da umre umesto vas, i da se ta neverovatna velikodušnost prema vama ispoljava do današnjeg dana na hiljadu različitih načina. Kako to utiče na vašu veru?`