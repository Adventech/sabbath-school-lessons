---
title:  Spreman da ponese sve naše brige
date:  17/08/2022
---

Neki ljudi u svom domu imaju ploču na kojoj piše: „Zašto da se molite kad možete da brinete?“ To nam uvek izmami smeh, jer smo svesni da se i sami tako ponašamo – često brinemo, umesto da priđemo Bogu i Njemu iznesemo svoje brige.

Neko je jednom rekao: kada nam život postane suviše zamršen, treba da ga predamo Bogu i pustimo da On razveže čvorove. A koliko samo Bog čezne da to učini za nas! Pa ipak, začudo, mi uspevamo da se držimo svojih problema sve dok ne puknemo. Zašto čekamo da nas očajanje savlada pre nego što pristupimo Gospodu?

`Pročitajte tekst 1. Petrova 5,7. Petar tu citira stih Psalmi 55,22. Koja se osnovna poruka tu nalazi za nas? Videti takođe Matej 6,25-33.`

Stih 1. Petrova 5,7 je vrlo jednostavan. U njemu nema skrivenih poruka, on znači upravo to što i kaže. „Baciti“ znači upravo to – baciti, predati – tako da to što izaziva bol i zabrinutost više nema nikakve veze s nama. Ali, naravno, mi ne bacamo svoj teret bilo gde. Naša briga ne iščezava u praznini. Mi je predajemo svom Ocu koji je na nebesima, i koji obećava da će to rešiti. To je ono o čemu Isus govori u Matejevom evanđelju. Nije to nešto što je teško učiniti. Naprotiv. Problem i jeste u tome što nam to izgleda suviše lako, suviše dobro da bi bilo istinito.

Uzrok zabrinutosti može biti različit. To može biti pritisak na poslu. Neočekivana kritika. Osećaj da smo neželjeni i nevoljeni. Zdravstvene ili finansijske brige. Osećaj da nismo dovoljno dobri za Boga. Verovanje da nam nije oprošteno.

Kakvi god da su naši problemi, jedan od razloga što ih se držimo je taj što mislimo da sami možemo da ih rešimo bolje nego bilo ko drugi. Međutim, Petar nas podstiče da preispitamo svaku takvu misao. Razlog što ne moramo da brinemo je taj što je Bogu stalo do nas. A da li je Njemu još uvek dovoljno stalo da bi se umešao, čak i onda kada smo na ivici razvoda, ili se osećamo potpuno beskorisno? Biblija kaže da je Bogu dovoljno stalo do nas i da je spreman da preokrene svaku situaciju.

`Šta vas u ovom trenutku brine? Koliko god da su te brige opravdane, koliko god da su mučne, postoji li išta što je preteško za Gospoda? Možda je naš najveći problem u tome što, mada verujemo da Bog zna šta nas muči i može to da popravi, ipak ne verujemo da će On to rešiti na način na koji bismo mi želeli. Zadržite se na ovoj poslednjoj misli i zapitajte se koliko je ona istinita u vašem životu.`