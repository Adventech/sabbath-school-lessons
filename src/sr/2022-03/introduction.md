### Raspeti Stvoritelj

„Sve je kroz nju postalo, i bez nje ništa nije postalo što je postalo“ (Jovan 1,3). 

„Sve je“ stvorio On, Isus, a ipak — prema Svetom pismu — „Isus je plakao“ (Jovan 11,35). Tvorac je plakao? Štaviše, Isus je bio „prezren... i odbačen između ljudi, bolnik i vičan bolestima, i kao jedan od koga svak zaklanja lice, prezren da ga ni za što ne uzimasmo“ (Isaija 53,3). Tvorac, čovek tuge, prezren i odbačen? Jednom je čak povikao: „Bože moj! Bože moj! zašto si me ostavio?“ (Matej 27,46).	

Kako je to moguće? Ipak, moguće je, zato što je Isus, naš Stvoritelj, istovremeno i naš Otkupitelj, i kao takav, On je Raspeti Bog – Stvoritelj koji je preuzeo ljudsku prirodu i u toj našoj prirodi celog života trpeo oskudicu i teškoće, što se završilo Njegovim raspinjanjem na rimski krst.

Tako je naš Stvoritelj, Onaj u kome „živimo, i mičemo se, i jesmo“ (Dela 17,28), stradao u ljudskoj prirodi na načine koje niko od nas ne bi mogao da podnese. Mi možemo iskusiti samo svoje muke, svoje jade, a On je na krstu poneo „bolesti naše... i nemoći naše“ (Isaija 53,4) – i to svih nas. To je najneverovatniji čin u celoj istoriji svemira.	

Imajući u vidu takvu pozadinu (raspetog Boga koji se nadvija nad nama), mi ćemo u narednih nekoliko meseci nastojati da bolje shvatimo ono što nam je inače neshvatljivo – sopstvenu patnju, stradanje hrišćana, onih koji su svoj život predali Hristu. Ne tvrdimo da ćemo pružiti sve, pa možda čak ni većinu odgovora. Mi tvrdimo samo da je „Bog ljubav“ (1. Jovanova 4,8), da Njemu, i pored svega što se dešava, možemo verovati, i da možemo rasti u milosti prolazeći kroz sve to, ma koliko to bio bolan proces.	

U ovom tromesečju proučavaćemo Božju Reč i posmatrati kako su se drugi ljudi, od krvi i mesa kao i mi, mada su zračili verom, ipak suočavali sa očajem, izdajom, razočaranjem, gubitkom, nepravdom i zlostavljanjem (da li vam to zvuči kao nešto sa čim se možete povezati?). Kako su se oni snašli? Šta su naučili? Šta mi, na osnovu njihovog primera, možemo naučiti?	

Dok budemo posmatrali te ljude, njihova iskustva, njihove borbe i iskušenja vere (koja bi mogla biti veoma slična našim), ne smemo gubiti iz vida Krst koji se nalazi u pozadini svega toga. Sa čim god da se suočimo, uvek moramo imati na umu da je Isus Hristos, naš Stvoritelj i Otkupitelj, prošao kroz nešto mnogo gore. 	

Naš Bog je Bog koji strada. Čak je i Alber Kami, mada nije bio baš posvećeni hrišćanin, razumeo neke od implikacija krsta i Božjeg stradanja na njemu: „Noć na Golgoti je toliko važna u istoriji čoveka samo zato što je, u njenoj senci, Božanstvo napustilo svoje tradicionalne privilegije i čašu smrtne agonije, uključujući krajnji očaj – ispilo do poslednje kapi“ (Alber Kami, Pobunjeni čovek). Ili, kako je to Elen G. Vajt izrazila: „Krst je našim otupelim čulima otkrio bol koji je greh, od samog svog začetka, nanosio Božjem srcu“ – Vaspitanje, str. 263 (original).	

Lekcije koje ćemo ovde proučavati nisu teodiceja, pravdanje Boga s obzirom na problem postojanja zla. Umesto toga, kao što smo rekli, one treba da nam pomognu da prebrodimo neizbežnu patnju s kojom se svi ovde suočavamo, u svetu u kome je zgrešiti skoro isto tako lako kao disati. Ono što ćemo pokušati da pokažemo jeste da bol, patnja i gubitak ne znače da nas je Bog napustio. To samo znači da mi, čak i kao vernici, učestvujemo u zajedničkoj sudbini palog roda. Razlika je ipak u tome što mi, zahvaljujući Isusu i nadi koju On nudi, možemo da pronađemo smisao i svrhu u onome što izgleda besciljno i besmisleno, i da  nekako, čak i kad ne možemo ni da zamislimo kako, nastavimo da verujemo obećanju da „sve ide na dobro“ onima koji vole Boga (Rimljanima 8,28) – Boga koji je, mada je sve stvorio, takođe u svemu i postradao (i upravo zato Ga volimo).	 

_Gevin Entoni, koji je najvećim delom doprineo sastavljanju ove Pouke, odrastao je na Šri Lanki u porodici misionara. Radio je kao pastor u Engleskoj, a dok je pisao ove lekcije, bio je predsednik crkvene Oblasti na Islandu._