---
title:  Svojeglavi Izrael
date:  25/07/2022
---

Izveštaj o Osiji sadrži neke važne lekcije koje treba da naučimo. Situacija u kojoj se Osija našao krajnje je neobična. Njegova žena Gomera je bežala od njega i imala decu sa drugim muškarcima. Međutim, i pored njenog  neverstva, Bog poziva Osiju da je uzme za ženu i ponovo joj pruži svu svoju ljubav. Taj izveštaj treba shvatiti kao parabolu o Bogu i Izraelu. Izraelci su napustili Boga i duhovno se prostituisali sa drugim bogovima, ali On ih je i dalje voleo i želeo da im pokaže svoju ljubav. Pogledajte samo metode koje Bog koristi!

**Pročitajte tekst Osija 2,1-12. Koje metode Bog kaže da će upotrebiti kako bi ponovo privukao Izrael k sebi? Kako se čovek oseća kad prolazi kroz takva iskustva?**

`Osija 2,2.3`

`Osija 2,5-7`

`Osija 2,8.9`

`Osija 2,10`

Taj izveštaj pokreće dva važna pitanja o tome kako mi doživljavamo Boga dok nas On vodi ka pokajanju.

Prvo, rizikujemo da ne prepoznamo Božje delovanje. Dok su prolazili kroz tako surova i bolna iskustva, Izraelcima nije bilo lako da prepoznaju da to u stvari njihov Bog radi na njihovom spasenju. Kada nam je put zakrčen oštrim trnjem ili smo tako ograđeni da ne znamo kuda idemo (Osija 2,6) – da li to Bog čini? Kad ostanemo bez svojih osnovnih potrepština, ili budemo posramljeni (Osija 2,9.10) – da li naš Otac stoji iza svega toga? Činjenica je da, šta god mi osećali, Bog uvek radi na tome da nas dovede do pokajanja, upravo zato što nas toliko voli.

Drugo, rizikujemo da pogrešno razumemo Božje delovanje. Možda uviđamo da je Bog na delu, ali nam se ne sviđa to što On radi. Kad se osećamo povređeno i posramljeno, lako možemo optužiti Boga da je okrutan, da neće da interveniše u našu korist, i da Mu nije stalo do nas. Međutim, Bog uvek radi na našem obnovljenju kroz svoj zavet ljubavi.

`Pročitajte tekst Osija 2,14-23. Šta nam taj odlomak otkriva o Bogu? Tražite od Svetog Duha da vam pokaže da li bežite od Boga u nekoj oblasti svog života. Ako ste osvedočeni da bežite, zašto čekati da prođete kroz nevolju? Šta vas sprečava da već sada sve predate Gospodu?`