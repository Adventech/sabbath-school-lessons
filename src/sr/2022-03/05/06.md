---
title:  Ekstremna vrelina
date:  28/07/2022
---

Do sada smo, u ovom tromesečju, razmotrili mnoge primere nevolja koje Bog koristi da bi u naš život uneo čistotu i hristolikost. Međutim, neki ljudi mogu, na osnovu tih primera, zaključiti da je Bog surov i zahtevan nadzornik. Nesumnjivo, neki će reći: „Znamo da nam Bog želi dobro, ali ovi primeri ne otkrivaju baš mnogo brige i ljubavi. Zapravo, Bog više liči na nekog nasilnika. On postavlja ciljeve koji nas dovode u prilične teškoće, a ne možemo da učinimo ništa povodom toga.“

Činjenica je da ćemo, sve dok živimo na ovoj zemlji punoj greha, vrlo malo toga razumeti kad je reč o razlozima iz kojih se nešto dešava. Na nebu ćemo razumeti mnogo više (1. Korinćanima 4,5; 1. Korinćanima 13,12), ali za sada moramo da živimo sa tom napetošću: da verujemo da je Bog prisutan i da se brine za nas, mada nam baš i ne izgleda da je uvek sve u najboljem redu. Isaija vrlo dobro opisuje tu napetost.

`Pročitajte tekst Isaija 43,1-7. U 2. stihu, Bog kaže da će Njegov narod proći kroz vodu i oganj. To je slikovit opis ekstremnih opasnosti, a možda i nagoveštaj prelaska preko Crvenog mora i Jordana. Oba ta događaja bila su zastrašujuća, ali su prokrčila put ka novom životu. Možda biste očekivali da Bog obeća kako će poštedeti svoj narod tih opasnosti i povesti ih lakšim putem. Ali, poput pastira u Psalmu 23, Bog jednostavno poručuje da Njegov narod u teškim vremenima ne mora da se boji zla, jer je On s njima.`

Osvrnite se na tekst Isaija 43,1-7. Zapišite na koje sve načine Bog uverava svoj narod da će ih utešiti kad budu prolazili kroz vodu i vatru. Kakvu sliku Boga to stvara u vašem umu? Na koja od tih obećanja se možete pozivati kad je reč o vama?

Dakle, ono što smo naučili o nevoljama koje Bog dopušta, možemo da sumiramo na tri načina. Prvo, Božja ekstremna vrućina treba da uništi – ne nas nego naš greh. Drugo, Božja ekstremna vrućina ne treba da nas učini jadnim već čistim, kakvi smo i stvoreni da budemo. Treće, Božja briga za nas dok prolazimo kroz sve to je stalna i svesrdna – On nas nikada neće ostaviti same, šta god da nam se desi.

`Šta vam sledeći stihovi govore o Božjim delima i Njegovom karakteru? Psalmi 103,13.14; Matej 28,20; 1. Korinćanima 10,13; 1. Petrova 1,7. Kako ste u svom životu doživeli istinitost tih stihova?`