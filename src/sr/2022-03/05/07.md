---
title:  Za dalje proučavanje
date:  29/07/2022
---

Pročitajte sledeće tekstove Elen G. Vajt: „Proba vere“, str. 145-155 (original) u knjizi Stvaranje, patrijarsi i proroci; „Hvalite Gospoda“ („Praise Ye the Lord“), str. 315-319 (original), Testimonies for the Church, vol. 5.

„Bog je uvek kušao svoj narod u peći nevolja. Upravo vrelina peći razdvaja nečistoću od pravog zlata hrišćanskog karaktera. Isus nadzire to kušanje. On zna šta je potrebno da bi se taj plemeniti metal pročistio tako da može da odražava sjaj Njegove ljubavi. Upravo oštrim nevoljama i iskušenjima Bog disciplinuje svoje sluge. On vidi da neki među njima imaju sposobnosti potrebne za napredovanje Njegovog dela i zato ih stavlja na probu. U svom proviđenju, On ih dovodi u položaj u kom se njihov karakter ispituje... On im ukazuje na njihove lične slabosti i uči ih kako da se oslone na Njega... Tako se Njegov cilj ostvaruje. Oni bivaju obučeni, uvežbani i disciplinovani – spremni da ispune veliku svrhu s kojom su im te sposobnosti i bile date.“ – Elen G. Vajt, Stvaranje, patrijarsi i proroci, str. 129, 130 (original).

„Ako smo po Božjoj promisli pozvani da trpimo iskušenja, onda prihvatimo krst i ispijmo gorku čašu, imajući na umu da je Očeva ruka ta koja je prinosi našim usnama. Uzdajmo se u Njega u mraku kao i na dnevnoj svetlosti. Zar da ne verujemo da će nam On dati sve što je za naše dobro?... Čak i u noći nevolje, kako možemo odbiti da podignemo svoj glas svim srcem u znak zahvalnosti, sećajući se ljubavi koju nam je iskazao na krstu Golgote?“ – Ellen G. White, Testimonies for the Church, vol. 5, p. 316.

**Pitanja za razmišljanje**

`1.	Neka neko u vašem razredu opiše svoju probu vere koja je, mada ne tako žestoka kao Avramova, ipak bila dovoljno teška. Šta možete naučiti na osnovu iskustva te osobe, na osnovu njenih ili njegovih uspeha ili neuspeha?`

`2.	Proučite poslednja 24 časa Hristovog života pre Njegovog raspeća. S kakvim se ekstremima On suočio? Kako je izdržao? Koje principe možemo preuzeti iz Njegovog primera i primeniti na sebe kada se nađemo usred sopstvenih nevolja?`

`3.	Razgovarajte o ideji koje smo se dotakli ove sedmice, o tome kako, zahvaljujući sopstvenoj patnji, možemo služiti drugima koji pate. Koliko god to bilo istinito, s kojim problemima nas ta ideja suočava?`

`4.	U navedenom citatu Elen G. Vajt je napisala: „Uzdajmo se u Njega u mraku kao i na dnevnoj svetlosti“. To je lakše reći nego učiniti. Kako možemo pomoći jedni drugima da razvijemo onu vrstu vere koja će nam upravo to i omogućiti? Zašto je važno verovati Bogu u teškim vremenima?`