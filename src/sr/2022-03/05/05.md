---
title:  Opstati zahvaljujući nadi
date:  27/07/2022
---

> <p></p>
> „Jer vam nećemo, braćo, zatajiti nevolje naše koja nam se dogodi u Aziji kad nam je bilo preteško i preko sile tako da se nijesmo nadali ni življeti. Nego sami u sebi osudismo da nam valja pomrijeti da se već ne uzdasmo u sebe nego u Boga koji podiže mrtve“ (2. Korinćanima 1,8.9).

Kao apostol izabran od Boga, Pavle je trpeo više od većine ljudi. Ipak, nije se slomio. Naprotiv, rastao je kroz svoje slavljenje Boga. Pročitajte niz teškoća koje on navodi u 2. Korinćanima 11,23-29. A sad pročitajte 2. Korinćanima 1,3-11.

`U 2. Korinćanima 1,4 Pavle kaže da mi primamo Božje saosećanje i utehu „da bismo mogli utješiti one koji su u svakoj nevolji utjehom kojom nas same Bog utješava“. U kojoj meri bi patnja mogla biti poziv na službu? Kako da budemo svesniji te mogućnosti?`

Bog želi preko nas da služi ljudima koji pate. To znači da bi On mogao dopustiti da najpre i sami  doživimo istu vrstu povreda. Tada ćemo moći da pružimo ohrabrenje, ne na osnovu neke teorije, već na osnovu sopstvenog doživljaja Božjeg saosećanja i utehe. To je princip koji proizlazi iz Isusovog života (videti Jevrejima 4,15).

Pavle ne iznosi te žive opise svojih teškoća da bi nas naveo da ga sažaljevamo. Oni treba da nas uvere da Otac, čak i kad potonemo, još uvek može da se umeša da bi nam pružio svoje saosećanje i utehu. Možemo se naći u životnoj opasnosti, pa biti čak i ubijeni, ali ne treba da se bojimo. Bog nas uči da se oslanjamo na Njega. Možemo Mu verovati, jer naš Bog „vaskrsava mrtve“ (2. Korinćanima 1,9).

Svestan da će ga Bog izbavljati i u budućnosti, Pavle nastavlja da objavljuje evanđelje. U 2. Korinćanima 1,10.11 on pominje tri pojedinosti koje su mu omogućile da ostane čvrst. Prvo, dokazi o Božjem delovanju u prošlosti: „Koji nas je od tolike smrti izbavio, i izbavlja; i u njega se uzdamo da će nas i još izbaviti“ (2. Korinćanima 1,10). Drugo, Pavlova odlučnost da se usredsredi na samog Boga: „U njega se uzdamo da će nas i još izbaviti (2. Korinćanima 1,10). Treće, neprestane posredničke molitve svetih: „S pomoću i vaše molitve za nas“ (2. Korinćanima 1,11).

`Šta možete naučiti od Pavla što će vam pomoći da, usred sopstvenih borbi, ne padnete u samosažaljenje?`