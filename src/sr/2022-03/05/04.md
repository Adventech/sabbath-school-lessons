---
title:  Opstati slaveći Boga
date:  26/07/2022
---

`Pročitajte tekst Jov 1,6-2,10. Šta je izazvalo Jovovu patnju?`

U tom tekstu primećujemo nešto zapanjujuće. Anđeli dolaze da vide Boga, a s njima dolazi i sotona. Bog pita sotonu gde je bio, i on odgovara: „Prohodih zemlju i obilazih“ (Jov 1,7). Zatim Bog postavlja sledeće pitanje: „Jesi li vidio slugu mojega Jova?“ (Jov 1,8). Pitanje samo po sebi nije posebno značajno, ali je zanimljivo ko ga postavlja. Nije sotona taj koji označava Jova kao predmet ispitivanja – Bog je taj! Znajući tačno šta će uslediti, Bog sotoni skreće pažnju na Jova. A dole na zemlji, Jov ni ne sluti kakva ga vrelina čeka. I mada je potpuno jasno da je sotona, a ne Bog, uzročnik Jovovog stradanja, takođe je jasno da je Bog taj koji otvoreno dopušta sotoni da uništi Jovovu imovinu, da mu pobije decu, i naruši njegovo fizičko zdravlje. Ako Bog daje dopuštenje da Jov strada, kakva je razlika da li On lično izaziva patnju ili to čini sotona? Kako Bog može biti pravedan i svet kada otvoreno dopušta sotoni da Jovu zada takav bol? Da li je ta situacija bila neki poseban slučaj, ili je to uobičajeni način na koji Bog postupa s nama, čak i danas?

`Prema tekstu Jov 1,20.21, kako Jov odgovara na to što ga je zadesilo?`

Na takvu patnju može se odgovoriti na dva načina. Možemo postati ogorčeni i ljuti, možemo okrenuti leđa Bogu i tvrditi da je On okrutan ili da ne postoji – ili se možemo još čvršće vezati za Njega. Vidimo da se Jov sa svojom katastrofom nosi tako što ostaje u Božjoj blizini i slavi Ga.

U tekstu Jov 1,20.21 zapažamo tri aspekta slavljenja Boga koji nam mogu pomoći kad se nađemo na mukama. Prvo, Jov prihvata svoju bespomoćnost i priznaje da nema prava ni na šta: „Go sam izašao iz utrobe matere svoje, go ću se i vratiti onamo (Jov 1,21). Drugo, Jov priznaje da Bog još uvek ima potpunu kontrolu: „Gospod dade, Gospod uze“ (Jov 1,21). I treće, Jov na kraju potvrđuje svoje verovanje u Božju pravednost.

„Da je blagosloveno ime Gospodnje“ (Jov 1,21).

`Da li upravo prolazite kroz neko teško iskušenje? U tom slučaju, sledite korake kojima je Jov išao. U kom smislu bi oni mogli i vama da pomognu?`