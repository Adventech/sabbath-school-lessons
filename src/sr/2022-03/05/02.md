---
title:  Avram u teškom iskušenju
date:  24/07/2022
---

`Pročitajte tekst 1. Mojsijeva 22. Bog je iznenada, bez povoda i objašnjenja, pozvao Avrama da prinese svoje dete na žrtvu paljenicu. Možete li da zamislite kako se Avram osećao? Ta pomisao da bi sveti Bog mogao da zatraži od njega da žrtvuje sopstvenog sina bila je potpuno odbojna. Čak i da je Avram to smatrao prihvatljivim, šta bi bilo sa Božjim obećanjem o njegovom nasleđu? Bez Avramovog sina, to obećanje ne bi moglo da se ostvari.`

Zašto je Bog tražio od Avrama da prinese tu žrtvu? Ako Bog sve zna, kakav je smisao to imalo?

Ni Božji zahtev, kao ni vreme u koje je iznet, nisu bili nasumično odabrani. Sve je bilo sračunato upravo tako da izazove najveću moguću muku, jer „Bog je ovaj poslednji, najteži Avramov ispit odložio za vremena kada će teret godina teško pritiskati njegova pleća i kada će čeznuti da se odmori“.  – Elen G. Vajt, Stvaranje, patrijarsi i proroci, str. 147 (original). Da li je to bio zahtev nekog suludog Boga? Nipošto, jer je „agonija kroz koju je prolazio u toku mračnih dana svoga strašnog iskušenja bila dozvoljena kako bi mogao da, na osnovu ličnog iskustva, bar donekle sagleda veličinu žrtve koju je beskrajni Bog prineo za čovekovo otkupljenje“. – Stvaranje, patrijarsi i proroci, str. 154 (original).

Bio je to samo test – Bog zapravo uopšte nije nameravao da dopusti Avramu da ubije svog sina. Tu je naglašeno nešto veoma važno o načinu na koji Bog ponekad deluje. On ponekad traži od nas nešto što ne namerava da nam dopusti da dovršimo. Ponekad traži od nas da pođemo negde gde u stvari ne želi da stignemo. Ono što je Bogu važno nije kako će se nešto završiti, već šta ćemo mi naučiti tokom procesa preoblikovanja.

Isus je verovatno mislio na to Avramovo iskustvo kad je rekao Jevrejima: „Avraam, otac vaš, bio je rad da vidi dan moj; i vidje, i obradova se“ (Jovan 8,56). Međutim, Avramu je taj uvid mogao da promakne da je Božji zahtev jednostavno pripisao sotoni. Ključ za to što se Avram održao i naučio nešto kroz ceo taj proces, bilo je njegovo poznavanje Božjeg glasa.

`Kako da prepoznamo Božji glas? Kako da znamo kada nam se Bog obraća? Na koje načine nam On saopštava svoju volju?`