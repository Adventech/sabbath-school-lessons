---
title:  Potčinjavanje radi službe
date:  11/09/2022
---

`Pročitajte Filibljanima 2,5-9. Koja se važna poruka za nas nalazi u tim stihovima?`

Savremena kultura podstiče sve nas da zahtevamo i branimo svoja prava. To je sasvim u redu, i najčešće tako i treba da bude. Međutim, kao u Isusovom slučaju, potčinjavanje Božjoj volji može zahtevati od nas da se dobrovoljno odreknemo nekih svojih prava, da bismo služili Ocu na načine koji će imati večni uticaj za Božje carstvo. Taj proces odustajanja od sopstvenih prava može biti težak i neprijatan, i dovesti nas u razne teškoće.

Pogledajmo kako je Isus to postigao (Filibljanima 2,5-8). Ti stihovi opisuju tri koraka koja je Isus preduzeo da bi se potčinio Očevoj volji. A Pavle nas, odmah na početku, ozbiljno poziva: „Ovo da se misli među vama što je i u Hristu Isusu“ (Filibljanima 2,5).

Da bi bio u poziciji da nas spase, Isus se odrekao svoje jednakosti sa Ocem i preselio se na zemlju u ljudskom obličju, prihvatajući ograničenosti našeg bića (Filibljanima 2,6.7).

Isus čak nije došao ni kao neki veliki i slavan čovek, već kao sluga drugim ljudima (Filibljanima 2,7).

I opet, kao ljudski sluga, nije imao miran i dug život, već je postao „poslušan do smrti“. Nije čak ni umro na neki plemenit i slavan način. Ne, bio je „poslušan do same smrti, a smrti krstove“ (Filibljanima 2,8).

U kojim oblastima života je Isus naš uzor? Ako su prava i jednakost dobri i treba ih zaštititi, kako biste objasnili to da ih se ponekad treba odreći? Sada pročitajte Filibljanima 2,9. Na koji način nam taj stih pomaže da razumemo logiku potčinjavanja Očevoj volji?

`Molite se za mudrost Svetog Duha, i postavite sebi sledeće pitanje: „Koja prava trenutno imam, a koja me zapravo ometaju u potčinjavanju Isusovoj volji kad je reč o služenju mojoj porodici, crkvi i ljudima oko sebe? U kojoj meri sam spreman da trpim nelagodu da bih efikasnije služio drugima?“`