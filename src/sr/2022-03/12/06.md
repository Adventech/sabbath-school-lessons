---
title:  Zamene
date:  15/09/2022
---

Kao što smo juče videli, potčinjavanje Božjoj volji može biti potkopano ako se oslanjamo na sopstvenu snagu. Isto tako je moguće osloniti se na neke druge zamene za Boga. Neki ljudi, kad se osećaju depresivno, odlaze da kupe nešto što će ih usrećiti. Neki koji se osećaju neadekvatno, jure za slavom. Neki opet, koji imaju poteškoća sa svojim supružnikom, traže nekog drugog da im pruži intimnost i uzbuđenje.

Mnogo toga za čim posežemo zaista može da ublaži pritisak, ali ne mora nužno da reši problem, niti da nas nauči kako da se sledeći put uspešnije nosimo sa situacijom. To bismo mogli da postignemo samo uz Božju natprirodnu pomoć. Problem je što mnogo puta zavisimo od zamene za Boga pre nego od samog Boga.

Evo nekih zamena koje nam mogu poslužiti umesto Boga:

`1.	Oslanjanje na ljudsku logiku ili prošla iskustva onda kad nam je potrebno sveže božansko otkrivenje.`

`2.	Potiskivanje problema iz našeg uma onda kad su nam potrebna božanska rešenja.`

`3.	Bežanje od stvarnosti i izbegavanje Boga onda kad nam je potrebna zajednica s Njim radi primanja božanske sile.`

Prorok Zaharija nam pomaže da se usredsredimo na ono što je zaista bitno kada se nađemo u iskušenju da koristimo zamene. Posle mnogo godina odsustva, prognanici su se konačno vratili iz Vavilona, i odmah počeli da obnavljaju hram. Međutim, naišli su na snažno protivljenje (nešto od pozadine svega toga može se naći u tekstu Jezdra 4-6). Zato je Zaharija došao sa porukom ohrabrenja Zorovavelju koji je vodio delo.

`Pročitajte tu poruku u tekstu Zaharija 4. Šta Bog hoće da kaže u stihu Zaharija 4,6? Kako bi Sveti Duh mogao da utiče na dovršenje jednog građevinskog projekta? Čemu nas to uči kad je reč o odnosu između Svetog Duha i praktičnih stvari koje radimo?`

Bog nije sprečio protivljenje obnovi hrama, niti je poštedeo Zorovavelja stresa zbog suočavanja s tim. Isto tako, Bog ni nas neće uvek zaštititi od protivljenja. Međutim, kada do njega dođe, Bog to može da iskoristi kao sredstvo pomoću kojeg nas uči da se oslonimo na Njega.

`Kada se nađete pod stresom, koja je vaša prva reakcija? Hrana? Televizija? Molitva? Pokoravanje Bogu? Šta vaš odgovor govori o vama samima i onome što bi trebalo da naučite ili promenite?`