---
title:  Oslanjanje na sebe
date:  14/09/2022
---

Kada je Eva zgrešila u Edemskom vrtu, to nije bilo samo zato što je sumnjala u Božju reč. U središtu problema bilo je njeno uverenje da ima dovoljno mudrosti da sama odluči šta je dobro i ispravno. Verovala je u sopstveni sud. Međutim, kada se oslanjamo na sopstveno rasuđivanje, a ne na Božju Reč, postajemo otvoreni za sve vrste problema.

Izveštaj o caru Saulu opisuje korake ka takvom pogubnom samopouzdanju, i tragediju koja je ubrzo potom usledila. Samuilo je pomazao Saula za cara po Božjoj volji (1. Samuilova 10,1). A onda mu je dao konkretna uputstva (1. Samuilova 10,8). Međutim Saul nije poslušao.

`Pročitajte nastavak događaja u tekstu 1. Samuilova 13,1-14. Šta je Saul učinio što je dovelo do njegovog pada?`

Tri koraka su izvela Saula na put samopouzdanja ubrzo nakon što je postao car. Problem je što nijedan od tih koraka sam po sebi nije bio tako loš. Ipak, oni su sadržavali seme tragedije, jer je svaki od njih preduzet nezavisno od Boga. Obratite pažnju na sled događaja koji su doveli do Saulovog pada.

`1.	Saul kaže: „Vidjeh“ – raštrkanost svojih trupa i Samuilovo odsustvo (1. Samuilova 13,11). Saul je bio pod pritiskom, pa je samostalno, na osnovu onoga što je video sopstvenim očima, procenio šta se dešava.`

`2.	Saul prelazi sa „vidjeh“ na „rekoh“ – da će ih Filisteji pobediti (1. Samuilova 13,12). Ono što je sopstvenim očima video oblikovalo je ono što je rekao, ili pretpostavio, o datoj situaciji.`

`3.	Saul prelazi sa „rekoh“ na „usudih se“ – da prinese žrtvu (1. Samuilova 13,12). To što je Saul pomislio oblikovalo je njegova osećanja.`

Svi mi to i sami činimo: oslanjamo se na sopstveni vid, što nas navodi da se oslonimo na sopstveno rasuđivanje, što nas opet navodi da se oslonimo na sopstvena osećanja. I onda postupamo u skladu s tim osećanjima.

`Šta mislite, zašto je Saulu bilo tako lako da sledi sopstveni sud, dok su mu jasna Božja uputstva još uvek odzvanjala u ušima? Ako smo svesni svoje slabosti i nesavršenosti svog znanja, zašto i dalje pokušavamo da se oslonimo na sebe? Šta da preduzmemo kako bismo naučili da se više oslanjamo na Gospodnje zapovesti nego na sebe same?`