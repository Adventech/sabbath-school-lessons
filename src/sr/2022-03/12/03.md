---
title:  Do umiranja dolazi pre poznanja Božje volje
date:  12/09/2022
---

Mnogi hrišćani iskreno nastoje da saznaju Božju volju za svoj život. „Kada bih samo mogao da znam šta je po Božjoj volji za moj život, sve bih žrtvovao za Njega.“ Ali čak i kada damo takvo obećanje Bogu, još uvek možemo biti zbunjeni oko toga šta je zapravo po Njegovoj volji. Rešenje za tu zabunu može se naći u tekstu Rimljanima 12,1.2. Pavle tu objašnjava kako da spoznamo Božju volju i ističe nešto veoma važno: ako želimo da znamo šta je Bogu po volji, najpre moramo biti spremni da se žrtvujemo!

Pročitajte Rimljanima 12,1.2. Pavle piše da ćemo moći da kušamo „koje je dobra i ugodna i savršena volja Božija“ (Rimljanima 12,2) onda kad:

`1.	budemo na pravi način razumeli „milosti Božije“ prema nama (Rimljanima 12,1).`

`2.	prinesemo sebe kao živu žrtvu Bogu (Rimljanima 12,1).`

`3.	naš um bude obnovljen (Rimljanima 12,2).`

Samo obnovljeni um može zaista razumeti Božju volju. Ali ta obnova zavisi od našeg umiranja sebi, do čega najpre treba da dođe. Jer, ni u Hristovom slučaju, nije bilo dovoljno da On samo strada za nas – morao je i da umre.

`Zamolite Svetog Duha da vam ukaže na one oblasti u vašem životu u kojima niste potpuno „mrtvi“. Čega treba, po nalogu Svetog Duha, da se odreknete da biste postali „živa žrtva“ Bogu?`

Kad u nekoj oblasti svog života nismo u potpunosti mrtvi za sebe, Bog dopušta da nam nevolje skrenu pažnju na to. Naša patnja u takvim situacijama ne pomaže nam samo da se suočimo sa svojim grehom, već nam pruža i uvid u to čega se sve Isus odrekao radi nas. Elizabet Eliot piše: „Odustajanje od najdubljih čežnji našeg srca verovatno je ono što nas najviše približava razumevanju krsta... To naše lično iskustvo raspeća, mada nemerljivo slabije od onog što je naš Spasitelj doživeo, ipak nam pruža priliku da počnemo da Ga upoznajemo u zajednici Njegovih muka. Kakva god da je naša patnja, On nas poziva u to zajedništvo.“ – Elisabeth Elliot, Quest for Love (Grand Rapids, MI: Fleming H. Revell, 1996), p. 182.

`Čitajte Rimljanima 12,1.2 i molite se nad tim tekstom. Razmislite o svemu čega se morate odreći da biste postali žrtva. Kako vam to pomaže da razumete patnje s kojima se Isus, vas radi, suočio na krstu? Kako vam to saznanje pomaže da uđete u zajedništvo sa Isusom i Njegovim mukama?`