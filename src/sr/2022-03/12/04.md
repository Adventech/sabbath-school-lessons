---
title:  Spremnost na slušanje
date:  13/09/2022
---

> <p></p>
> „A Gospod dođe i stade; i zovnu kao prije: Samuilo! Samuilo! A Samuilo reče: govori, čuje sluga tvoj“ (1. Samuilova 3,10).

Da li ste ikada čuli taj tihi glasić Svetog Duha, ali ste ga zanemarili? A onda kasnije, kad je sve krenulo naopako, verovatno ste pomislili: O ne, zašto nisam slušao?

Prva knjiga Samuilova iznosi izveštaj o starcu, njegova dva zla sina koja nisu slušala Gospoda i malom dečaku koji Ga je slušao. Mada ih je Bog oštro upozoravao, oni koji su morali da promene pravac svog delovanja, nisu to učinili.

`Pročitajte taj izveštaj u tekstu 1. Samuilova 2,12-3,18. Kakva suprotnost nam je tu predočena između onih koji slušaju Boga i onih koji Ga ne slušaju?`

Ilijevi sinovi su imali nešto drugo na umu osim Božjeg dela. A Ilije, mada je razgovarao s njima kad je čuo šta Bog želi, po svemu sudeći ništa drugo nije preduzeo. Ni njegovi sinovi očigledno nisu bili spremni da izvesne pojedinosti svog života podvrgnu Božjoj volji. Kakav kontrast u odnosu na mladog Samuila!

Propovednik Čarls Stenli opisuje koliko je bitno negovati prijemčivost za Božji glas u onome što on naziva „prebacivanjem u stanje nezaokupljenosti“. On kaže: „Duh Sveti . . . ne govori da bi preneo informaciju. On govori da bi dobio odgovor. A kada naš dnevni red zaokuplja tako veliki deo naše pažnje, On zna da je gubljenje vremena predlagati nam bilo šta drugo. U tom slučaju, On obično ćuti i čeka da postanemo dovoljno ’nezaokupljeni’ da bismo Ga čuli i eventualno poslušali.“ – Charles Stanly, The Wonderful Spirit-Filled Life, (Nashville, TN: Thomas Nelson Publishers, 1992), pp. 179, 180.

`Šta mislite, šta Stenli podrazumeva pod tim „dovoljno nezaokupljeni“? Kada razmišljate o svojoj otvorenosti prema Bogu, šta je to što vas često sprečava da budete „dovoljno nezaokupljeni da biste Ga čuli i eventualno poslušali“? Šta treba da preduzmete u svom životu da biste negovali prijemčivost za Božji glas i odlučnost da budete poslušni Njegovim zahtevima?`