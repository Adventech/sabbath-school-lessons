---
title:  Isus u Getsimaniji
date:  20/09/2022
---

> <p></p>
> „I reče im: žalosna je duša moja do smrti; počekajte ovdje, i stražite“ (Marko 14,34).

Šta god da je Isus trpeo tokom 33 godine svog života na zemlji, to nije bilo ništa u poređenju sa onim sa čim se suočio u poslednjim časovima pre krsta. Plan o Isusovoj smrti kao žrtvi pomirenja za grehe sveta, postojao je od pamtiveka (Efescima 1,1-4; 2. Timotiju 1,8.9; Titu 1,1.2). A sada se upravo sve to dešavalo.

`Šta nam sledeći stihovi govore o Hristovom stradanju u Getsimaniji? Matej 26,39; Marko 14,33-36; Luka 22,41-44.`

„Otišao je malo dalje od njih, ne tako daleko da Ga ne bi mogli videti i čuti i pao ničice na tlo. Osećao je da Ga je greh odvojio od Njegovog Oca. Ponor je bio tako širok, tako mračan, tako dubok da je Njegov duh uzdrhtao pred njim. Nije smeo da upotrebi svoju božansku silu da bi izbegao ovu veliku duševnu patnju. Kao čovek morao je da podnese posledice čovekovog greha. Kao čovek morao je da izdrži Očev gnev zbog prestupa.

Hristos je sada bio u položaju u kome se nikada ranije nije nalazio. Njegova patnja najbolje može da se opiše rečima proroka: ’Maču, ustani na pastira mojega i na čoveka druga mojega, govori Gospod nad vojskama’ (Zaharija 13,7). Kao Zamena i Jemac za grešnog čoveka, Hristos je patio pod osudom božanske pravde. Uvideo je šta znači pravda. Dotada je bio Posrednik za druge; sada je čeznuo da i sam ima posrednika.“ – Elen G. Vajt, Čežnja vekova, str. 686 (original).

Dobro razmislite o onome što je Isus proživljavao u Getsimaniji. Gresi celog sveta već su počeli da se polažu na Njega. Pokušajte da zamislite kako On mora da se osećao zbog toga. Nijedno ljudsko biće nikada, ni pre ni kasnije, nije bilo pozvano da prođe kroz nešto slično. Šta nam to govori o Božjoj ljubavi prema nama? Kakvu nadu iz toga možete izvući za sebe?