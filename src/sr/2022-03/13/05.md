---
title:  Raspeti Bog
date:  21/09/2022
---

Smrt raspećem bila je jedna od najstrožih kazni koju su Rimljani izricali bilo kome. Smatralo se da je to najgori način umiranja. Bilo je, dakle, zaista strašno da bilo ko bude pogubljen na takav način, a posebno Božji Sin! Isus je, moramo to uvek imati na umu, došao u ljudskom telu poput našeg. Dok je trpeo batinanje, bičevanje, zakucavanje klinova u Njegove ruke i noge, mučnu težinu sopstvenog tela koja je razdirala rane od klinova – fizički bol mora da je bio nepodnošljiv. Bila je to okrutna kazna, čak i za najgore kriminalce. A koliko je tek bilo nepravedno da se Isus, potpuno nevin, suoči s takvom sudbinom.

Pa ipak, kao što znamo, Hristove fizičke muke nisu bile ništa u poređenju sa onim što se zaista dešavalo. Bilo je to nešto mnogo ozbiljnije od pukog ubistva nedužnog čoveka.

**Koji su događaji u vezi sa Isusovom smrću  pokazali da se dešava nešto mnogo značajnije nego što je većina ljudi tada uviđala? Kakav smisao možemo naći u svakom od tih događaja, što nam pomaže da otkrijemo šta se tu zapravo dogodilo?**

`Matej 27,45`

`Matej 27,51.52`

`Marko 15,38`

Jasno je da se tu zbivalo nešto mnogo strašnije od same smrti nevinog čoveka, ma koliko ona bila nepravedna. Prema Svetom pismu, Božji gnev protiv greha, našeg greha, izlio se na Isusa. Isus je na krstu pretrpeo pravedni Božji gnev protiv greha – grehova celog sveta. Prema tome, Isus je trpeo nešto mnogo dublje, mračnije i bolnije nego što je bilo koje ljudsko biće ikada moglo da spozna ili doživi.

`Dok se suočavate sa svojim svakodnevnim borbama, kakvu nadu i utehu možete crpeti iz činjenice da je Hristos stradao na krstu radi vas?`