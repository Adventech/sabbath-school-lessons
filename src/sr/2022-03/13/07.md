---
title:  Za dalje proučavanje
date:  23/09/2022
---

U knjizi Čežnja vekova od Elen G. Vajt, pročitajte sledeća poglavlja: „Getsimanija“, str. 685-697 (original), i „Golgota“, str. 741-757 (original).

„Tri puta je izustio tu molitvu. Tri puta je ljudska priroda ustuknula pred poslednjom, najvećom žrtvom. Ali tada se pred Otkupiteljem sveta pojavila istorija ljudskog roda. Video je da će prekršitelji Zakona morati da poginu ako budu prepušteni sami sebi. Video je čovekovu bespomoćnost. Video je silu greha. Sagledao je zlu sudbinu koja ga očekuje i doneo odluku: Spašće čoveka ma koliko Ga to koštalo. Prihvatio je svoje krštenje krvlju, da bi kroz Njega milioni onih koji su osuđeni na smrt, mogli dobiti večni život. Napustio je nebeske dvorove u kojima je sve čisto, srećno i slavno, da bi spasao jednu izgubljenu ovcu, jedan svet koji je pao usled prestupa. On neće napustiti svoju misiju. Postaće žrtva pomirenja za ljudski rod koji je odlučio da zgreši. Njegova molitva sada odiše poslušnošću: ’Ako me ova čaša ne može mimoići da je ne ispijem, neka bude Tvoja volja.’“ – Elen G. Vajt, Čežnja vekova, str. 690, 693 (original).

**Pitanja za razmišljanje**

`1.	Kako nam to saznanje da je Bog, u ličnosti Isusa Hrista, stradao više nego što bi iko od nas ikada mogao, pomaže kada i sami stradamo? Koliko bi trebalo da nam znači to što je Hristos stradao radi nas? Kakvu utehu možemo crpeti iz te neverovatne istine? Dok razmišljate o svom odgovoru, imajte na umu sledeću izjavu Elen G. Vajt: „Sva patnja nastala kao posledica greha izlila se u grudi bezgrešnog Sina Božjeg.“ – Selected Messages, book 3, p. 129.`

`2.	Osvrnite se zajedno, kao razred, na Hristove patnje koje smo razmatrali u pouci za ovu sedmicu. S kakvim mukama se Hristos suočio? U čemu su one slične našim, a u čemu se razlikuju? Šta možemo naučiti iz toga kako se On nosio s tim izazovima, što bi moglo da nam pomogne kad se i sami nađemo usred iskušenja?`

`3.	Koja su vaša omiljena biblijska obećanja – obećanja kojih se možete držati kad vas obuzmu tuga i bol? Zapišite ih, pozivajte se na njih i razgovarajte o njima u razredu.`

`4.	Napišite ukratko siže ove pouke, naglašavajući nekoliko glavnih zaključaka do kojih ste došli u toku tromesečja. Na koja pitanja ste dobili odgovor, a koja su i dalje ostala nerešena? Kako možemo pomoći jedni drugima da prevaziđemo ono što nas još uvek u velikoj meri zbunjuje i muči?`