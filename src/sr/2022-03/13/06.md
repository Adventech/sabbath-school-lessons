---
title:  Bog koji strada
date:  22/09/2022
---

Mogli bismo već i da se naviknemo na to – sve dok smo ovde, na ovom svetu, patićemo. To je naša sudbina kao palih stvorenja. Nigde u Bibliji nije nam obećano ništa drugačije. Naprotiv...

`Šta nam sledeći stihovi govore na temu o kojoj je reč? Dela 14,22; Filibljanima 1,29; 2. Timotiju 3,12.`

Ipak, postoje dve pojedinosti koje bi, usred naših patnji, trebalo da imamo na umu.

Prvo, Hristos, naš Gospod, stradao je mnogo gore nego što bi bilo ko od nas uopšte to mogao. Na krstu, On „bolesti naše nosi i nemoći naše uze na se“ (Isaija 53,4). Ono što smo mi iskusili samo kao pojedinci, On je pretrpeo odjednom za sve nas. On koji je bio bezgrešan, bio je „nas radi“ učinjen „grijehom“ (2. Korinćanima 5,21), i stradao je na način koji mi, kao grešna stvorenja, ne možemo ni da zamislimo.

I drugo, dok patimo, treba da se setimo koji je bio ishod Hristovog stradanja, odnosno šta nam je obećano na osnovu onoga što je Hristos učinio za nas.

`Pročitajte sledeće stihove: Jovan 10,28; Rimljanima 6,23; Titu 1,2 i 1. Jovanova 2,25. Šta nam je tu obećano?`

Kakve god da su patnje koje ovde trpimo, zahvaljujući Isusu, zahvaljujući tome što je On sam podneo kaznu za naš greh, zahvaljujući velikom daru evanđelja – da u Isusu već sada, na osnovu vere, možemo stajati savršeni – imamo obećanje večnog života. Imamo obećanje da je zbog onoga što je Hristos učinio, zbog punine i potpunosti Njegovog savršenog života i Njegove savršene žrtve, naše postojanje ovde, puno bola, razočaranja i gubitaka, ipak samo trenutak, bljesak koji dođe i prođe, za razliku od večnosti koja nas čeka, večnosti na novom nebu i novoj zemlji na kojoj nema greha, patnje i smrti. A sve nam je to obećano i obezbeđeno samo zbog Hrista i muka kroz koje je prošao da bi jednog dana, uskoro, video „trud duše svoje“ i nasitio se (Isaija 53,11).