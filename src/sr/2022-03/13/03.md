---
title:  Prezren i odbačen od ljudi
date:  19/09/2022
---

`Pročitajte sledeće stihove imajući sve vreme na umu činjenicu da je Isus bio božansko biće, Stvoritelj neba i zemlje, i da je došao da prinese sebe na žrtvu za grehe celog sveta: Matej 12,22-24; Luka 4,21-30; Jovan 8,58.59. Kako nam ti stihovi pomažu da razumemo patnje s kojima se Isus suočavao ovde na zemlji?`

Bilo od strane vođa ili čak i običnih ljudi, Isusov život, dela i učenja stalno su bili pogrešno shvaćeni, što je dovelo do toga da Ga odbace i zamrze upravo oni koje je došao da spase. U izvesnom smislu, to je kao kad roditelj vidi da je njegovom svojeglavom detetu potrebna pomoć, ali i pored toga što je spreman da učini sve za to dete, ono ga prezire, i time nipodaštava i odbija verovatno jedinu osobu koja može da ga izbavi od potpune propasti. To je ono sa čime se Isus suočavao dok je bio ovde na zemlji. Koliko je to moralo biti bolno za Njega!

`Pročitajte tekst Matej 23,37. Šta nam on kaže o tome kako se Hristos osećao zbog tog odbacivanja? Dok čitate o tome, zapitajte se i sami: „Da li se On osećao loše zbog sebe (kao što se mi često osećamo kad naiđemo na odbijanje), ili je to bilo iz nekog drugog razloga?“ Ako je bilo iz nekog drugog razloga, koji bi to onda razlog bio?`

Svi smo osetili žalac odbačenosti i odbijanja, a naš bol zbog toga je, u nekim prilikama, bio možda čak i sličan Hristovom, u smislu da je bio nesebičan. Trpeli smo bol, ne zato što smo bili odbijeni, već zbog posledica koje je to imalo po onoga ko nas je odbio (možda neko do koga nam je stalo, a ko odbija da prihvati spasenje u Hristu). A zamislite tek kako se osećao Isus, koji je bio potpuno svestan sa čime će morati da se suoči da bi spasao ljude, i istovremeno potpuno svestan kakve će biti posledice njihovog odbacivanja. „Upravo zbog svoje nevinosti On /Hristos/ je tako snažno osećao napade sotone.“ – Ellen G. White, Selected Messages, book 3, p. 129.

`Šta možete naučiti od Hrista što će vam pomoći da se bolje nosite sa bolom odbijanja i odbacivanja? Šta vam Njegov primer pokazuje? Kako možete to da primenite na svoj život?`