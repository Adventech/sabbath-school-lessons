---
title:  Rani dani
date:  18/09/2022
---

Sveto pismo nam pruža malo informacija o Isusovim ranim godinama. Međutim, jedan manji broj stihova ipak nam govori nešto o uslovima koji su vladali i stanju sveta na koji je Spasitelj došao.

`Pročitajte sledeće tekstove: Luka 2,7.22-24 (vidite takođe i 3. Mojsijeva 12,6-8) i Matej 2,1-18. Šta u ovim stihovima vidimo što nam ukazuje na uslove života s kojima se Isus suočavao od samog početka?`

Naravno, Isus nije bio prvi čovek koji je živeo u siromaštvu i suočavao se, još od malih nogu, sa onima koji su hteli da ga ubiju. Postoji, međutim, još jedan element koji nam pomaže da razumemo jedinstvenost onoga što je Hristos trpeo od najranijeg uzrasta.

`Pročitajte tekst Jovan 1,46. Koji se element tu dodaje  što nam pomaže da shvatimo s kakvim se iskušenjima mladi Isus suočavao?`

Sa izuzetkom Adama i Eve iz perioda pre pada, Isus je bio jedina bezgrešna osoba koja je ikada živela na zemlji. On je u svojoj čistoti, u svojoj bezgrešnosti, uronio u svet greha. Kakvo je mučenje, još od detinjstva, moralo biti za Njega to što je Njegova čista duša neprestano bila u kontaktu sa grehom. Čak i mi sami, koji smo u velikoj meri oguglali na greh, uglavnom izbegavamo da se izlažemo gresima i zlu koje smatramo posebno odbojnim. Zamislite kako je moralo biti Hristu, čija je duša bila čista, koji ni u najmanjoj meri nije bio ukaljan grehom. Razmislite o oštrom kontrastu koji je, u tom pogledu, postojao između Njega i ljudi iz Njegovog okruženja. To mora da je bilo izuzetno bolno za Njega.

`Zapitajte se: „Koliko sam osetljiv na grehe koji postoje svuda oko mene? Da li mi smetaju, ili sam oguglao na njih?“Ako ste oguglali na njih, da li je to možda zbog onoga što čitate, gledate ili čak i radite? Razmislite o tome.`