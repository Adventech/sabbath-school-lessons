---
title:  Iznenađenja
date:  03/07/2022
---

> <p></p>
> „Ljubazni! Ne čudite se vrućini koja vam se događa za kušanje vaše, kao da vam se što novo događa“ (1. Petrova 4,12).

Iznenađenja, bolna iznenađenja, mogu doći na mnogo načina. Auto koji iz suprotnog pravca skreće na vaš put. Iznenadno obaveštenje da gubite posao. Lekarski pregled koji vam donosi neočekivane loše vesti. Izdaja nekoga koga ste voleli i za koga ste mislili da vas voli. Koliko god da je bol i sam po sebi jak, elemenat iznenađenja još više ga pojačava.

Ove sedmice razmotrićemo nekoliko specifičnih tipova bolnih situacija koje ne bi trebalo da nas zateknu nespremne.

Za početak, osvrnimo se na tekst 1. Petrova 4,12. Grčka reč za „čuditi se“ u tekstu 1. Petrova 4,12 označava nešto „strano“ ili „tuđe“. Petar poziva svoje čitaoce da ne upadnu u zamku, verujući da su vatrena iskušenja i nevolje strani hrišćanskom iskustvu. Umesto toga, treba ih smatrati normalnim – nečim što može i treba da se očekuje.

Reč koja se koristi za „vrućinu“  ili „vatreno kušanje“ potiče od druge grčke reči koja znači „gorenje“. Na drugim mestima se prevodi i kao „peć“. To iskustvo stradanja za našu veru moglo bi se, dakle, smatrati „procesom topljenja“ – procesom u retorti.

`Pročitajte tekst 1. Petrova 4,12-19. Koja je Petrova poruka?`

Mnoge od nas patnja prosto iznenadi, jer često imamo suviše pojednostavljen pogled na hrišćanski život. Znamo da postoje dve strane – Bog koji je dobar, i sotona koji je loš. Zbog toga često sve ono što doživljavamo kao dobro, automatski stavljamo u „kutiju“ sa Bogom, a sve što doživljavamo kao loše u „kutiju“ sa sotonom. Međutim, život nije tako jednostavan. Ne možemo na osnovu svojih osećanja odlučivati šta se nalazi u Božjoj a šta u sotoninoj kutiji. Ponekad hodanje sa Bogom može biti izazovno i teško. A s druge strane, hodanje za sotonom može delovati kao nešto što donosi velike nagrade. Jov, koji je, iako pravedan, ipak postradao, pruža dobru ilustraciju te činjenice postavljajući Bogu pitanje: „Zašto bezbožnici žive, stare, i bogate se? (Jov 21,7).

`Petar je govorio o iskušenjima koja su posledica zalaganja za Hrista. Ali postoje i drugi razlozi iz kojih se možemo naći u nevolji i iskušenju. Kako bi tekst 1. Petrova 4,12-19 mogao da vam pomogne da nekom prijatelju taktično objasnite zašto ne bi trebalo da ga iznenade bolna iskušenja s kojima će se možda suočiti?`