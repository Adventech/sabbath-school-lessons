---
title:  Nevolje koje dovode do sazrevanja
date:  07/07/2022
---

> <p></p>
> „I da se ne bih ponio za premnoga otkrivenja, dade mi se žalac u meso, anđeo sotonin, da me ćuša da se ne ponosim“ (2. Korinćanima 12,7).

Velika je razlika između sečenja i orezivanja. Sečemo biljke koje više ne želimo, a orezujemo one od kojih očekujemo veći prinos. Oba procesa, međutim, zahtevaju oštar nož. Zaista, orezivanje zahteva odsecanje delova biljke, zbog čega bi baštovan početnik mogao da se uplaši da će je uništiti. U duhovnom kontekstu, Brus Vilkinson piše: „Da li se molite da vas Bog preobilno blagoslovi i učini sličnijim svom Sinu? Ako je vaš odgovor potvrdan, onda se vi u stvari molite za ’baštovanske makaze’.“ – Bruce Wilkinson, Secrets of the Vine, (Sisters, OR: Multnomah Publishres, Inc., 2001), p. 60.

Ljudi se pitaju šta Pavle zapravo misli kad pominje „žalac u mesu“ (2. Korinćanima 12,7). Pretpostavke se kreću od stalnih napada neprijatelja do poteškoća u govoru. Čini se, ipak, da je to bio problem s njegovim vidom (videti komentare Elen G. Vajt: The SDA Bible Commentary, vol. 6, p. 1107). Začudo, Pavle je smatrao da mu je taj „žalac“ dat.

`Šta je po vašem mišljenju Pavle hteo da kaže pod tim: „Dade mi se“? Ko mu je to dao? Kako je Bog mogao to da upotrebi u Pavlovu korist?`

Zapazite da je Pavlov „žalac“ imao određenu svrhu, kao što on sam kaže: „Da se ne ponosim“ (2. Korinćanima 12,7). Dakle, to nije bila posledica nekog konkretnog greha koji je počinio, već je trebalo da ga spreči da greši ubuduće. Pavle je bio svestan da je po prirodi sklon grehu, i da ga taj „žalac“ može sprečiti u tome.

`Pročitajte 2. Korinćanima 12,7-10. Kako se Pavle nosi sa svojim „žalcem“? Mislite li da je ta slabost donela Pavlu još neke duhovne prednosti? Kako vam način na koji Pavle reaguje može pomoći da se nosite sa „žalcima“ koje ćete možda morati da trpite?`

`U kojoj meri bi Božje ideje o vašem duhovnom razvoju mogle da se razlikuju od vaših sopstvenih? Razmislite o oblastima u svom životu u kojima bi trebalo da postanete plodniji u pravednosti. Koje duhovne kvalitete biste želeli da Bog razvije u vama putem takvog „orezivanja“?`