---
title:  Nevolje zbog greha
date:  05/07/2022
---

> <p></p>
> „Jer se otkriva gnjev Božij s neba na svaku bezbožnost i nepravdu ljudi koji drže istinu u nepravdi“ (Rimljanima 1,18).

Sve što radimo ima određene posledice. Ako stojite na vrelom suncu sa sladoledom, on će se sigurno istopiti. Uzrok i posledica uvek idu zajedno. I koliko god mi očajnički želeli da stvari budu drugačije, tako je i sa grehom. Zbog njega uvek žanjemo posledice. Ne radi se o tome da Bog sedi na nebu i pita se kakve bi strašne stvari mogao da učini ljudima koji greše. Ne, greh sam sa sobom nosi određene posledice.

Problem je što često mislimo da možemo nekako da nadmudrimo Boga i da grešimo, a da ne iskusimo posledice. To se nikad ne dešava. Pavle vrlo jasno govori o tome da greh ostavlja posledice, i to ne samo za večnost. Njegove bolne i uznemirujuće posledice osećamo već danas.

`U Rimljanima 1,21-32 Pavle opisuje proces koji dovodi do toga da ljudi padnu u greh, i navodi posledice tih greha. Čitajte te stihove uz molitvu i pažljivo, a onda sagledajte suštinu onoga što Pavle govori, usredsređujući se posebno na pojedine faze greha i njegove posledice.`

Nekoliko stihova ranije Pavle opisuje te posledice kao „gnev Božij“ (Rimljanima 1,18). Božji gnev u tom tekstu odnosi se jednostavno na to što Bog dozvoljava da ljudi požanju ono što su posejali. Čak i kad je reč o hrišćanima, Bog se ne meša odmah da bi uklonio bol izazvan našim sopstvenim postupcima. On nas često pušta da iskusimo posledice svojih dela da bismo razu­meli koliko je naš greh duboko štetan i neprijatan.

Razmatrali smo posledice kršenja Božjeg moralnog zakona. Ali šta je sa kršenjem Božjih zdravstvenih zakona? Naše telo je Božji dom. Ako zlostavljamo svoje telo tako što se ne hranimo zdravo ili ne vežbamo, ili smo stalno prezaposleni, to je takođe greh protiv Boga. A to za posledicu ima stvaranje uslova koji nas mogu dovesti u tešku situaciju.

`Na koji način ste vi u svom životu požnjeli neposredne posledice svojih greha? Koje lekcije ste naučili? Koje promene morate da uvedete da ne biste ponovo prošli kroz nešto slično?`