---
title:  Učimo se da uživamo u Gospodu
date:  08/09/2022
---

> <p></p>
> „Tješi se Gospodom (doslovno sa engleskog: Uživaj u Gospodu), i učiniće ti što ti srce želi“ (Psalmi 37,4).

Psalam 37,4 je jedno predivno obećanje. Zamislite da dobijete ono što ste oduvek želeli. Ali da bi se to što nam srce želi ostvarilo, moramo imati srce koje uživa u Gospodu. Dakle, šta znači „uživati u Gospodu“?

Pročitajte tekst Psalmi 37,1-11. Kontekst tih reči je možda pomalo iznenađujući. David piše o tome da je okružen ljudima koji rade protiv njega i protiv Boga. Kad ljudi rade protiv nas, naša prirodna reakcija je obično ljutnja ili pokušaj da se opravdamo. Međutim, David preporučuje nešto drugo.

**Koji savet David upućuje Božjem narodu u sledećim stihovima?**

`Psalmi 37,1`

`Psalmi 37,5`

`Psalmi 37,7`

`Psalmi 37,8`

Ponovo pročitajte stih Psalmi 37,4. U kontekstu stihova koje ste upravo komentarisali, šta znači „uživati u Gospodu“?

David u više navrata, na različite načine, ponavlja: „Uzdajte se u Boga“. Poverite Njemu da reši problem. Nemojte se nervirati, jer Bog je vaš Bog, i On radi za vas – čak i sada. Ne morate sami da se upuštate u to. Vaš Otac na nebesima ima glavnu reč. Oslonite se na Njega. Verujte Mu potpuno.

U tom kontekstu David piše o uživanju u Gospodu. Oduševljavati se Bogom znači živeti u stanju savršenog poverenja. Ništa ne može da pokvari naš mir, jer je Bog tu i On je na delu. Možemo Ga hvaliti, možemo sačuvati vedrinu, jer našeg Boga niko ne može da nadmudri! Kada budemo naučili da to činimo, zaista ćemo primiti ono što nam srce želi, jer je to ono što naš ljubljeni Otac želi da nam da, u trenutku kada to bude od najveće koristi za nas i Njegovo carstvo.

`Kako možete naučiti da „uživate u Gospodu“? Provedite neko vreme u molitvi, tražeći Božje vođstvo da bi to postalo stvarnost u vašem životu.`