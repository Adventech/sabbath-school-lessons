---
title:  U vreme koje Bog odredi
date:  05/09/2022
---

`Pročitajte stihove Rimljanima 5,6 i Galatima 4,4. Šta nam oni govore o Božjem odabiranju pravog trenutka?`

U tim stihovima, Pavle nam govori da je Isus došao da umre za nas u tačno određeno vreme, ali nam ne kaže zašto je baš to bio pravi trenutak. Kad pročitamo te stihove, lako bismo mogli da se zapitamo: Zašto je Isus čekao hiljadama godina pre nego što je došao na zemlju da se obračuna sa grehom – zar univerzum nije već mnogo pre toga shvatio da je greh nešto veoma loše? Možemo se takođe zapitati zašto Isus još uvek odlaže svoj drugi dolazak. I opet, možemo se zapitati: Zašto Gospod tako dugo čeka da usliši naše molitve?

`Setite se, na primer, proročanstva o 70 sedmica iz teksta Danilo 9,24-27 – proročanstva koje ukazuje na Isusa kao Mesiju (ako je potrebno, obnovite ono što znate o tome). Koliko je trajao taj vremenski period? Šta vam to govori o potrebi da naučimo da čekamo navršenje vremena koje Bog odredi, čak i kad nam se čini da to predugo traje?`

Ima mnogo duhovnih razloga iz kojih je važno da doživimo te periode čekanja. Prvo, čekanje može da preusmeri našu pažnju sa „stvari“ na samog Boga. Drugo, čekanje nam omogućava da razvijemo jasniju sliku o sopstvenim pobudama i željama. Treće, čekanje gradi istrajnost – duhovnu izdržljivost. Četvrto, čekanje otvara vrata za razvoj mnogih duhovnih snaga, kao što su vera i pouzdanje. Peto, čekanje dopušta Bogu da doda još neke delove u slagalicu od koje se sastoji šira slika. Šesto, možda nikada nećemo saznati zašto moramo da čekamo, i zato učimo da živimo po veri. Možete li se setiti još nekih razloga za čekanje?

`Koje primere možete naći u Bibliji u kojima Bog čini stva­ri u svoje vreme, i koji će vam pomoći da naučite da se oslanjate na Njega, verujući da će On u svoje vreme učiniti za vas ono što je ispravno? (Razmislite, na primer, o Avramu, Sari i njihovom obećanom sinu.) U isto vreme, zapitajte se: „Šta ja radim što možda odlaže odgovor na molitvu koja je odavno mogla biti uslišena?“`