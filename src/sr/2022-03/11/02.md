---
title:  Strpljivi Bog
date:  04/09/2022
---

`Pročitajte Rimljanima 15,4.5. Šta u tim stihovima nalazimo za sebe?`

Obično smo nestrpljivi u vezi sa nečim što zaista želimo ili nam je obećano, a još uvek nemamo. Zadovoljni smo tek kada dobijemo to za čim čeznemo. A budući da retko kada dobijemo to što želimo baš onda kada želimo, to znači da smo često osuđeni na razdražljivost i nestrpljenje. A kada smo u takvom stanju, gotovo je nemoguće sačuvati mir i poverenje u Boga.

Čekanje je po definiciji bolno. Na jevrejskom, jedna od reči kojom se opisuje „strpljivo čekanje“ (Psalmi 37,7) potiče od izraza koji se može prevesti sa „trpeti jak bol“, „drhtati“, „biti povređen“, „biti tužan“. Naučiti se strpljenju nije lako. Ponekad je to sama suština onoga što znači biti u nevolji.

`Pročitajte sledeće tekstove: Psalmi 27,14, Psalmi 37,7 i Rimljanima 5,3-5. Šta nam ti stihovi govore? Do čega strpljenje dovodi?`

Dok čekamo, možemo da se koncentrišemo na jedno od ovo dvoje: na ono što čekamo ili na Onoga koji sve to drži u svojim rukama. Ali ono što je zaista bitno nije koliko dugo moramo da čekamo, već kakav stav pri tome zauzimamo. Ako verujemo u Gospoda, ako smo svoj život položili u Njegove ruke, ako smo Mu predali svoju volju, onda se možemo osloniti na to da će On učiniti ono što je najbolje za nas upravo u trenutku kada to bude najbolje za nas, ma koliko nam bilo teško da u to poverujemo.

`Postoji li nešto što nestrpljivo čekate? Kako možete naučiti da sve predate Bogu i prepustite Njemu da odredi pravi trenutak? Molite se sve dok ne izgradite stav potpunog predanja i potčinjavanja Gospodu.`