---
title:  David – poučan primer kada je reč o čekanju
date:  06/09/2022
---

U tekstu 1. Samuilova 16,1-13 vidimo mladića Davida koga je Samuilo pomazao za cara. Međutim, tek mu je predstojao dugačak put od pašnjaka njegovog oca Jeseja do prestola u Jerusalimu. Nesumnjivo, ponekad je zapadao u teška iskušenja.

Mladić je najpre pozvan da svira kako bi smirio Saulov izmučeni duh (1. Samuilova 16). Kasnije, on postaje heroj Izraela pošto je ubio Golijata (1. Samuilova 17). Zatim, prolazi više godina tokom kojih David beži da sačuva živu glavu. I Saul i njegov sin Jonatan znali su da je David predodređen da bude sledeći car (1. Samuilova 23,17; 1. Samuilova 24,20). Pa ipak, David nije činio ništa kako bi ubrzao svoju Bogom danu sudbinu. U stvari, činilo se kao da postupa upravo suprotno. Čak i kad je Saul pokušao da ga ubije, a on otkinuo komad tkanine sa carevog plašta, David je poželeo da tako nešto uopšte nije učinio (1. Samuilova 24,5-7). I mada je car ponovo pokušao da ga ubije, David je odbio da ubije Saula kad mu se za to ukazala prilika (1. Samuilova 26,7-11).

`Pročitajte tekst 1. Samuilova 26,1-11. Zašto je David odbio da ubije Saula? Kojim principima nas to uči kad je reč o načinu na koji Bog ostvaruje svoje planove za naš život?`

`A sada pročitajte tekst 1. Samuilova 26,12-25. Kako je Davidovo odbijanje da ga ubije uticalo na Saula? Čemu nas to uči kad je reč o prednostima čekanja da Bog deluje?`

Posmatrajući ceo Davidov put do prestola, mogli bismo ga sažeti u jednu kratku rečenicu: ne posežite za onim što vam Bog još uvek nije dao. Božje darove je uvek najbolje primiti iz Njegove ruke i u Njegovo vreme. To ponekad podrazumeva veoma dugo čekanje. Klice pasulja mogu da izrastu bukvalno za nekoliko sati, dok je hrastu za to potrebno mnogo godina. Ali kasnije, kad naiđu jaki vetrovi, njegovo stablo neće biti iščupano iz korena.

`Pomislite kako je lako David mogao da opravda ubistvo Saula. (Uostalom, Davidu je rečeno da će preuzeti presto, a Saul je ionako bio loš.) Ipak, Davidovi postupci svedoče o pravoj veri u Boga. Koju pouku biste mogli da izvučete za sebe iz tog primera u vezi sa onim na šta vi čekate?`