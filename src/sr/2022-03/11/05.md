---
title:  Ilija – problem ishitrenosti
date:  07/09/2022
---

Obračun na vrhu gore Karmil bio je završen (1. O carevima 18). Oganj je sišao s neba, svi ljudi su priznali pravog Boga, a lažni proroci bili su pogubljeni. Nedvosmisleno je potvrđeno ko je pravi Bog. Moglo se pomisliti da će Ilija, kako dan bude odmicao, sve više rasti u duhovnoj snazi. Međutim, on je iznenada čuo nešto što ga je toliko užasnulo da je poželeo da umre. Pročitajte ostatak događaja u 1. O carevima 19,1-9. Poslednje reči u tekstu su posebno zabrinjavajuće: „I gle, riječ Gospodnja dođe mu govoreći: šta ćeš ti tu, Ilija?“ (1. O carevima 19,9). Očigledno, strah je naterao Iliju da pobegne i nađe se na pogrešnom mestu.

`Posle tako moćne Gospodnje intervencije na gori Karmil, Ilija je trebalo da bude pun vere i pouzdanja, ali, umesto toga, on je pobegao u strahu za svoj život. Koju pouku možemo izvući iz tog lošeg primera?`

Taj događaj ilustruje nešto važno: kada žurimo, vrlo lako se možemo naći na pogrešnom mestu. U Ilijinom slučaju, strah je bio to što ga je savladalo i poteralo da pobegne u pustinju, želeći da se nikada nije ni rodio. Međutim, ima i drugih razloga koji nas mogu navesti da ishitreno napustimo Božji plan za nas.

`Pročitajte sledeće stihove: 1. Mojsijeva 16,1-3; 4. Mojsijeva 20,10-12; Sudije 14,1-3; Matej 20,20.21; Luka 9,52-56; Dela 9,1. Koji razlozi su naveli osobe o kojima je tu reč da postupe ishitreno, ne obazirući se na Božju volju za njih?`

`Kako je lako dopustiti da nas ambicija, bes, strast, nedostatak vere, ili navodna „revnost“ za Gospoda navedu da požurimo tamo gde ne bi trebalo da budemo. Niko nije imun na tu opasnost. Ključ je u negovanju vere koja se u potpunosti oslanja na dobrotu i milost Boga, za kog znamo da nas voli i želi ono što je najbolje za nas. To se ne dešava automatski. Vera jeste dar, ali to je dar koji treba negovati, razvijati i ljubomorno čuvati.`