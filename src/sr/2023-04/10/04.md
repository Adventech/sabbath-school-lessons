---
title: 'Pavle i nepoznati Bog'
date: 05/12/2023
---

Zapazite da Pavle ne omalovažava lažnu religiju i lažne bogove Atinjana. On bira sve dobro što se moglo naći i, koliko god malo toga bilo, koristi to.

`Pročitajte tekst Dela 17,22.23. Šta Pavle tu čini u nastojanju da dosegne te ljude evanđeljem?`

„Ljudi Atinjani! po svemu vas vidim da ste vrlo pobožni“ (Dela 17,22). Pavle odaje priznanje paganima! Njihova religija je bila pogrešna u svakom pogledu, ali je Pavle ipak pohvalio njihovu privr­ženost veri.

On zatim nastavlja: „Jer prolazeći i motreći vaše svetinje...“ (Dela 17,23). Pozivajući se na sopstveno proučavanje religije Atinjana, Pavle zauzima stav poštovanja prema tom narodu. On ne žuri da se nametne kao nekakav samozvani stručnjak, koji ima sve odgovore o tome kako bi narod trebalo da se menja. Ali, realno, on jeste bio stručnjak i, realno, jeste imao odgovore koji su tom narodu bili potrebni! Ipak, nije se tako predstavio, jer bi ga inače odmah odbacili. A ovako su gledali na njega kao na nekoga kome je stalo do njih i ko im želi dobro.

Komentarišući natpis „BOGU NEPOZNATOME“ (Dela 17,23), Pavle koristi ono što bi se moglo smatrati zajedničkim tlom. Atinjani su verovali u boga (zapravo, u više njih), što je bio odličan početak (u odnosu na one koji ne veruju uopšte), i moglo je utrti put za dublje razgovore. Pavle se nije rugao ideji o podizanju oltara nepoznatom bogu. Naprotiv, cenio je to, i divio se ljudima kojima je bilo dovoljno stalo do duhovnih stvari, da su se upustili u napor i trošak da bi obožavali nešto o čemu nisu ništa znali, jednostavno u slučaju da su nešto propustili.

Da li su bili u zabludi? Naravno, ali to se moglo rešiti. Ono što je za početak bilo važno je to što su bili verni u onome što jesu razumeli. To je, po Pavlovom mišljenju, bio materijal s kojim je Sveti Duh mogao da radi.

Pavle je pronašao temu za razgovor koja je pobudila njihovo interesovanje.

`Kojih mostova i dodirnih tačaka možete da se setite, koji bi stvorili prilike za dublji razgovor sa onima s kojima dolazite u dodir?`