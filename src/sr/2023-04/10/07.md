---
title: 'Za dalje proučavanje'
date: 08/12/2023
---

Jedna od osnovnih ideja koje možemo preuzeti iz priče o Pavlovom iskustvu na Areopagu je njegovo proučavanje na terenu o tome kako pristupiti nedosegnutoj grupi nevernika, što je rezultiralo osnivanjem male grupe vernih u Atini.

„Reči apostola, njegovo ponašanje i njegova okolina, zabeleženi nadahnutim perom, trebalo je da budu sačuvani za buduće naraštaje, da im svedoče o njegovom nepokolebljivom poverenju, njegovoj hrabrosti dok je bio usamljen i u teškim prilikama, o pobedi koju je postigao za hrišćanstvo u samom srcu neznaboštva.

Pavlove reči predstavljaju riznicu znanja za Crkvu. Bio je u položaju da lako izgovori reči kojima bi povredio svoje ohole slušaoce, a samoga sebe doveo u nepriliku. Da je njegov nadahnuti govor predstavljao neposredan napad na njihove bogove i velike ljude toga grada, on bi se našao u opasnosti da doživi Sokratovu sudbinu. Međutim, taktičnošću koja je potekla iz božanske ljubavi, pažljivo je udaljavao njihove misli od neznabožačkih božanstava, otkrivajući im pravoga Boga, koji im je do tada bio nepoznat.“ – Elen G. Vajt, *Apostolska crkva – Hristovim tragom*, str. 240, 241 (original).

Direktnim kontaktom sa ljudima, proučavanjem njihove kulture i religije i pokazivanjem poštovanja prema njihovoj privrženosti duhovnim pitanjima, Pavle je postigao nešto značajno u Atini – nešto što je postalo riznica znanja za crkvu. *Izbegao je da razdraži svoje slušaoce*. I to je, samo po sebi, bilo veliko, Bogom nadahnuto dostignuće. Prema Elen G. Vajt, to je riznica znanja na koju mi, kao crkva, treba da obratimo pažnju u ovoj priči.

**Pitanja za razgovor**

`1.	Uzimajući kao uzor priču o Pavlovom delovanju u Atini, koji je prvi korak koji bi trebalo da preduzme svako ko započinje novi evanđeoski projekat u nekom gradu?`

`2.	Kakvo ponašanje je potrebno hrišćaninu da bi bio u stanju da gradi mostove sa ljudima u gradu (a  iskreno govoreći, i bilo gde drugde) koji ne poznaju Boga?`

`3.	Kada nas provociraju moderne vrste idola, šta bi trebalo da izbegavamo, posebno u početku, dok započinjemo novo delo među ljudima koji te idole obožavaju?`

`4.	Pavle je mogao da se zaustavi nakon što je upoznao te ljude sa istinom o Bogu koji ih voli, i oni bi bili prilično zadovoljni. Ali onda je prešao granicu pomenuvši vaskrsenje, zbog čega su ti ljudi pomislili da je on u teškoj zabludi. Da li je trebalo to da uradi? Zašto jeste ili zašto nije?`