---
title: 'Misija među nedosegnutima, prvi deo'
date: 08/12/2023
---

### PRVI DEO: OPŠTI PREGLED

U svom oproštajnom govoru pre vaznesenja na Nebo, Isus je naložio svojim učenicima da budu Njegovi svedoci među pripadnicima svih naroda na svetu (Matej 28,19). „Narodi“ u tekstu Matej 28,19 ne odnosi se na države, već na „grupe ljudi“. Grupa ljudi odnosi se na grupu pojedinaca koji imaju zajedničku svest o istoriji, jeziku, verovanjima i identitetu. Ne postoji ljudsko društvo na Zemlji u kome Isusovo jevanđelje ne treba da bude predstavljeno i u kome ne treba stvarati učenike. Vodeće misionske agencije, kao što su *Global Frontier Missions* i *Joshua Project*, procenjuju da ima oko 17.446 grupa ljudi u svetu, od kojih je više od 7.400 nedosegnuto jevanđeljem. Drugim rečima, 42% grupa u svetu nema dovoljno domaćih zajednica hrišćana koje mogu da evangeliziraju među njima, bez svedočenja sa strane. Devedeset i pet grupa ljudi koje su najmanje dosegnute jevanđeljem raširene su duž prozora 10/40, područja koje najvećim delom naseljavaju pripadnici plemena, hindusi, muslimani, budisti i nereligiozni ljudi. Neke od ovih grupa imaju mali pristup jevanđelju ili ga uopšte nemaju. Ljudi koji još nisu dosegnuti jevanđeljem takođe postoje u Zapadnim narodima, zbog sve većeg uticaja sekularizma.

### DRUGI DEO: KOMENTAR

**Pavle: svestran misionar**

Lekcija za ovu sedmicu upoznaje nas sa svedočenjem ljudima koji nemaju ništa zajedničko, ili malo zajedničkog, sa hrišćanima u smislu verovanja i vrednosti. Ljudi različitog etničkog porekla i mnogih raznolikih verskih opredeljenja žive zajedno i dele javni život. Zbog njihovog jedinstvenog skupa pretpostavki kad je reč o pogledu na svet, ovi ljudi imaju različite duhovne potrebe i stremljenja. Upravo u tom multireligijskom svetu mi smo pozvani da delimo svoju veru i stvaramo učenike za Hrista. Na prvi pogled zadatak je zastrašujući. On iziskuje da izađemo iz svojih verskih zona komfora, susretnemo se sa njihovim žargonima i pravilima; ponovo ocenimo svoje stavove (stereotipe i predrasude) prema ljudima koji imaju drugačije poglede; i učimo nove evanđeoske pristupe. Kao da to nije dovoljno, mnogi nehrišćani ne posmatraju hrišćanstvo sa naklonošću. Na sreću, u Bibliji pronalazimo primere misionskih napora da se dosegnu takvi ljudi.

Nakon svog obraćenja u hrišćanstvo, Pavle je pokazao neumornu posvećenost širenju jevanđelja svim narodima. Međutim, Pavle je prilazio svojim slušaocima na različite načine, u zavisnosti od toga da li su bili Jevreji ili neznabošci. Kad ono što je izneo Jevrejima u sinagogi u Antiohiji (Dela 13,13-43) uporedimo sa njegovim prikazom jevanđelja neznabožačkim slušaocima na Aeropagu u Atini (Dela 17,16-33), vidimo da je Pavle pokazao veliku meru osetljivosti prema datoj situaciji, kao i prema svojim slušaocima. U Antiohiji, Pavle navodi Pismo da bi dokazao da starozavetna proročanstva nalaze svoje ispunjenje u Isusu. U Atini, Pavle počinje sa onim što je neznabožačkim slušaocima bilo najpoznatije: oltarom nepoznatom Bogu i izrekama njihovih pesnika, umesto nizom biblijskih tekstova. Da bi im govorio o „Gospodu neba i Zemlje“ koji je sve stvorio, Pavle koristi ono što je njegovim slušaocima poznato. Bez pristajanja na verovanja Atinjana, Pavle ih pohvaljuje što su religiozni. Ova pozitivna izjava o njegovim slušaocima možda je imala za cilj da osigura njihovo interesovanje za ostatak govora. Iako je bio duboko uznemiren mnoštvom njihovih idola, Pavle je bio uzdržan u svom ponašanju. Svako ispoljavanje gneva i optužbi protiv ovih ljudi koji nisu poznavali Božje posebno otkrivenje lišilo bi ga dragocene prilike da im prikaže jevanđelje. Važno je zapaziti da Pavlova osetljivost na životne prilike Atinjana nije ga sprečila da ih pozove na pokajanje.

Prethodnu misao najbolje je ilustrovao Mark Alan Pauel objavom rezultata svog istraživanja 2004. godine o uticaju čovekovog svakodnevnog života na čitanje i tumačenje Pisma (videti Allen Powell, “The Forgotten Famine: Personal Responsibility in Luke’s Parable of the ‘Prodigal Son’” in *Literary Encounters with the Reign of God*, Sharon H. Ringe and H. C. Paul Kim, eds. [New York: T & T Clark, 2004]). U prvoj fazi ovog istraživanja, Pauel je nadgledao dve grupe studenata, jednu u Sjedinjenim Američkim Državama i drugu u Sankt Peterburgu, u Rusiji. Eksperiment se sastojao od zadatka u kome su učenici zamoljeni da pročitaju priču o izgubljenom sinu iz teksta Luka 15,11-31, zatvore svoje Biblije, a zatim da je na osnovu sećanja, što je tačnije moguće, ponove jedni drugima u svojim grupama. Pauel je otkrio dve glavne razlike u usmenom ponavljanju ove priče. Sa jedne strane, dok je samo šest posto američkih studenata zapamtilo da se u 14. stihu spominje glad, 84 procenata studenata u Sankt Peterburgu je ukazalo na to. Sa druge strane, 100 procenata američkih studenata naglasilo je da je izgubljeni sin potrošio svoje nasledstvo, dok je samo 34 posto ruskih studenata zapamtilo ovu pojedinost. Čini se da je za američke studente glad dodatni detalj koji ništa suštinski važno ne doprinosi priči. Pošto nisu imali neka skora sećanja na glad, svi su stavili naglasak na trošenje bogatstva i neodgovorno ponašanje. Međutim, za ruske studente, koji su bili u dodiru sa preživelima devetstodnevne nacističke opsade Sankt Peterburga 1941. godine, koja je izazvala glad od koje je umrlo 670.000 ljudi, spominjanje gladi bio je značajan detalj koji je mnogo doprinosio priči. Ovaj eksperiment dobra je ilustracija potrebe da poruku prilagodimo slušaocima, i po stilu iznošenja i po sadržaju, kao što je Pavle činio kada su Atinjani bili u pitanju.

**Potreba za novinama u misionskoj praksi**

U poređenju sa svojim savremenicima, Pavle je bio nekonvencionalan u svom pristupu službi, naročito u Atini. Čak bi mogao biti opisan kao avangardan, kada se radi o potrebi da se bude svestran i prilagodljiv u misiji. Njegove jedinstvene misionarske osobine su očajnički potrebne danas. Savremeni Aeropag postoji u različitim delovima i oblicima u mnogim gradskim centrima. To može biti gradski trg, park, ugao neke ulice, tržni centar, univerzitetski amfiteatar ili kafić. Crkvi su potrebni vernici sa odgovarajućim darovima, talentima, ličnostima i kreativnošću, osposobljeni i poslati u službu u takvim centrima. Vernicima koji su osposobljeni da uđu u netradicionalna područja, kao i među nehrišćane, treba slobodno da bude povereno istraživanje novih načina širenja jevanđelja, iako se na prvi pogled može učiniti da su ovi načini neobični.

Božji zahtev upućen Avramu da žrtvuje Isaka, sina preko koga je Bog obećao da će ga učiniti ocem mnogih naroda, bio je nekonvencionalan (1. Mojsijeva 22). Jelisijeve reči upućene Nemanu da „ide s mirom“ nakon što je Neman izneo svoja dva neobična zahteva (2. O carevima 5) u najboljem slučaju su uznemirujuće (videti lekciju od prošle sedmice). Božji nalog Isaiji da tri godine nag luta ulicama grada, objavljujući poruku o propasti Judinih saveznika, bio je veoma čudan (Isaija 20,2-4). Razmislite o sramoti koju je Mihej možda osetio kada je Bog zatražio od njega ne samo da hoda nag, već da zavija kao šakal i tuži kao sova (Mihej 1,8)! U svetlu ovih biblijskih primera, „kada se čitaju u svom kontekstu, Biblija nudi mnoge primere koji pokazuju da Bog odobrava metode misije koje se suprote našoj udobnoj praksi. Snažne pouke i jasni tekstovi iz Biblije... ukazuju da je Bog otvoreniji i kreativniji od nas. Ako je tako, ne treba da budemo brzi da osudimo ono što je drugačije ili neprijatno“. (Jon Paulien, “The Unpredictable God: Creative Mission and the Biblical Testimony,” in *A Man of Passionate Reflection*, Bruce L. Bauer, ed. [Berrien Springs, MI: Department of World Mission, Andrews University, 2011], p. 85) Umesto da nastavimo da oremo misionska polja tradicionalnim metodama, treba da budemo fleksibilni, dovitljivi, i otvoreni u vezi sa novim, čak i nepoznatim, pristupima Božjoj misiji. Misija potiče od Boga i ostaje Njegova inicijativa. Zato treba da se oslanjamo na Njega. Kao što je car Josafat učinio, uvek se okrećimo Bogu, govoreći: „Mi ne znamo šta bismo činili, nego su oči naše uprte u Te.“ (2. Dnevnika 20,12) Ako smo iskreni, Bog će nam otkriti svoju volju. Možda Njegov metod neće biti konvencionalan, kao što je Josafatu bilo naloženo da pošalje vojsku u rat uz pesmu. Međutim jedno je sigurno: izvršavanje misije i službe na Božji način, i sa Božjom silom, ostvariće Njegov spasonosni cilj da svi segmenti društva budu dosegnuti.

### TREĆI DEO: PRIMENA U ŽIVOTU

Svi ljudi su pod uticajem pretpostavki svoje kulture i svojih pogleda na svet, i ograničeni su njima. Ovu važnu činjenicu treba uzeti u obzir prilikom objavljivanja jevanđelja. Pavlova služba pruža nam dobar primer misionskog rada među nehrišćanima. Sledi nekoliko osnovnih načela značajnih za našu misiju među onima koji nisu bili izloženi jevanđelju:

1.	Kulture različitih ljudi, sa svojim duboko uvreženim pretpostavkama njihovog pogleda na svet, njihov je jedini kriterijum. Ljudi se ne mogu suočiti sa onim što prevazilazi njihove ideje i verovanja na kojima zasnivaju svoje mišljenje i od njih se ne može očekivati da pozitivno odgovore na to. Zato je veoma važno da uvek budemo osetljivi na svakodnevnu realnost ljudi kojima svedočimo.

2.	Treba da se ponašamo uzdržano i sa poštovanjem u svom stavu prema nehrišćanima. Možemo steći znatan uvid u nehrišćane proučavanjem njihovih sistema verovanja i razgovorom sa njima radi pronalaženja zajedničkog mišljenja koje se može upotrebiti kao veza za predstavljanje jevanđelja.

3.	Treba takođe da se usredsredimo na potrebe i stremljenja svojih slušalaca i da im pokažemo kako Hristos odgovara na njih. Ne smemo dozvoliti da naš lični kulturološki ugao sagledavanja stane na put tome kako Bog želi da se predstavi nehrišćanima preko nas. Važno je da se, u predstavljanju jevanđelja, uzdržimo od pretpostavke da naši slušaoci znaju ono što mi znamo o Bogu, da im je stalo do vrednosti do kojih je nama stalo, da shvataju pojam greha kao mi, da osećaju krivicu i da im je potreban Božji oproštaj.

4.	Na kraju, treba da se čuvamo da ne razvodnjimo svoju poruku u procesu prilagođavanja svojim slušaocima. Jevanđelje bi trebalo da stavi izazov pred aspekte svih pretpostavki njihovog pogleda na svet koje se ne slažu sa Pismom.