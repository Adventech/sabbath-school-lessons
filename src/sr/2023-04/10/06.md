---
title: 'Prelaženje granice'
date: 07/12/2023
---

`Pročitajte Dela 17,24-34. Kako Pavle nastavlja svoje svedočenje?`

Zanimljivo je primetiti da Pavle čak citira neke od njihovih pesnika, koji su mu, pišući o nečemu prilično bliskom biblijskoj istini, pružili priliku da svoje slušaoce povede dalje. Drugim rečima, on svoje poznavanje njihovih verovanja koristi da bi pronašao zajednički jezik s njima, i da bi onda mogao da ih povede dalje. Nema sumnje da, u nastojanju da se dopre do drugih, poznavanje njihovih verovanja i traženje zajedničkih osnova, predstavlja moćan metod da bi se doseglo do tih ljudi.

Zapazite, takođe, da Pavle koristi taj zajednički osnov da bi ih odveo tamo gde je želeo – do Isusovog vaskrsenja i nade koju je ono pružalo svima njima. Luka zatim opisuje reakcije na Pavlove završne reči u vezi sa vaskrsenjem. Neki su se podsmevali toj ideji, drugi su izjavili da bi želeli ponovo da ga čuju u vezi s tim, a neki su poverovali. Ono što je ključno za nas u ovoj priči je to što su ga *svi oni zaista saslušali*. A tome se Pavle nadao od početka.

Znamo da će neki ljudi odbaciti evanđelje, ali mi moramo učiniti sve što je moguće da bi oni, pre nego što se to dogodi, jasno shvatili šta odbacuju. Svojim metodom rada među Atinjanima, i strateškom upotrebom onoga što je o njima saznao i naučio, Pavle je obezbedio da oni koji su bili otvorenog uma čuju da postoji Bog koga ne poznaju, a koji ih je stvorio. Taj Bog ih je voleo i želeo je da Ga upoznaju. Bio im je milostiv uprkos njihovom neznanju. Ali Sudnji dan je bio pred njima. A ako im je sve to zvučalo suviše neverovatno, Hristovo vaskrsenje je pružalo nepobitan, proverljivi dokaz.

Sada, kad su ti ljudi zaista čuli i razumeli poruku, morali su sami da odluče da li će je odmah odbaciti ili će nastaviti da istražuju. Neki su zaista odlučili da to dalje prouče i postali su Isusovi sledbenici (Dela 17,34).

**Izazov:** U molitvi tražite Božje posebno vođstvo, da biste znali kako na najbolji način da svedočite nekome koga poznajete.

**Dodatni izazov:** Istražite društvene mreže kao mogući „Areopag“ za predstavljanje evanđelja nevernicima – sa Pavlovom jasnoćom i taktičnošću.