---
title: 'Pavle na Areopagu'
date: 04/12/2023
---

Gde god da se nalazio, Pavle je, po Božjem nalogu, propovedao evanđelje. I upravo to je nameravao da radi u Atini.

`Pročitajte tekst Dela 17,18-21. Na koje su različite načine pagani na tržnici reagovali na Pavlovo govorenje i ispitivanje?`

Pavle je sa svojim „novim bogovima“ očigledno ostavio izvestan utisak na ljude sa tržnice (Dela 17,18), pa su ga odveli na Areopag, deo grada gde su se rešavala pravna i verska pitanja, mada ne deluje kao da se Pavle tu suočio sa nekakvim pravnim postupkom i suđenjem. Reklo bi se da su Atinjani samo hteli da  saslušaju njega i tu njegovu „novu nauku“ (Dela 17,19). Bilo je teško zanemariti čoveka Pavlove elokvencije, strasti i inteligencije, čak i ako je zastupao ideje koje su tim ljudima izgledale veoma čudno.

U stihu Dela 17,21 kaže se da Atinjani nisu radili ništa drugo osim što su slušali i razmenjivali najnovije ideje. Da li ih je to Luka optužio za lenjost? Verovatno ne. Verovatno je samo hteo da istakne da su to bili vrsni mislioci i debateri. Na kraju krajeva, Grci su dali takve ljude kao što su bili Sokrat, Platon i Aristotel, filozofi čiji uticaj seže i do naših dana. Na Atinu se vekovima gledalo kao na centar intelektualne i filozofske misli. Mada uglavnom nisu bili ateisti, svakako ne u smislu u kom danas shvatamo ateizam, mnoge njihove filozofske ideje radikalno se razlikuju od hrišćanskog učenja. Teško je, na primer, u filozofiji epikurejaca i stoika naći mesta za nekoga poput vaskrslog Mesije.

Pavle je očekivao da će, u Atini, Sveti Duh moći da upotrebi njegovo znanje i govorničke veštine, što je stekao tokom školovanja pod Gamalailom. Ali ono što je Sveti Duh mogao još bolje da upotrebi, bila su zapravo saznanja do kojih je došao na ulicama Atine. „Najmudriji među njegovim slušaocima bili su zapanjeni slušajući njegovo razmišljanje. Pokazalo se da je on upoznat sa njihovim umetničkim delima, njihovom literaturom i njihovom religijom.“ – Elen G. Vajt, *Apostolska crkva – Hristovim tragom*, str. 237 (original).

`Posle tog iskustva s neznabošcima i filozofima u Atini, Pavle je pisao Korinćanima: „Odlučio /sam/ da među vama znam samo Isu­sa Hrista – i to raspetoga“ (1. Korinćanima 2,2, Čarnić). Koja lekcija se tu krije za nas, u vezi sa središnjom ulogom koju Hristos mora imati u našoj poruci, bez obzira kome propovedamo?`