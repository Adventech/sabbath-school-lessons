---
title: 'Jevrejin u Atini'
date: 03/12/2023
---

`Pročitajte tekst Dela 17,1-16. Kako se Pavle obreo u Atini i kako je reagovao na ono što je tamo zatekao?`

Atina je bila „grad pun idola“ (Dela 17,16). Pošto je poznavao istoriju svog naroda i njegovu sklonost (uprkos beskrajnim upozorenjima) idolopoklonstvu, Pavle je sigurno bio uznemiren zbog svih idola na koje je tu naišao. Ipak, on je, bez sumnje, bio pokrenut saosećanjem prema Atinjanima, koji bi umrli u svojim gresima ako ne bi saznali za pravog Boga.

Danas su naši gradovi puni idola, mada su oni manje očigledni od onih koje je Pavle viđao. I nažalost, mnogim vernicima ne smeta da prolaze kroz neki grad, a da uopšte ne reaguju na njegove idole. Pavle je, međutim, bio dovoljno osetljiv za delovanje Svetog Duha te je spremno reagovao. Za razliku od nekih drugih vernika, koji još uvek nisu shvatali da je evanđelje namenjeno celom svetu, Pavle je bio svestan da Bog želi da i Atinjani budu spaseni zajedno sa svima ostalima. Shvatio je koncept globalne misije – da evanđelje treba odneti i onima koji su potpuno nedosegnuti, uključujući pagane koji se klanjaju idolima, i filozofe kojih su ulice Atine bile pune.

Zato je Pavle često posećivao tržnicu na kojoj su se ti ljudi mogli naći. Moglo bi se čak reći da je on osnovao prvi Centar za proučavanje globalne misije, koristeći tržnicu za proučavanje i isprobavanje metoda kojim se mogu dosegnuti srca i umovi tih pagana.

Pavle je znao da Atinjanima ne može da pristupi na isti način na koji je prilazio Jevrejima, pa čak i bogobojaznim neznabošcima. To su bili ljudi čiji polazni osnov nije bio Bog Izraela niti Njegova dela među izraelskim narodom. Koliko god da su ti pojmovi i verovanja bili od suštinske važnosti za Jevreje i bogobojazne neznabošce, ljudima koje je Pavle sretao na atinskoj tržnici oni nisu značili ništa. Dakle, bio mu je potreban potpuno novi pristup.

Mi danas često nastojimo da dopremo do ljudi čije duhovno zaleđe nema ništa zajedničko sa onim što se naziva „judeohrišćanstvom“. Zato i mi, kao i Pavle, moramo da se prilagodimo. Pristup koji bi mogao da bude uspešan, na primer, u Buenos Ajresu verovatno bi bio potpuno beskoristan u Bangkoku.

`Koju vrstu idola obožavaju ljudi u vašem društvu i kako im možete otvoriti oči da sagledaju njihovu bezvrednost?`