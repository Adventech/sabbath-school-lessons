---
title: 'Predstavljanje jednog novog Boga'
date: 06/12/2023
---

Sada, kad je privukao pažnju mislilaca u Atini, Pavle je svoje slušaoce uputio na nebeskog Boga.

`Pročitajte tekst Dela 17,24-27. Koji pristup Pavle tu koristi u nastojanju da dopre do tih ljudi?`

Onima koji su dovoljno marili za duhovne stvari da su čak sagradili oltar nepoznatom bogu, Pavlove reči zvučale su intrigantno – o Bogu Stvoritelju koji ne živi u hramu i nije Mu potrebno ništa od ljudi, već je, naprotiv, On taj koji zadovoljava ljudske potrebe. Za kulturu ogrezlu u grčkoj mitologiji, prema kojoj su bogovi nepredvidivi, egocentrični i okrutni, ideja o Bogu kakvog je Pavle opisao, bila je čudesno primamljiva. I tako su ljudi sa Areopaga napravili svoje prve „bebeće“ korake ka Bogu ljubavi.

Činjenica je da se taj Bog, koji im je bio nepoznat, mogao upoznati! Zaista, On je čak i želeo da im bude poznat.

Pavle je na Areopagu verovatno rekao više od tih par reči koje je Luka izneo u ovoj priči. Čini se razumnim da je Luka, zbog prostora, jednostavno sažeo Pavlov govor. Ako je to tačno, onda je svaki od koncepata o kojima smo do sada čitali Pavle verovatno detaljnije objasnio. Zato ćemo razložiti Pavlov govor na te posebne koncepte:

1.	Pavle najpre pohvaljuje njihovu trenutnu duhovnu osvešćenost i iskrenost.

2.	Zatim pokazuje da je proučavao njihovo verovanje i da je, u tome što je saznao, našao nešto što ceni. 

3.	Onda im govori o pojedinosti za koju je, proučavajući njihovu religiju, saznao da su oni svesni da je ne razumeju.

4.	Posle toga im otkriva jedan aspekat Božje ličnosti za koji je znao da im je očajnički potreban, a to je činjenica da Bog postoji, da ih voli i da nije daleko od njih.  

5.	Konačno, na kraju svog govora, Pavle ih upozorava šta znači odbaciti saznanje o tom Bogu kog još uvek ne poznaju. 

Pavle ih je odveo najdalje što je mogao, na osnovu onoga što je znao o njihovim verovanjima. I  ako je uspeo dotle da ih dovede, to je bio dobar napredak.

`Zapazite Pavlovo pozivanje na stvoreni svet i Boga kao Stvoritelja (videti takođe i Rimljanima 1,18-25). Zašto je to tako dobar pristup, bar u početku, za većinu ljudi? Šta je to u stvorenom svetu što tako snažno upućuje na Boga?`