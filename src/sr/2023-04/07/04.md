---
title: 'Naslediti večni život'
date: 14/11/2023
---

`Pročitajte tekst Luka 10,27.28. Koji je bio zakonikov odgovor na sopstveno pitanje?`

Zakonik je postavio pitanje i sam je dao odgovor: „Ljubi Gospoda Boga svojega svijem srcem svojijem...“ i „bližnjega svojega kao samoga sebe“ (Luka 10,27). 

I kakav je bio Isusov komentar? Rekao mu je: „Pravo si odgovorio“ (Luka 10,28). A zatim ga je podstakao da i učini nešto povodom toga, rekavši: „To čini i bićeš živ“ (Luka 10,28).

Većini vernika nije toliko teško da daju prave odgovore u vezi sa doktrinom i verom. Međutim, pravi izazov nastaje kada treba da učine ono što znaju da je ispravno i da slede ono u šta veruju. Mnogi koji znaju dovoljno da bi bili spaseni, ipak će biti izgubljeni, jer nisu poslušali ono što su znali. Eto koliko je to pitanje ozbiljno. Nije dovoljno samo znati da treba voleti Boga i bližnje. Treba to i učiniti!

`Pročitajte tekst Jakov 2,17-22. U kom smislu su ti stihovi paralelni sa onim što je Isus kazao zakoniku?`

Ako volimo Boga, čitaćemo Njegovu Reč, molićemo se, držaćemo Njegove zapovesti i bićemo poslušni Njegovom glasu „svim srcem svojim“. Ako kažem da volim druge, ali ne marim za druge ljude u crkvi, ili ako zanemarim potrebe drugih iako mogu da pomognem, kakva je korist od moje vere? Hrišćanstvo nije samo skup različitih verovanja, to je način života.

„Ako, na priliku, brat ili sestra goli budu, ili nemaju šta da jedu, i reče im koji od vas: idite s mirom, grijte se, i nasitite se, a ne da im potrebe tjelesne, šta pomaže?“ (Jakov 2,15.16).

`Koliko vam je stalo do dobrobiti drugih? U kojoj meri sledite Pavlove reči: „Ne gledajte svaki za svoje, nego i za drugijeh“ (Filibljanima 2,4)? Kako možete, posredstvom Božje blagodati, naučiti da vodite više računa o drugima?`