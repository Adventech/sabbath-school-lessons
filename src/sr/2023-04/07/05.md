---
title: 'Voleti druge kao sebe same'
date: 15/11/2023
---

`Pročitajte tekst Matej 22,37-40. Kako se to što je Isus ovde rekao slaže sa onim što je odgovorio zakoniku u tekstu Luka 10,27.28?`

Prema tekstu Matej 22,37-40, Isus nam je jasno stavio do znanja da svakodnevni izraz istinskog verovanja počiva na te dve zapovesti. A u tekstu Luka 10,27.28 jasno se kaže da će onaj ko izvršava te dve zapovesti imati život večni.

„Ljubav je temeljno načelo Božje vladavine na Nebu i na Zemlji i zato mora da postane temelj hrišćanskog karaktera. Jedino ga ona može učiniti i održati nepokolebljivim. Jedino ga ona može osposobiti da se odupre nevoljama i iskušenjima.“ – Elen G. Vajt, *Pouke velikog Učitelja*, str. 49 (original).  

`Pročitajte sledeće tekstove: Galatima 5,14; Mihej 6,6-8 i 1. Jovanova 4,20.21. Kako ti stihovi dodatno naglašavaju ono što nam je Isus rekao?`

Prema Pavlu, „sav /se/ zakon izvršuje u jednoj riječi, to jest: ljubi bližnjega svojega kao sebe“ (Galatima 5,14). Pavle smatra da se ljubav prema Bogu može u praktičnom smislu videti samo kroz primer našeg ophođenja prema drugima. Mada je rekao da će „pravednik... od vjere živ biti“ (Rimljanima 1,17), ipak življenje od vere nije nešto što je skriveno, nepoznato i nevidljivo pred drugima. Pavle, Mihej i Jovan jasno ističu da su praktična dela to što pokazuje realnost vere koju ispovedamo.

U 1. Korinćanima 13, Pavle vrlo energično tvrdi da ako neko poseduje veliko znanje, ili čini velika dela, ili ima veliku veru, pa se čak odrekne i sopstvenog života, ali nema ljubavi, onda je ta osoba kao „zvono koje zvoni, ili praporac koji zveči“ (1. Korinćanima 13,1).  

`Pogledajte gore navedeni citat Elen G. Vajt. Zapazite da ona kaže kako samo ljubav omogućava ljudima da ostanu nepokolebljivi i odupru se iskušenjima. Kako ta ideja pokazuje da zapovest o ljubavi ne podrazumeva spasenje delima, već predstavlja izraz vere koju imamo u Isusa?`