---
title: 'Priča o dobrom Samarjaninu danas'
date: 16/11/2023
---

Kada je pohvalio zakonika zato što je dao ispravan odgovor, Isus je dodao: „To čini i bićeš živ“ (Luka 10,28). Time je dotakao najdublju nit čovekovog srca. Davanje tačnih odgovora lako je padalo ovom zakoniku, ali postupanje u skladu s njima predstavljalo je problem pre 2.000 godina, i još uvek je problem za mnoge od nas danas. Zakonik je hteo da uhvati Isusa u zamku i da se pohvali svojim znanjem. Zato je postavio dodatno pitanje: „A ko je bližnji moj?“ (Luka 10,29).

`Pročitajte tekst Luka 10,30-37. Kako biste ukratko izrazili šta je Isus hteo da poruči ovom pričom?`

Ima li oko nas ljudi prema kojima su se drugi nepravedno poneli? Da li smo učinili sve što je u našoj moći da bismo im pomogli?

Tačno je da ponekad pastori, starešine i vernici ne pomažu onima kojima je to potrebno. Ponekad su ljudi druge vere ljubazniji od nas u postupanju prema pojedincima u našoj društvenoj zajednici. Mi govorimo o tome da treba biti ljubazan, ali možda je neko drugi taj koji zaista zadovoljava potrebe ljudi kojima se mi ne bavimo. Ali, ako hoćemo da naša vera uopšte nešto znači, onda moramo posegnuti ka ljudima i pomoći onima kojima je to potrebno.

Isus je priču o dobrom Samarjaninu zaključio pitanjem ko je od trojice pomenutih ljudi zaista bio bližnji osobi kojoj je trebala pomoć.

„Tako je na pitanje ,ko je moj bližnji’ za sva vremena dat odgovor. Hristos je ukazao na to da naš bližnji nije samo onaj koji pripada našoj Crkvi i veri. To nema nikakve veze sa rasom, bojom kože ili društvenim statusom. Naš bližnji je svaka osoba kojoj je potrebna naša pomoć. Naš bližnji je svaka duša koju je ranio i izmučio neprijatelj. Naš bližnji je svako ko je Božja svojina.“ – Elen G. Vajt, *Čežnja vekova*, str. 503 (original).

**Izazov:** Počnite svakodnevno da se molite za nekoga ko je drugačiji od vas, ili čak za nekoga ko vam se možda lično ne dopada.

**Dodatni izazov:** Navedite najmanje tri imena svojih poznanika (neadventista), uočite njihove potrebe (emocionalne, fizičke, društvene) i razmislite kako biste mogli lično da se pozabavite tim potrebama. Šta možete u praktičnom smislu da učinite za njih u predstojećoj sedmici?