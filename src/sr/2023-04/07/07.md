---
title: 'Za dalje proučavanje'
date: 17/11/2023
---

U knjizi *Čežnja vekova* od Elen G. Vajt pročitajte poglavlje pod naslovom „Dobri Samarjanin“, str. 497-505 (original).

U našem svetu danas ima mnogo gladnih, siromašnih i zlostavljanih ljudi kojima je potrebna pomoć. I mi možemo dati svoj doprinos u tome, koliko god „sitan“ on izgledao. Ipak, nećemo uspeti da rešimo sve probleme ovog sveta pre nego što se Isus vrati. Nismo ni pozvani da to učinimo. Ali do tada, naš rad može biti tako jednostavan kao što je pomaganje nekome koga poznajemo a ko nema dovoljno hrane, ili nekom članu crkve koji se suočava sa nepravdom, možda čak i sa predrasudama i netrpeljivošću, što je i dan-danas problem realno prisutan u našem svetu.

„Čista i besprekorna vera pred Ocem je ova: ’Obilaziti sirote i udovice u njihovijem nevoljama, i držati sebe neopoganjena od svijeta’ (Jakov 1,27).  Dobra dela su plod koji Hristos zahteva od nas da donosimo: ljubazne reči, dela dobročinstva, nežna obzirnost prema siromašnima i napaćenima. Kada saosećamo sa obeshrabrenima i tužnima, kad naša ruka udeljuje siromahu, kada odenemo gole, a strancu načinimo mesta u svom domu i srcu, tada su nam anđeli veoma blizu, i mi dodirujemo strunu koja odzvanja na nebu. Svaki čin pravde, milosti i dobročinstva nalazi odjeka na nebu. Otac sa svog prestola posmatra one koji čine ta dela milosrđa i ubraja ih u svoje najdragocenije blago. ’Ti će mi biti blago, veli Gospod nad vojskama, u onaj dan kad ja učinim’ (Malahija 3,17). Svako delo milosrđa prema siromašnima i nevoljnima računa se kao da je učinjeno Isusu. Kada pomažemo siromahu, kad saosećamo sa napaćenim i potlačenim, kada se sprijateljimo sa siročetom, tada dovodimo sebe u bliži odnos sa Isusom.“ – Ellen G. White, *Testimonies for the Church*, vol. 2, p. 25.

**Pitanja za razgovor**

`1.	Kako možemo biti sigurni da smo ispravno razumeli to da poštovanje zapovesti da volimo Boga i bližnje nije spasenje delima? S obzirom na to ko je Isus i šta je On učinio za nas na krstu (videti Filibljanima 2,5-8), zašto je pomisao da bismo mi mogli da uradimo bilo šta čime bismo stekli ili zaslužili spasenje tako velika zabluda? Kako možemo naučiti da pravimo razliku između dela kojima bi pokušali da se spasemo, što bi bila kobna greška, i dela kojima u svom životu otkrivamo spasenje koje već imamo u Isusu?`

`2.	Kako možemo naučiti da prepoznamo neke od duboko usađenih predrasuda koje možda gajimo prema onima koji su drugačiji od nas?`

`3.	Osim stihova koje smo proučavali u okviru pouke za ovu sedmicu, koje još biblijske tekstove nalazite koji podupiru shvatanje da je potrebno pokazivati ljubaznost prema drugima, ko god oni bili?`