---
title: 'Pitanje svih pitanja'
date: 12/11/2023
---

Ko smo mi? Zašto smo ovde? Šta se dešava s nama kad umremo? Koja je naša konačna sudbina? Ovo su, po mnogo čemu, najvažnija pitanja koja mogu da postave smrtna bića – bića koja znaju da su smrtna (ostrige i kokoške su takođe smrtne, ali to ne znaju). A u Evanđelju po Luki vidimo nekoga ko prilazi Isusu sa nečim što je, u stvari, najvažnije od svih pitanja.

`Pročitajte stih Luka 10,25. Koje pitanje je postavio ovaj poznavalac zakona i zašto je to učinio?`

Koliko god da je to pitanje samo po sebi ozbiljno, Biblija jasno kaže da je on zapravo došao da iskuša Isusa. Znamo da nam ljudi ponekad prilaze sa skepticizmom i nepoverenjem, da mogu biti čak i neiskreni u svom postavljanju pitanja, ali i do njih se ipak može dopreti. Upravo tako je Isus postupio sa ovim zakonikom, mada je znao da njegove prvobitne namere nisu bile iskrene. Ipak, i za tog zakonika i za ostale slušaoce, to pitanje je pružilo zgodan uvod koji je Isus iskoristio kako bi ih podstakao da preispitaju svoja srca. Mada je znao kakvi su bili motivi tog zakonika, Isus ga ipak nije ignorisao niti je pokazao nepoštovanje prema njemu.

Na kraju krajeva, koje pitanje može biti važnije od toga? „Šta ću činiti da dobijem život vječni?“ Kakvi god da su naši verski rituali ili običaji, iza svih njih stoji to ključno pitanje. Šta bi drugo, osim toga, moglo biti zaista važno za bića čiji je život opisan kao „para, koja se za malo pokaže, a potom je nestane“ (Jakov 4,14)? Jer, koja još opcija postoji, osim večnog života, ako ne večna smrt?

`Pročitajte tekst 1. Korinćanima 15,30-32. Koju poentu Pavle ovde izvlači da bi naglasio važnost večnog života?`

Koliko god njegovi motivi bili sumnjivi, zakonik je postavio ključno pitanje, a Isus se, vodeći računa da svaku priliku iskoristi za misiju, poslužio time da bi dopro do duša.

`Kako da i mi povedemo računa o tome da svaku priliku koja nam se ukaže iskoristimo za svedočenje, čak i ako okolnosti nisu baš idealne?`