---
title: 'Isusov metod i odgovor'
date: 13/11/2023
---

Biblija nam kaže da je taj zakonik došao da bi iskušao Isusa, ali Isus je bio svestan njegovih namera. Zaista, Bog poznaje žudnje i htenja našeg srca bolje nego i mi sami. A ono što sigurno ne poznajemo, to su srca i pobude onih koji nas ispituju, zar ne?

Ponekad nas pripadnici drugih religija ispituju o našoj veri. Na primer, naši muslimanski prijatelji nam postavljaju pitanja vezana za Isusovo božanstvo, kao na primer: „Gde je u Bibliji Isus rekao da je Bog?“ Ili: „Zašto kažete da postoji jedan Bog kada imate tri osobe u Trojstvu?“ Mada deluje da su to provokativna pitanja, ona ipak mogu odavati duboku, iskrenu potrebu za Isusom, i skrivenu čežnju ili osećaj praznine kod onih koji ta pitanja postavljaju. Mi ne poznajemo njihova srca, a to nije ni potrebno. Treba jednostavno da služimo drugima najbolje što možemo, bez obzira na njihove najdublje pobude.

`Pročitajte sledeće tekstove: Matej 26,56; Dela 17,11; 1. Korinćanima 15,3 i 2. Timotiju 3,16. Kako nam ti stihovi pomažu da razumemo Isusov odgovor zakoniku u tekstu Luka 10,26?`

Ponekad tražimo odgovore, ali se ne trudimo da sami do njih dođemo. Isus je rekao: „Šta je napisano u zakonu? kako čitaš?“ (Luka 10,26). On je tu ukazao na veoma važan aspekt učenja. Umesto da samo slušamo ono što drugi imaju da nam kažu, treba sami da čitamo Sveto pismo (Božju Reč). Odgovori su već tu, a Sveti Duh deluje na naša srca da bi nam stavio do znanja šta treba da radimo. 

Bog nam je dao svoju Reč. U njoj nalazimo sve što treba da znamo o tome kako da živimo, kako da se ponašamo prema drugima i kako možemo da „nasledimo život večni“. Naravno, učitelji i propovednici imaju svoju ulogu u tome, ali u krajnjoj liniji, moramo se obratiti Bibliji da bismo došli do istina koje su zaista bitne. „Riječ je tvoja žižak nozi mojoj, i vidjelo stazi mojoj“ (Psalmi 119,105). Taj stih nije samo poezija. To je sveta istina, koja nas upućuje na Božju Reč i njenu važnost za vernika.

`Isus, Reč Božja koja je postala telo, uvek je upućivao ljude na Pisanu Reč. Šta nam to govori o važnosti Biblije, i o tome zašto bismo morali da odbacimo svako filozofsko i teološko rezonovanje koje umanjuje naše poverenje u Bibliju?`