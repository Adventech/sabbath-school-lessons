---
title: 'Misija u mom susedstvu'
date: 17/11/2023
---

### PRVI DEO: OPŠTI PREGLED

Pročitajte priču o dobrom Samarjaninu (Luka 10,25-37) i razmislite o sledećim pitanjima:

Luka 10,29: „A ko je moj bližnji?“ Da li postavljanje ovog pitanja ili odgovaranje na njega iz lične perspektive („ko je *moj bližnji*?“) menja fokus ili prioritet od onog kome je potrebna pomoć do onoga koji je pruža? Da li takvo pomeranje fokusa donosi rizik da dođe do promene poruke i načela koje Isus želi da shvatimo i primenimo u praksi?

Luka 10,36: „Šta misliš, dakle, koji je od one trojice bio bližnji onome što su ga bili uhvatili hajduci?“ Isusovo pitanje usredsređuje se na čoveka koji je opljačkan, na njegove rane i njegove potrebe. Isus usmerava pažnju na osobu koja je bila pokradena i prema kojoj se rđavo postupalo, i kome je pružena pomoć. Isus takođe upoređuje Samarjaninova dela ljubavi sa delima bližnjih koji su imali priliku da pomognu ali su zanemarili da to učine.

Luka 10,37: „A on reče: Onaj koji se smilovao na njega.“ Isus mu je kazao: „Idi, i ti čini tako.“ Kao što Isus pokazuje, ispravan odgovor na pitanje nije dovoljan. U svom nalogu datom zakoniku, Isus naglašava važnost dela, primenjivanja jevanđelja u praksi. Odnosno, mi moramo biti ruke i noge Hristovog tela.

### DRUGI DEO: KOMENTAR

**„Ljubi bližnjega svojega kao samoga sebe.“**

Kada postanemo deo Božje zajednice, uvidećemo problem svakog njenog člana, i iskusićemo šta znači živeti sa njima i patiti sa njima. Možemo se nadati da ćemo, dok patimo sa zajednicom, takođe ispuniti njihove potrebe. Moramo biti bližnji onima koji su u potrebi. Mnogi u zajednici pate i potrebna im je pomoć. Možemo li otkriti kome je potrebna naša pomoć kao bližnjih? Da li moja crkva olakšava patnju onih koji su u potrebi, ili doprinosimo patnji, bilo namerno ili iz neznanja?

Vredi napomenuti da su Isusove reči u 23. poglavlju Jevanđelja po Mateju bile ozbiljne, odmerene istinom u vezi sa prilikama, i sadržajem, izrailjske religioznosti. Isusove reči takođe su bile upravljene prema obnovi Njegovog naroda kako bi mogao biti saosećajan bližnji. Isus je želeo da narod shvati Njegov zakon na nov način. Želeo je da se Izrailj usredredi na Boga, kao i na svoje bližnje. Isusova namera bila je da Izrailj „ljubi Gospoda Boga svojega svijem srcem svojijem, i svom dušom svojom, i svom misli svojom“ (Matej 22,37). Ovaj nalog je prva i najveća zapovest. Međutim, druga zapovest je produžetak prve: „Ljubi bližnjega svojega kao samoga sebe.“ (Matej 22,39) Poštenje i pravda, ljubav i briga, ne mogu biti primenjivane samo od strane pojedinaca; treba da budu praktikovane i primenjene od Crkve, Hristovog tela.

**Starozavetni proroci kao branioci bližnjih**

Proroci Starog zaveta bili su prilično otvoreni u vezi sa zakonima i propisima koji se bave bližnjima ili onima kojima je potrebno izlečenje i spasenje. Takvi zakoni i propisi, izgovoreni preko proroka, bili su Božji način iskazivanja svoje volje da Izrailj svedoči svojim bližnjima, da postanu svetlost narodima. Proroci su služili kao glasnici jevanđelja i govorili su protiv svih oblika nepravde i zla.

Proroci su podsticali narod i njihove vođe govoreći: „Tražite pravdu, ispravljajte potlačenoga, dajite pravicu siroti, branite udovicu“ (Isaija 1,17) i ne dopuštajte tlačenje „udovice ni sirote, inostrancu ni siromahu“ (Zaharija 7,10). Proroci su takođe bili strogi u osudi svih oblika nepravde. Ilija je ukorio cara Ahava što je ubio Navuteja i oteo mu vinograd. Amos je žestoko osudio vladare Izrailja zato što su, za mito, gazili siromašne, uništavali nevoljne, i odricali pravdu potlačenima, umesto da puste da „pravda teče kao voda i pravednost kao silan potok“ (Amos 5,24). (John R. W. Stott. Decisive Issues Facing Christians Today [Tarrytown, NY: *Fleming H. Revell Company*, 1990], p. 236)

Struktura i društvo Izrailja „uzdizali su rad, osuđivali lenjost, očekivali da očevi obučavaju svoje sinove kako bi stekli veštine svojim rukama, unapređivali su ljudske uzajamne odnose i pravdu, i pokazivali aktivnu brigu za svoje bližnje“, i, naročito, „poštovali su dostojanstvo i muškaraca i žena, nosioce Božjeg lika.“ (Arthur F. Glasser, *Announcing the Kingdom: The Story of God’s Mission in the Bible* [Grand Rapids, MI: Baker Academic, 2003], p. 88) Štaviše, obožavanje Boga i poslušnost Njemu neposredno su povezani sa pravdom i čovekoljubljem. Oni idu ruku pod ruku, kao što su pravda i milost prema bližnjem povezane sa poniznim hodom pred Bogom. Sva uputstva i propisi vezani za dobrobit siromašnih, stranaca, siročadi, udovica i ranjivih, i pošteno ophođenje prema njima, imaju svoje poreklo u Bogu, Onome koji se stara o svojoj deci i pokazuje saučešće i milost onima kojima je On potreban. Ponavljajući biblijsku poruku, jedan pisac na ovaj način sumira uputstvo jevanđelja da treba brinuti o siromašnima: „Govoriti o siromaštvu znači dodirnuti Božje srce.“ (William Robert Domeris, *Touching the Heart of God: The Social Construction of Poverty among Biblical Peasants* [New York: T & T Clark, 2007], p. 8)

Često se postavlja pitanje: „Kako se mom susedu, koji je često siromašan, bez doma i nezaposlen, može ukazati pomoć i osigurati blagoslovi Božjeg proviđenja, da bi živeo životom kakvim je Isus nameravao da ljudi žive?“ Sledi izjava Elen Vajt koja rasvetljava ovu temu:

„Kad bi ljudi više pažnje poklanjali poukama iz Božje reči, oni bi našli rešenje za ove probleme koji ih zbunjuju. Iz Starog zaveta mnogo bi se moglo naučiti o radu i pomoći siromašnima.

Po Božjem planu za Izrailj, svaka porodica imala je dom na svom posedu sa dovoljno zemljišta za obrađivanje. Na taj način obezbeđivana su sredstva i podstrek za koristan, marljiv život i samostalno izdržavanje. Nijedan ljudski izum nije doprineo nikakvom poboljšanju u ovom planu. Siromaštvo i nevolja, koji danas postoje u velikoj meri prouzrokovani su udaljavanjem sveta od ovog plana.“ (*U potrazi za boljim životom*, str. 183.184. original)

Pouke i uputstva iz Biblije pomažu nam da shvatimo Božju nameru u vezi sa nevoljnim bližnjim. Bog želi da budemo povezani sa Njegovom rečju da bismo mogli biti Njegova oruđa milosti i ljubavi onima koji pate i kojima je potrebna nada. Štaviše „Božja namera je da bogati i siromašni budu čvrsto povezani vezama saučešća i pomaganja“. (Elen Vajt, *U potrazi za boljim životom*, str. 193. original) Zajedništvo će se pokazati kao blagoslov i jednima i drugima. Pomoći će i siromašnima, kao i bogatima, u razumevanju Božjeg plana spasenja, i utvrdiće činjenicu da će život dobrote otkriti duhovne istine koje se mogu shvatiti samo usred nevolje i patnje.

Samo ljubavlju i službom svojim susedima kojima je potrebna pomoć možemo dokazati iskrenost ljubavi prema Hristu. Istinska misionska služba potiče od istinske ljubavi prema našem Spasitelju, osećanja koje osnažuje misao da je ono što suštinski jesmo često mnogo važnije od davanja ili samo činjenja dobrih dela nevoljnima i siromašnima. „Poruka Starog zaveta je poziv na etički način života oblikovan u onome što je Bog učinio za nas u Hristu. Odnosi se na to da treba da sledimo Božje principe živeći život svedočenja, pomaganja i pokazivanja ljubavi prema bližnjem i onima koji su u potrebi kao i vi.“ (Jiřί Moskala, “The Mission of God’s People in the Old Testament,” *Journal of the Adventist Theological Society*, 19/1-2, 2008, p. 58)

**Isusov život i misija**

Služba saučešća manifestovana u Isusovom životu i službi bila je najbolji mogući primer za učenike, apostole, sledbenike i nove vernike rane apostolske crkve. Isus (Emanuilo) boravio je među ljudima da ih obnovi i spase, izleči i oprosti, ljubavlju koja je čak bila jača od same smrti. Njegova posebna pažnja prema bližnjem, nekom drugom – koji je obuhvatao nevoljnog, siromašnog, bolesnog, obuzetog, stranca, i mnoge druge – učinila je da Božji Sin u toku svoje zemaljske službe posveti veliki deo svog vremena i snage lečenju i staranju o njima.

Isusova učenja bila su uvek potvrđivana Njegovim delima, a Njegova služba isceljenja (spasenja) utvrđivala je ono što je propovedao. Njegova služba je predstavljala službu obnovljenja, koja je ljude činila celima u telu, duhu i umu. Isus je došao da otkrije Božji karakter palom ljudskom rodu, i, čineći tako, omogućio je obnovu Božjeg lika u svojim stvorenjima.

Kada su potrebe i vernika i onih koji nisu članovi crkve zadovoljene, kada postanemo bližnji siromašnima i ispunjavamo njihove potrebe, kada vidimo gladnog i žednog i nahranimo ga i napojimo, kada odenemo golog i posetimo one koji su u tamnici, tada udovi Hristovog tela imaju istinsku zajednicu sa Bogom i jedni sa drugima. Ovo zajedništvo pokazuje da više nismo sebični, već da delimo sa drugima i živimo životom koji svedoči o istinskoj i čistoj religiji i životu: Hristovom životu.

Apostol Pavle ohrabrivao je misiju među bližnjima podstičući vernike da čine dobro svim ljudima, naročito onima koji pripadaju porodici vernika (Galatima 6,10). Međutim, Pavle je takođe imao širu sliku ove misije saučešća prema bližnjem, što je uključivalo čak i naše neprjatelje: „Ako je, dakle, gladan neprijatelj tvoj, nahrani ga; ako je žedan, napoj ga.“ (Rimljanima 12,20)

### TREĆI DEO: PRIMENA U ŽIVOTU

Kako celo jevanđelje Isusa Hrista – jevanđelje koje može da isceli i spase, da zaštiti i obnovi – preobražava naše bližnje u naslednike Božjeg carstva? Verujemo da je ova promena delo, ili služba, koje se mora obaviti silom Božjeg Duha, da bi mnoge osobe mogle primiti blagodat Hristovog jevanđelja i biti preobražene u Njegovo obličje za dobro porodica, zajednica i naroda, i na slavu Bogu. Kakvu promenu bi unelo ukoliko bismo svi uporno bili posvećeni ovoj službi.

Što je najvažnije, ko je Isus Hristos za nas danas? Šta ovo pitanje znači u praktičnom smislu?

„Pravo milosrđe pomaže ljudima da sami pomognu sebi. Ako neko dolazi na naša vrata da traži hranu, mi ne smemo da ga vratimo gladna; njegovo siromaštvo je možda ishod nesreće. Međutim, pravo dobročinstvo znači više od samog davanja. To znači pravo zanimanje za dobro drugih. Mi treba da se trudimo da razumemo potrebe siromašnih i nesrećnih i da im pružimo pomoć koja će im mnogo koristiti. Poklanjati nekome razmišljanje, vreme i lični napor košta mnogo više od davanja samog novca. To je najiskrenije milosrđe.“ (Elen Vajt, *U potrazi za boljim životom*, str. 195. original)