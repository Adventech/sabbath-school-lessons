---
title: Neman
date: 27/11/2023
---

Hristos je umro za sve ljude, bez obzira na njihovo poreklo, imovinsko stanje, etničku pripadnost ili društveni status. Bog neprestano privlači k sebi čitav ljudski rod, uključujući i one pojedince koji se ubrajaju među moćne nehrišćane u svetu (videti: Elen G. Vajt, *Apostolska crkva – Hristovim tragom*, str. 416 /original/). 

`Pročitajte 2. O carevima 5,1-19. Koju pouku možemo izvući iz te priče u vezi sa dosezanjem ljudi za Gospoda?`

U tekstu 2. O carevima 5,17-19, Neman, nakon što je izlečen od gube, upućuje dva neobična zahteva. Prvo, traži da ponese sa sobom u Siriju onoliko izraelske zemlje koliko može da se natovari na dve mazge, i to u svrhu obožavanja živog Boga. On kaže: „Jer sluga tvoj neće više prinositi žrtava paljenica ni drugih žrtava drugim bogovima, nego Gospodu“ (2. O carevima 5,17). Iako je sada očito verovao u jedinog istinitog Boga, Nemanov prvi zahtev pokazuje da su paganski uticaji, u izvesnoj meri, još uvek zadržali kontrolu nad njegovim načinom razmišljanja. Taj sirijski vojvoda je smatrao da se izraelski Bog može poštovati samo na tlu te zemlje. Mada je spoznao realnost da nema drugog Boga osim Gospoda Boga Izraelovog, Neman nije u potpunosti odbacio pojam da je Bog, na neki poseban način, povezan sa izraelskom zemljom. Zato je želeo da u sopstvenoj domovini obožava Boga na zemlji koju je poneo iz Izraela. 

Nemanov drugi zahtev pokazuje iskrenost njegove vere. Iako je doneo čvrstu odluku da će služiti samo nebeskom Bogu, bilo mu je jasno da sprovođenje takve odluke u njegovoj idolopokloničkoj zemlji neće biti lako. Štaviše, car Sirije je još uvek obožavao boga Rimona, a Neman je, shodno svojoj službi, trebalo da bude u carevoj pratnji. Mada nije nameravao da napusti svoje dužnosti prema zemaljskom caru, Neman ipak nije želeo da ga smatraju za nekoga ko se klanja na bogosluženju Rimonu. Pošto je predao svoje srce Jahveu, nije hteo da pravi nikakav ustupak idiolopoklonstvu kroz obožavanje paganskog boga. A nije želeo ni da glasine o tome stignu do Jelisija. 

Prorok je na tu Nemanovu molbu odgovorio rekavši: „Idi s mirom“ (2. O carevima 5,19). „Te reči ne smemo shvatiti ni kao odobravanje ni kao neodobravanje zahteva koji je Neman uputio na rastanku. On je trebalo da ode s mirom, a ne sa sumnjom ili osećajem nespokojstva i neizvesnosti. Bog je pokazao ljubaznost prema njemu i on je trebalo da nađe sreću i mir u poznavanju i obožavanju Boga. Neman je bio novoobraćenik, čovek osetljive savesti, koji je trebalo da raste u snazi i mudrosti ukoliko se bude držao svoje novopronađene vere. Bog novoobraćene vernike vodi korak po korak. On zna kada je povoljan trenutak da nekoga pozove na reformu u pogledu određene stvari. To načelo bi trebalo uvek da imaju na umu oni koji rade na spasavanju duša.“ – *The SDA Bible Commentary*, vol. 2, p. 878.  

`Šta bi trebalo da naučimo iz ove priče kad je reč o tome da ljude ne treba požurivati, a posebno ne one koji potiču iz nehrišćanske sredine?`