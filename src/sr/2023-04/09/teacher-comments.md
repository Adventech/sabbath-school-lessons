---
title: 'Misija među moćnima'
date: 01/12/2023
---

### PRVI DEO: OPŠTI PREGLED

Stih za pamćenje za ovu sedmicu deo je Isusovog razgovora o ceni učeništva. U svom učenju o učeništvu, Isus je redovno ukazivao na potrebu da se izračuna cena sledbeništva, cena koja može biti visoka. Matej 16,24-28 i Luka 14,25-33 dva su ključna teksta za razumevanje Isusovog učenja o tome šta znači za jednu osobu da Ga sledi (videti takođe Marko 8,34-37; Luka 9,23-25). Važno je zapaziti da, u Njegovom učenju o učeništvu, Isus ne govori o zlu novca ili propasti bogatih. On nas jednostavno upozorava da ne dozvolimo da ono što posedujemo stane na put našem stremljenju ka večnosti sa Njim. Ništa što novac može da nam priušti – zadovoljstvo, moć, slavu – neće nam doneti konačno dobro ukoliko, zbog toga, izgubimo večnost.

Iako Biblija ne osuđuje bogate, upozorava na potencijalnu opasnost. Prema Pavlu, ljubav prema novcu, ne sam novac, predstavlja zlo (1. Timotiju 6,10). Bogati i moćni ljudi, kao i siromašni i slabi ljudi, podjednako su dobrodošli u Božje carstvo. Kao što je Petar shvatio u Kornilijevom domu: „Zaista vidim da Bog ne gleda ko je ko; nego je u svakom narodu onaj koji Ga se boji i tvori pravdu mio Njemu.“ (Dela 10,34.35) Bog je zainteresovan za spasenje bogatih i moćnih kao što je zainteresovan za spasenje siromašnih i slabih.

### DRUGI DEO: KOMENTAR

**Cena da postaneš Isusov učenik**

U tekstu Matej 16,24 Isus koristi ekstremni jezik da naglasi cenu sledbeništva o kojoj se ne može pregovarati: „Ako ko hoće za Mnom ići, neka se odreče sebe, i uzme krst svoj i ide za Mnom.“ (Videti takođe Luka 14,26.27) Isus nije želeo da sledbeništvo bude podstaknuto samo željom za sticanjem koristi iz različitih čuda koja je činio. Ukoliko bismo Ga sledili samo zbog ispunjenja svojih želja, to bi bilo isto što i gajiti oportunistički odnos sa Njim. Umesto toga, Isus želi da Njegovi sledbenici svakodnevno umiru koristoljublju, sebičnim željama i svakoj ambiciji koji mogu da spreče njihov odnos sa Njim. Njegov poziv da izračunaju cenu sledbeništva bio je poziv upućen Njegovim slušaocima da, pre svega, shvate uslove sledbeništva i da ih prihvate.

Isus takođe zahteva od svojih sledbenika posvećenje koje prevazilazi njihov instinkt da sačuvaju sopstveni život. Učenici moraju dati prednost svojoj odanosti Isusu nad samim životom. Kao simbol neizbežne i najbolnije smrti, uzimanje krsta da bi sledili Isusa sažeto prikazuje posvećenost najvišoj mogućoj ceni ukoliko želite da budete Njegovi učenici. Kao što je nošenje pravog krsta bio čin pokoravanja Rimljanima, uzimanje krsta da bi sledili Isusa odnosi se na Isusov poziv da Mu se učenici potpuno potčine. Učeništvo nije imati Isusa na raspolaganju. Umesto toga, učeništvo se odnosi na to da Isusu prenesemo vlasništvo nad svim što pripada nama. Isus je otvoren jer ne želi da iko postane Njegov učenik a kasnije da se iznenadi visokom cenom toga što je učinio. Isus ne želi da Njegovim učenicima vlada bilo šta ili bilo ko osim Njega.

U 14. poglavlju Jevanđelja po Luki, spominju se dva apsoluta u vezi sa cenom da budemo Isusovi učenici. Prvi apsolut je „svako, bilo ko, ko“, u 26. stihu, i „ko god, ko“, u 27. stihu. Umesto da se odnose na nekolicinu odabranih, zamenice „svako“ i „ko god“ označavaju da se cena Isusovog učeništva primenjuje na svaku osobu koja želi da Ga sledi, bez obzira na društveni položaj. Drugi apsolut je odricanje svega što neko ima (33. stih). Odbacivanje svega da bismo sledili Isusa ne znači samo da se u fizičkom smislu odreknemo nečega, već i da u emocionalnom smislu pustimo ono od čega smo fizički odustali kako ta stvar ni na koji način ne bi nama ovladala. Isus je u suštini stavljao izazov pred one koji su razmišljali da Ga slede da ostave po strani svoje planove i prihvate Njegove. Ovaj apsolut naglašava činjenicu da učenik ne sme da dozvoli da mu se bilo šta ispreči na putu njegove potpune predaje Hristu. Isus očekuje da svaka osoba koja želi da Ga sledi mora biti apsolutno spremna, u svakom trenutku, da odustane od svih odnosa, svega što poseduje, čak i života. Isus od svakog pojedinca koji želi da Ga sledi zahteva promenu stava, koji vodi do svakodnevne posvećenosti tome da po svaku cenu pripada Njemu. Ovo božansko očekivanje je opomena svakoj osobi koja želi da bude Njegov učenik da se uzdrži od pokušaja da Ga učini sredstvom za svoje ciljeve. Isus očekuje da Njegovi učenici svoju volju zamene Njegovom i da potpuno predaju kontrolu nad svojom sudbinom Njemu.

**Bog voli bogate i moćne**

Bog je zainteresovan za spasenje bogatih i moćnih isto koliko i za spasenje slabih i nevoljnih. Hristos je umro za sve ljude, bez obzira na njihovo poreklo, etničku pripadnost, pol ili društveni status. Njegova krv ima dovoljno zasluga za otkupljenje svakog ljudskog bića od propasti greha. Samim tim, svaka osoba ima pristup Njegovom besplatnom daru praštanja i prihvatanja od Boga. Jednostavno rečeno, obim Hristovog pomirenja je bezgraničan; ono je potpuno dostupno siromašnima, baš kao što je i bogatima (Jovan 3,16; 2. Korinćanima 5,15; 1. Timotiju 2,3-6). Iako onlajn pretraga „Božje srce za bogate i moćne“ daje neznatan broj rezultata u poređenju sa pretragom „Božje srce za siromašne“, treba naglasiti da Bog voli svako ljudsko biće na osnovu toga što su stvorena po Njegovom obličju i zbog Hristove zamenske smrti podnete radi njih. Iako neće svi biti spaseni, svaka osoba koja je ikada živela, ili sada živi, imala je ili ima pristup Bogu, ili kroz opšte otkrivenje (prirodu), naročito otkrivenje (Božje delo proviđenja među neobraćenima), ili posebno otkrivenje (Isusa Hrista i Pismo). Dela 14,17 kaže da Bog nije Sebe ostavio bez svedoka među ljudima. Na Nebu, biće ljudi koji su bili milijarderi u zemaljskom životu, baš kao i ljudi koji su živeli u krajnjem siromaštvu. Među otkupljenima takođe će biti ljudi koji su smatrani velikim umovima na Zemlji, kao i ljudi koji nikada nisu naučili da čitaju i pišu.

Pismo spominje bogate i moćne pojedince koji su voleli Boga i plašili Ga se. Primeri iz Starog zaveta obuhvataju Avrama, Isaka, Jova i Davida. Novozavetni primeri obuhvataju Mateja (Matej 9,9), Zakheja carinika (Luka 19,1.2), apostola Pavla (Dela 9), Evnuha Etiopljanina (Dela 8,26-40), i Kornilija rimskog kapetana (Dela 10). Ono što je ove osobe činilo osobenima nije toliko ono što su posedovali, već njihova posvećena zajednica sa Bogom, uprkos njihovom bogatstvu.

Pored prethodnih primera bogatih i moćnih pojedinaca koji nisu dozvolili da bogatstvo i moć spreče njihov odnos sa Bogom, takođe postoji primer onih koji su dozvolili da ih njihovo bogatstvo spreči da predaju svoj život Isusu. Poznati primer je bogati mladić koji je odbacio Isusov poziv da Ga sledi nakon što je upitao šta mu je potrebno da nasledi večni život. Uprkos tome što je bogati mladić odbacio Isusov poziv, Marko 10,21 kaže da ga je Isus i dalje voleo. Samo zato što ga je Isus upitao da proda sve što ima i preda dobitak siromašnima pre nego što počne da Ga sledi ne znači da bogati ljudi ne mogu biti Njegovi učenici. U ovom naročitom slučaju problem je bio u tome što je bogatstvo ovog imućnog mladića bilo prepreka da preda svoje srce Bogu. Njegovo srce bilo je toliko obuzeto njegovim velikim bogatstvom da je postalo predmet njegove osnovne odanosti.

**Vreme iznošenja naše poruke je važno**

Nakon što je izlečen od gube, Neman je izneo dva zahteva koja bi danas zvučala potpuno neprimereno: 1) on je zatražio da uzme zemlje koliko mogu poneti dve mazge iz Izrailja u Siriju kao znak posvećenosti da neće služiti nijednom drugom bogu osim živom Bogu, onome kome je Izrailj služio (2. O carevma 5,17); i 2) zatražio je dozvolu da se sa svojim carem pokloni u Rimonovom domu, ne kao čin obožavanja, već kao deo opisa njegovog posla. On je bio, uostalom, careva desna ruka i trebalo je da bude uz njega kuda god pođe (2. O carevima 5,18).

Da ova dva zahteva nisu dovoljno neobična, Jelisijev odgovor Nemanovom zahtevu bio bi problematičan u mnogim misionskim krugovima danas: „Idi s mirom.“ (2. O carevima 5,19) Jelisijev zapanjujući odgovor nije predstavljao ohrabrenje Nemanu da nastavi idolopokloničku praksu. Jelisije je najverovatnije verovao da će Bog nastaviti da radi u Nemanovom životu. Svojim priznanjem Neman je učinio ogroman korak napred na svom duhovnom putovanju. Bog je lično uredio njegov susret sa Jelisijem. Jelisije je pozdravio taj napredak i verovatno mislio da nije mudro da prebrzo nastavi sa drugim verskim pitanjima koja Neman još nije bio spreman da prihvati.

Isto načelo poučavanja nalazimo u tekstu Jovan 16,12, u kome Isus, posle tri i po godine savetovanja svojih učenika, govori da On još uvek treba da im otkrije mnoge pojedinosti, ali da to neće učiniti u tom trenutku jer još nisu spremni da ih shvate. Isus je poznavao njihovu sposobnost za razumevanje nove istine. On je odlučio da im otkrije samo ono što je smatrao da je suštinski važno za njih u tom trenutku, ostavljajući ostalo službi Svetog Duha u njihovom životu. Elen Vajt savetuje: „Iako treba da bude veran u propovedanju jevanđelja, neka učitelj istine nikada ne iznosi mnogo onoga što ljudi ne mogu da shvate jer im je ono novo i teško razumljivo.“ (*Evangelizam*, str. 202. original)

### TREĆI DEO: PRIMENA U ŽIVOTU

Znatan deo čovekovog života okreće se oko novca: zarađivanje novca, trošenje, čuvanje dela zarade, davanje, pre svega, desetaka i darova. Novac, a naročito kako se odnosimo prema njemu, ne treba olako shvatiti. Bogati ljudi nisu jedini koji se suočavaju sa opasnošću da postanu hipnotisani zemaljskim imetkom. Siromašni ljudi takođe mogu postati robovi onom malom što imaju ili želji da steknu više, do mere da se izlože opasnosti da izgube večnost iz vida.

Kao hrišćanima, važno je da način na koji se odnosimo prema novcu i svemu što on može da priušti ne spreči naš odnos sa Bogom. Dve pojedinosti treba da imamo na umu u vezi sa novcem: 1) krhkost zemaljskih ulaganja: sve što svet ima da ponudi (zadovoljstvo, sigurnost, moć, itd.) je prolazno; 2) onog dana kada se pojavimo pred Bogom i podnesemo izveštaj o svom životu, bićemo ocenjeni na osnovu zdravlja naše duše a ne bogatstva naše imovine.

Budući da Bog ne pravi razlike među ljudima, On još uvek čezne da bogati i moćni ljudi postanu Hristovi učenici. Ono do čega je Bogu najviše stalo nije šta se nalazi u čovekovoj ruci, već šta je u njegovom ili njenom srcu. Biblijski primeri o bogatim i moćnim ljudima uče nas da ova kategorija ljudi takođe može biti prijemčiva za jevanđelje. Odgovornost je posvećenih vernika da se mole da Bog neposredno deluje u procesu svedočenja kako bi se približili moćnim ljudima koji ne veruju, kao i da dozvole Svetom Duhu da ih iskoristi kao mostove ne bi li ih dosegli.