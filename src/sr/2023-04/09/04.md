---
title: 'Svedočenje učenima – Nikodim'
date: 28/11/2023
---

Nikodim je bio učen čovek. Biblija ga opisuje kao jevrejskog kneza (Jovan 3,1), a Isus ga je nazvao učiteljem Izraela (Jovan 3,10). On je dobro razumeo Bibliju i osećao je duhovnu glad za Gospodom. Iz ljudske perspektive, izgledao je kao Božji sledbenik. Držao se svih zapovesti i bio je cenjeni vođa među Jevrejima. Bio je moćan i bogat. Mnogi su na to gledali kao na znake da ga je Bog blagoslovio. Ipak, ispostavilo se da je ono što se spolja videlo bilo upravo to – samo puka spoljašnjost.

`Pročitajte tekst Jovan 3,1-12. Šta nam ta priča otkriva o Nikodimovim duhovnim potrebama i o tome kako se Isus pozabavio njima bez okolišenja?`

Kada je došao Isusu, Nikodim je pokušao da sačuva svoju fasadu – status quo. Ali Bog je poznavao njegovo srce. Bog isto tako poznaje srca i potrebe svih bogatih i moćnih, bez obzira na njihovo poreklo. Nikodim je došao Isusu jer su ga Isusova učenja osvedočila da mu nešto nedostaje. Ponos ga je sprečavao da otvoreno prizna Isusa Hrista za Gospoda, ali ga je ta noć zauvek promenila. Ipak, čak i nakon što se uverio da je Isus poslan od Boga, još uvek nije bio spreman da se otvoreno izjasni kao Njegov sledbenik.

`Pročitajte tekstove Jovan 7,43-52 i Jovan 19,39. Šta nam ti tekstovi govore o Nikodimu i Isusu?`

U tim stihovima možemo videti da je Isus, očigledno, izvršio veliki uticaj na Nikodima. Za Isusovog života, Nikodim je nastojao da Ga zaštiti, a zatim, posle Njegove smrti, i da Mu oda počast. Isus je, bez sumnje, dopro do Nikodima koji je, i pored znanja i mudrosti kojima se mogao pohvaliti, ipak osećao duboku potrebu za Spasiteljem, baš kao i svi mi.

`Zašto moramo voditi računa da ne padnemo u zamku pomišljajući da je, budući da „imamo istinu“ (a zaista je imamo), samo poznavanje te istine dovoljno da nas spase? Koliko će duša biti izgubljeno, iako su imale više nego dovoljno znanja – čak i o porukama tri anđela – da bi bile spasene?`