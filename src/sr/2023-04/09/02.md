---
title: Navuhodonosor
date: 26/11/2023
---

Kao adventisti sedmog dana, mi verujemo u takozvano „neograničeno pomirenje“. To znači da, za razliku od nekih drugih hrišćana, verujemo da je Hristos umro za celo čovečanstvo, a ne samo za posebnu grupu onih koje je Bog predodredio za spasenje. Budući da Bog želi „da se svi ljudi spasu, i da dođu u poznanje istine“ (1. Timotiju 2,4), Isus je prineo sebe na žrtvu za „grijehe naše, i ne samo naše nego i svega svijeta“ (1. Jovanova 2,2). Zato su svi ljudi izabrani „kroz njega prije postanja svijeta“ (Efescima 1,4), i pored toga što neće svi zauzvrat izabrati Njega. Ipak, u Bibliji nalazimo izveštaje o raznim kategorijama ljudi koji su zadobijeni za Boga.

`Pročitajte tekst Danilo 4. Šta se tu desilo sa carem i šta nam to govori o spasenju jednog od najmoćnijih ljudi na svetu?`

Upečatljiv biblijski primer o tome kako Bog doseže do moćnih nevernika je priča o caru Navuhodonosoru. Božja presuda nad njim izvršena je na sličan način kao u slučaju nekih izraelskih careva (videti, na primer, 2. Dnevnika 32,25.26; 1. O carevima 14,21-31; 1. Samuilova 28). Biblijski izveštaj o Navuhodonosoru, koji je došao k sebi i priznao Boga Stvoritelja, pokazuje da je Bogu stalo do bogatih i moćnih, kao i do slabih i siromašnih. U 37. stihu, najmoćniji čovek na zemlji izjavljuje: „Sada ja Navuhodonosor hvalim, uzvišujem i slavim cara nebeskoga, čija su sva djela istina i čiji su putovi pravedni i koji može oboriti one koji hode ponosito“ (Danilo 4,37). Kad bi samo svi bogati, moćni i ponositi među nama smrtnicima shvatili tu istinu!

Šta možemo naučiti iz ove priče? Prvo, Bog koristi posvećene vernike, poput Danila, kao most da bi došao do moćnih nevernika. Drugo, Bog može direktno da se umeša u proces svedočenja kako bi dosegao do nekog moćnog nevernika. Navuhodonosor je bio ponižen od Boga zbog svoje gordosti i arogancije. I mada je ova priča veoma dramatična, postoji mnogo drugih načina na koje se bogati, moćni i oholi mogu poniziti.

`Čak i ako nismo bogati i moćni po svetovnim merilima, zašto moramo voditi računa da izbegnemo tu vrstu oholosti kakvu je pokazao ovaj car? Zašto bi i nama moglo da se dogodi, i to lakše nego što mislimo, da zauzmemo isti takav stav?`