---
title: 'Misija za moćne'
date: 30/11/2023
---

Isus je znao kako da se sprijatelji sa moćnicima. Mnogi od tih ljudi su Mu se divili i poštovali Ga, dok su Ga, u isto vreme, mnogi i prezirali. Moćni ljudi iz Biblije koji su dolazili da potraže pomoć od Isusa sigurno su osećali da je Njemu stalo do njih. S druge strane, mnogi bogati i moćni pojedinci nisu odmah otvoreno prilazili Isusu, već su čekali da se uvere da je On zaista Božji Sin. Takav je bio slučaj i sa Nikodimom i sa Josifom iz Arimateje.

`Pročitajte tekst Matej 27,57-60 (videti takođe: Marko 15,43-47; Luka 23,50-53 i Jovan 19,38-42). Šta nam taj izveštaj govori o tome kako je Gospod upotrebio jednog bogatog čoveka na koga je Isus očigledno izvršio snažan uticaj?`

Do ovog trenutka nismo čuli ništa o Josifu iz Arimateje. Odjednom se pojavljuje taj bogataš, skoro niotkuda, i daje svoj doprinos ispunjenju proročanstva. Bog je koristio i nastaviće da koristi bogate ljude za svoje ciljeve. Zato i mi moramo imati misiju usmerenu, između ostalog, i ka njima.

Odakle početi? Ta prva faza je verovatno najteži deo kad je reč o sklapanju prijateljstva sa moćnim ljudima. Uglavnom, bolje je ne truditi se da im priđete – neka oni priđu vama. Isus je tako postupao. Oni su bili svedoci Njegove poruke, Njegovih isceljenja i sile potekle od Boga. Tako su se, izbegavajući javnost, uverili da je On zaista Božji Sin.

Moćni ljudi će tražiti da se pridruže odgovarajućoj službi, i to iz više razloga. Oni hoće da budu deo nečega dobrog, što ljudima menja život. Svesni su da je to jedan od načina na koji i njihov život može da se promeni. To je dobar način da bogati i moćni dođu do pomoći koja im je potrebna, a da ne moraju javno da je zatraže.

Druga faza je osnivanje neke takve, značajne službe kojoj će bogati i moćni želeti da se pridruže, što je put da i oni postanu deo Božje misije. Odvojte jedno vreme koje ćete uložiti u život bogatih i moćnih ljudi u vašem društvu.

**Izazov:** Svojoj listi svakodnevnih molitvi dodajte nekoga ko je na poziciji moći, koji nije vernik i sa kim možete povremeno stupiti u kontakt.

**Dodatni izazov:** Pošaljite pismo ili imejl nekome ko se nalazi na poziciji moći – čak i ako je to neko s kim se nikad niste sreli – i recite toj osobi da se molite za nju ili njega.