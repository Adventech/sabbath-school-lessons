---
title: 'Misija za bogate'
date: 29/11/2023
---

`Pročitajte tekst Matej 19,16-22. Koje pouke možemo izvući iz ove priče, čiji protagonista, za razliku od Nikodima, nije prihvatio Isusa?`

Isusov razgovor sa bogatim mladim knezom pokazuje da bogatstvo može predstavljati opasnu zamku. Obratite pažnju na sledeće reči: „I još vam kažem: lakše je kamili proći kroz iglene uši negoli bogatome ući u carstvo Božije“ (Matej 19,24). To, naravno, ne znači da bogati ne mogu biti spaseni, već samo da, ako ne povedu računa, bogatstvo zaista može postati prepreka za njihovo spasenje.

Na kraju i bogate i siromašne čeka ista sudbina – grob. To znači da je i bogatima očajnički potrebno spasenje kao i svima drugima. Šta god novac mogao da nam obezbedi, ne može da nam obezbedi oslobođenje od smrti. To oslobođenje dolazi samo kao dar, koji je Isus besplatno ponudio svakome ko se na njega pozove verom. „Ja sam vaskrsenije i život; koji vjeruje mene ako i umre življeće“ (Jovan 11,25).

`Pročitajte tekst Luka 19,1-10. Po čemu se ova priča razlikuje od priče o bogatom mladiću`

Zakhej je odgovorio Isusu na način na koji, nažalost, bogati mladi knez nije. Zapazite, Isus Zakheju nije rekao da proda sve što ima i podeli siromašnima, kao što je tražio od bogatog mladića. Isus je sigurno znao koliko je taj bogati knez bio vezan za svoj novac, zbog čega mu je to i tražio. Nasuprot tome, mada ne znamo o čemu se sve govorilo dok je Isus boravio u njegovoj kući, Zakhej je očigledno bio osvedočen od Isusa, i shvatio da mora da izvrši neke promene u svom životu, posebno kad je reč o njegovom bogatstvu.

`„Jer kakva je korist čovjeku ako sav svijet dobije a duši svojoj naudi? ili kakav će otkup dati čovjek za svoju dušu?“ (Matej 16,26). Šta taj stih poručuje svima nama?`