---
title: '„Za ovako vrijeme“'
date: 20/12/2023
---

`Pročitajte tekst Jestira 4,1-14. Zašto se smatralo prikladnim da se Jestira u tom trenutku izjasni kao Jevrejka?`

Kad se Mardohej obratio Jestiri tražeći njenu pomoć, ona je već nekoliko godina bila udata za Asvira, ali u Persiji je postojao zakon da niko ne može da pristupi carevom prestolu, osim na carev izričiti poziv. Ko ne bi poštovao to pravilo rizikovao je da bude pogubljen. Jestira je, svesna tog rizika, ipak ušla u prestonu dvoranu – nepozvana.

Mardohej je nastojao da svojom verom probudi Jestirinu veru. Sama srž ove knjige nalazi se u rečima koje Mardohej upućuje Jestiri: „A Mardohej opet poruči Jestiri: nemoj misliti da ćeš se mimo sve Judejce izbaviti u domu carevu. Jer ako ti uzmučiš sada, doći će pomoć i izbavljenje Judejcima s druge strane, a ti i dom oca tvojega poginućete; i ko zna nijesi li za ovako vrijeme došla do carstva?“ (Jestira 4,13.14). 

Jestirina vera je stavljena na probu kad se Mardohej pozvao na njenu ljubav prema sopstvenom narodu. Niko nije znao da je Jevrejka osim Mardoheja, ali kad je donela odluku da se umeša, ona nije oklevala da stavi svoj život na kocku.

Njena vera u Boga bila je jaka, i bilo joj je jasno da bez Božje pomoći ne bi mogla da uspe. I njen odgovor Mardoheju otkriva njenu veru: „Idi, skupi sve Judejce što se nalaze u Susanu, i postite za me, i ne jedite ni pijte za tri dana ni danju ni noću; i ja ću sa svojim djevojkama postiti također, pa ću onda otići k caru, ako i nije po zakonu, i ako poginem, neka poginem“ (Jestira 4,16). Mardohej je tu vest preneo celoj jevrejskoj zajednici u Susanu, i dok su oni postili i molili se, Jestira se pripremala za taj opasan trenutak. „A treći dan obuče se Jestira u carsko odijelo, i stade u trijemu unutrašnjega dvora carskoga prema stanu carevu; a car sjeđaše na carskom prijestolu svom u dvoru carskom prema vratima od dvora. I kad car ugleda caricu Jestiru gdje stoji u trijemu, ona nađe milost pred njim, te car pruži prema Jestiri zlatnu palicu koja mu bješe u ruci, i Jestira pristupi i dotače se kraja od palice“ (Jestira 5,1.2). 

`U situaciji kakva je tu opisana, kod Jevreja bi post svakako bio praćen molitvom. To jest, mada su već činili sve što su mogli u svom najboljem interesu, molitva je imala centralno mesto u njihovom odgovoru na opasnost. Koju očiglednu pouku možemo izvući iz toga?`