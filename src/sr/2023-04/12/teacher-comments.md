---
title: 'Jestira i Mardohej'
date: 22/12/2023
---

### PRVI DEO: OPŠTI PREGLED

Knjiga o Jestiri je jedinstvena iz više razloga. Jedan od tih razloga je što u njoj nema eksplicitnog upućivanja na Boga. Bog se ne spominje u čitavom narativu – ni od strane jevrejskih ličnosti, heroja iz izveštaja, niti od strane nejevrejskih ličnosti. Pa ipak, uprkos ovoj neobičnoj činjenici, knjiga sadrži vrednu mudrost za one koji slede Isusa i žele da podele svoje iskustvo sa Bogom u svetu u kome mnogi nisu otvoreni za jasno izražavanje vere.

Često, kada ljudi u crkvi razmišljaju ili razgovaraju o misiji, oni se usredsređuju na određena dela usmerena prema veri, bilo da su to evanđeoski sastanci, širenje verske literature, držanje biblijskih časova ili drugi oblici misionskog rada. Sve ovo zahteva određeni nivo slobode i povezanosti sa zajednicom da bi se podstakla bilo kakva značajna promena. Međutim, šta je sa mestima u kojima država ne dozvoljava verske aktivnosti? Šta je sa područjima u kojima su ljudi potpuno nezainteresovani za takve aktivnosti? Često crkva zanemaruje takve sredine. Međutim, mesta koja odgovaraju ovom opisu čine znatan deo svetske populacije. Ove sedmice, kroz sočiva Jestire i Mardoheja, videćemo da Bog želi da budemo kreativni u svom svedočenju, čak i na mestima i u oblastima koje nisu otvorene za javan misionski rad. 

### DRUGI DEO: KOMENTAR

Izveštaj o Jestiri i Mardoheju, u velikoj meri kao izveštaji o Danilu i Josifu, jeste podsetnik za Božje sledbenike da ne treba da budu pastori ili verske vođe da bi služili u Božjoj misiji. Ovi izveštaji se nalaze u Pismu da pokažu da, kroz javnu službu, državne zvaničnike, i druge vladine agencije, Božji narod može da služi i utiče na društvo približavajući ljude Božjoj ljubavi. 

Kad je reč o slučaju Jestire i Mardoheja, mogli su da spasu živote hiljada ljudi time što su bili verni vrednostima i mudrosti koja im je bila prenesena preko jevrejskih predaka. Često, kada čitamo biblijske izveštaje, previdimo detalje, ne prepoznajući uvek sa kakvom jačinom su neke prilike prikazane, kao u slučaju Jestire i Mardoheja. Jestira i Mardohej suočili su se sa izuzetno stresnom i neizvesnom situacijom. U njihovom slučaju, propovedanje ili uključivanje u neposredne misionske aktivnosti ne bi služilo široj Božjoj misiji, čiji je cilj bio da privuče ljude u zajednicu ispunjenu ljubavlju. Ono što je bilo potrebno jeste hrabrost da se suočeni sa smrću zauzmu za život. Oni su zauzeli takav stav u kontekstu u kom su bili deo manjine, potcenjene u carstvu. Ipak, zahvaljujući Božjem uticaju i spremnosti Jestire i Mardoheja da donesu mudre odluke u vezi sa Božjim sveopštim planom za ljudski rod, carica i otac koji ju je usvojio mogli su da budu blagoslov ljudima i deo trenutka u istoriji koji je prikazan preko stranica Biblije i održavanja praznika Purima (Jestira 9,18-32).

Mnogi koji čitaju ovu biblijsku pouku žive na mestima na kojima imaju priličnu versku slobodu i ne moraju da brinu o tome da će njihov život biti ugrožen ukoliko otkriju svoju veru. Drugi širom sveta nemaju taj luksuz. Brojni Isusovi sledbenici trenutno žive u okolnostima u kojima bi ih otvorena vernost Bogu odvela u zatvor ili izložila opasnosti njihov život i živote članova njihove porodice. Uprkos ove opasnosti, neki od ovih ljudi aktivno rade na uticajnim mestima. Bog ih poziva da ostvare svoju veru na načine koji mnogima od nas možda neće izgledati kao misija. Moguće je da najbolji način na koji ovi ljudi mogu da služe Bogu jeste da izbegnu otvoreno izražavanje svoje vere. Umesto toga, njihov tih rad u pozadini utiče na ophođenje prema ljudima, i pomaže im da napreduju. Ovaj posao nije manje važan od eksplicitnog izlaganja jevanđelja koje drugi vrše u prilikama u kojima imaju više slobode. Hrabrost potrebna da se ostane veran u situacijama u kojima to ne možete činiti tako otvoreno često je neverovatna. 

Tek ćemo na Novoj Zemlji saznati kakav su uticaj takvi ljudi imali na bezbrojne živote širom sveta. 

Još jednu misionsku pouku možemo naučiti iz izveštaja o Jestiri i Mardoheju. Ni Jestira ni Mardohej nisu bili obrazovani teolozi ili pastori. Bili u obični ljudi koji su se našli na značajnim položajima u tadašnjem carstvu (Jestira 2,7). Nisu znali koliko će njihove uloge biti ključne. Ono što je iz izveštaja jasno jeste da su i Jestira i Mardohej čestito radili i živeli (Jestira 2,19-23; Jestira 4,15.16). Uprkos izazovima koje je život bacio pred njih, ostali su posvećeni Božji radnici i stekli su ugled zahvaljujući svojoj marljivosti i poštenju (Jestira 6). Kao rezultat, kada su se ljudi iz njihovog okruženja (naročito Aman i njegovi miljenici) udružili protiv njih, ugled koji su uživali postao je ključan za njihov opstanak. 

Da Jestira i Mardohej nisu kao i obično bili odgovorni ljudi koji su pošteno služili ljudima oko sebe, izveštaj bi bio mnogo drugačiji. Njihovo poštenje pružilo im je platformu sa koje su mogli da traže usluge i otvoreno govore kada je bilo pitanje života i smrti (Jestira 5,8; Jestira 7,3.4). Njih nisu samo čuli u tom trenutku, već su ih poslušali (Jestira 8). 

Ovde leži pouka za nas danas. Većina Isusovih sledbenika nije zaposlena u Hrišćanskoj adventističkoj crkvi. Čak mali broj njih zauzima radna mesta pastora, učitelja ili kapelana. Ipak, prema izveštaju o Jestiri i Mardoheju, često nisu zvanični službenici ti koji imaju najveći uticaj u zajednici. Obično vernik koji se bavi svetovnim poslovima ili radi u državnoj službi ima najveći misionski potencijal. Nikada ne treba da potcenimo ulogu koju naši odnosi sa ljudima mogu imati na duže staze. Istorija o Božjoj misiji puna je izveštaja, od kojih mnogi nisu ispričani, koji podsećaju na Jestirin i Mardohejev. Iako većina Isusovih sledbenika neće biti na takvim visokim položajima poput Jestire i Mardoheja, oni su i dalje na mestima i područjima kojima pastori i drugi ljudi zaposleni u crkvi nemaju pristup. 

Na tim mestima i područjima, ugled jedne osobe, zahvaljujući održavanju visokog nivoa poštenja i pažljivom obavljanju posla, privući će ljude k njemu ili njoj i stvoriti odnos poštovanja koji pruža mnogobrojne mogućnosti za vršenje uticaja. Ponekad jasno upućivanje na Boga nije ono što je potrebno da bi privukli ljude životu kakav Bog želi za ceo ljudski rod. Veoma je važno da se podsetimo ove činjenice i da na to takođe podsetimo i ljude oko sebe. 

Ako bi neka osoba trebalo da obeleži sve izveštaje u Bibliji o vernim Božjim sledbenicima, bili bismo iznenanđeni koliko mnogo izveštaja govori o običnim ljudima koji žive u skladu sa svojom verom u običnom okruženju. Biblija pokazuje da je Božja misija namenjena svim ljudima i da svaka osoba može biti učesnik u toj misiji. To ne zahteva nužno da vernici ostave svoje karijere u polju drugačijem od crkvenog rada. U stvari, u većini slučajeva, ono što je potrebno jeste da više ljudi svoja radna mesta vidi kao svoje misionsko polje. Ovo shvatanje ne zahteva uvek da oni otvoreno evangeliziraju među svojim kolegama. To često znači da rade pošteno i čestito, omogućavajući da odnosi koji proizlaze iz takvog pristupa prirodno napreduju. Velika je šansa da će se ljudi koji primene takav pristup povremeno naći u situacijama koje zahtevaju hrabrost i odluke koje imaju dalekosežan uticaj. Život u zajednici sa Bogom pripremiće ih za takve prilike. 

### TREĆI DEO: PRIMENA U ŽIVOTU

Crkva se mora redovno moliti za one koji žive na mestima na kojima ih otvorena odanost njihovoj veri izlaže opasnosti. Crkva treba da se moli da Bog ljudima na takvim mestima podari hrabrost da u svom okruženju ostvare veru na odgovarajuće načine. Crkva treba redovno da posreduje na prestolu blagodati za one koji nemaju slobodu, moleći se da nekako, kroz njihov uticaj, mogu steći uvid u Božju ljubav i život kakav Bog želi za ceo ljudski rod. Bilo bi dragoceno kad bi se u crkvi svakog meseca odvajala jedna sedmica za upućivanje više molitava u skladu sa onim što je rečeno.

Zajedno i na kreativan način treba da ohrabrimo sve Božje sledbenike koji nisu zvanični crkveni službenici. Treba da prepoznamo njihovu službu kroz različite uticaje koje vrše. Crkva takođe treba da uloži u obučavanje koje će pomoći vernicima da uvide kako njihov rad može biti misionskog karaktera bez nužno eksplicitnog svedočenja. Generalna konferencija ima resurse i ljude koji su izričito razmišljali o misionskom pristupu pod nazivom „izrada šatora“, i primenili ga, i kojima se možemo obratiti za takvu obuku. Kad bi se uz molitvu odlučnije razmatralo kako vernici, u svojim redovnim poslovima, mogu biti misionski orijentisani, to bi drastično promenilo način na koji se jevanđelje širi po svetu.