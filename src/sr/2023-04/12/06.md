---
title: 'Čudo Purima'
date: 21/12/2023
---

Komentatori već hiljadama godina ističu da se Božje ime u Knjizi o Jestiri uopšte ne pojavljuje. To je jedina biblijska knjiga u kojoj se takav fenomen javlja. Ipak, Jevreji su mogli da prepoznaju Božje delovanje u velikom izbavljenju koje je za njih postignuto, i tako je Božji narod odlučio da tu knjigu uvrsti u kanon Biblije.

Da li smo i mi u stanju da zapazimo Božje prisustvo ispod vid­ljive realnosti našeg svakodnevnog života? Božja dela mogu izgledati kao obični, spontani događaji, i ako ne obratimo posebnu pažnju, nećemo primetiti Njegovo prisustvo.

`Pročitajte tekst Jestira 9,1-12. Kakav je bio rezultat Jestirinih napora?`

Čudo Purima je poprimilo veoma neobičan oblik. Čudo je skriveno, prerušeno u naizgled normalna dešavanja. Zakon o istrebljenju Jevreja nije poništen, već je napisan novi zakon koji im je omogućio da se brane.

Takođe, zapazite šta se još dogodilo i kako je Bog uspeo da deluje preko tih događaja. Čak su i Persijanci uočili Božje delovanje u korist Jevreja.

I kakav je bio rezultat?

„Mnogi iz naroda zemaljskih postajahu Judejci“ (Jestira 8,17). To je sjajan primer Gospodnjeg rada na dovođenju izgubljenih duša do saznanja o Njemu.

Vođe jevrejskog naroda prepoznale su Božje delo. Pošto su se uspešno odbranili, Jevreji su proglasili godišnji praznik (pod nazivom Purim) u znak sećanja na svoju pobedu. Ti dani se i danas tradicionalno slave u duhu zahvalnosti Bogu, kao uspomena na Njegovo izbavljenje.

**Izazov:** Molite se da vam Bog da hrabrosti da, ove sedmice, sa nekim od ljudi sa vaše molitvene liste, podelite nešto što je On učinio za vas.

**Dodatni izazov:** Započnite da vodite dnevnik ili da jednostavno zapisujete neke posebne, sitne (ili krupne) stvari koje Bog čini za vas. Pregledajte te zapise i molite se da vas Bog u pravo vreme podseti na te događaje, kako biste mogli to da podelite s nekim.