---
title: 'Mardohejevo verno svedočenje'
date: 19/12/2023
---

Budući da su živeli u tuđini, Mardohej i Jestira bi, ako ostanu verni Bogu, pre ili kasnije, mogli da upadnu u nevolje. To se, svakako, i desilo u slučaju Mardoheja.

`Pročitajte tekst Jestira 3,1-15. Šta se tu dogodilo i zašto?`

U 3. poglavlju Knjige o Jestiri  saznajemo da je car Kserks (Asvir) ukazao počast Amanu i postavio ga na visok položaj, što mu je davalo veliku moć. Svima je rečeno da moraju da se klanjaju pred Amanom. Ali, kao što čitamo: „Mardohej ne klanjaše se niti padaše“ (Jestira 3,2). Biblija ne navodi zašto Mardohej nije hteo da klekne pred ovim čovekom. Ali mi znamo zašto. On je bio verni Jevrejin. Mardohej nije bio spreman da se pokloni potomku Agageja, Amaličanina, neprijatelja svog naroda još od izlaska iz Egipta (5. Mojsijeva 25,19). Kako je verni Jevrejin mogao da klekne pred Amaličaninom? Ili, kad smo već kod toga, da obožava bilo koga drugog osim Gospoda?

„I sluge careve što bijahu na vratima carevijem govorahu Mardoheju: zašto prestupaš zapovijest carevu?“ (Jestira 3,3). Mada ne znamo sve pojedinosti njegovog odgovora, sledeći stih nam kaže da „im (Mardohej) bješe kazao da je Judejac“ (Jestira 3,4). Sigurno je, u okviru tog odgovora, Mardohej imao priliku da im objasni da, kao poklonik Boga koji je stvorio nebo i zemlju, nije mogao da se pokloni nijednom grešnom čoveku. Nema sumnje da je Mardohej u izvesnoj meri uspeo da im svedoči o svojoj veri, veri koje se tako čvrsto držao da je doveo u opasnost i sebe, a nažalost i druge.

„Preko Danila i njegovih drugova... blistala je jasna svetlost usred moralne tame vavilonskog carskog dvora.“ – Ellen G. White, *Advent Review and Sabbath Herald*, May 13, 1884.

Poželevši da uništi jevrejski narod, Aman ih je opisao na sledeći način: „Ima narod rasijan i rasut po narodima po svijem zemljama carstva tvojega, kojega su zakoni drukčiji od zakona svijeh naroda, i ne izvršuje zakona carevijeh“ (Jestira 3,8). Narod čiji su običaji drugačiji i koji nije poslušan carevim zakonima? Savršen recept za progonstvo.

`Na koje načine, čak i sada, možemo biti testirani kao Mardohej? Kako treba da odreagujemo?`