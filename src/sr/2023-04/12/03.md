---
title: 'Na stranom dvoru'
date: 18/12/2023
---

Na kraju, nakon pada Vavilona i uspona Medo-Persije, mnogi Jevreji su se vratili u zemlju svojih predaka. Ali nisu svi. Neki su ostali tamo gde su živeli generaciju ili više.

Imajući to u vidu, dobijamo deo konteksta priče o Jestiri. „U to vrijeme, kad sjeđaše car Asvir na prijestolu carstva svojega u Susanu carskom gradu“ (Jestira 1,2). Tu se odvija ovaj biblijski narativ, u Persijskom carstvu i pod tim carem.

U prvom poglavlju, carica Astina pada u nemilost kod cara, što ga navodi da traži drugu caricu, koja bi je zamenila. Upravo u tom kontekstu prvi put se pojavljuju Jestira i njen rođak Mardohej.

`Pročitajte tekst Jestira 2,1-9. Šta nam ti stihovi govore o situaciji u kojoj su se nalazili Mardohej i Jestira?`

Izgleda da je Mardohej, kao carski službenik, sedeo na kapiji palate i boravio u gradu Susanu sa svojom usvojenom ćerkom, ili rođakom Jestirom. Zbog svog položaja i mesta gde su živeli, bili su prosto uronjeni u persijsku kulturu. To mora da je bio bar jedan od razloga što je Jestira izabrana da bude predstavljena caru: „I kad se razglasi riječ careva i zapovijest, i mnogo se djevojaka skupi u Susan grad carski pod ruku Igajevu, bi i Jestira dovedena u dvor carev pod ruku Igaja čuvara ženskoga“ (Jestira 2,8).

`Pročitajte tekst Jestira 2,10.20. Šta se tu dešava i zašto joj je Mardohej to zapovedio?`

Iako se u tekstu ne navodi zašto, nije teško pogoditi. Kao došljaci u stranoj kulturi koja, kao što ćemo videti, može da postane neprijateljska, mudro su ćutali o svojoj porodici i narodu.

`Možete li da zamislite neke okolnosti pod kojima bi bilo mudro da se ne izjašnjavamo o svojoj veri? Ili je to nešto što nikada ne bi trebalo da krijemo? Ako ne, zašto?`