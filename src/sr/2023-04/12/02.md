---
title: 'Zarobljenik u stranoj kulturi'
date: 17/12/2023
---

Nikad nije lako biti prognanik u stranoj kulturi. Možda nam je danas teško da shvatimo sa čime su se Jevreji suočavali, prvo pod Vaviloncima, a zatim i Persijancima.

Retko ko od nas živi, na primer, u nekoj adventističkoj zemlji u kojoj su principi naše vere, u dobroj meri, i zakoni države. Međutim, jevrejski narod je, pre izgnanstva, živeo u svojoj domovini, u kojoj su principi njihove vere bili u sklopu zakona države.

Zamislite koliko je to, u izvesnom smislu, trebalo da olakša ljudima da budu verni Bogu. Na kraju krajeva, koliko bi lakše bilo svetkovati sedmi dan, Subotu, kada bi to bilo sastavni deo zakonskih propisa zemlje?

S druge strane, sveta istorija nam pokazuje da, bez obzira na zakonske odredbe u zemlji, čak i ako su one naklonjene veri, vernost mora da potiče iz srca, iznutra, inače će širenje greha, otpadništvo i propast sigurno uslediti.

„Zato reče Gospod: što se ovaj narod približuje ustima svojima i usnama svojim poštuje me, a srce im daleko stoji od mene, i strah kojim me se boje zapovijest je ljudska kojoj su naučeni“ (Isaija 29,13).

Nasuprot tome, one koji su čvrsto rešili da ostanu verni, čak ni najnepovoljnije okruženje ne može da odvrati od toga.

`Pročitajte tekstove: Danilo 1,1-12; Danilo 3,1-12 i Danilo 6,1-9. Koliko god da je svaka od tih situacija jedinstvena, šta nam ti izveštaji otkrivaju o izazovima sa kojima Božji narod može da se suoči kad živi u stranoj kulturi?`

Ipak, ko god da smo i gde god da živimo, nalazimo se u okruženju koje u izvesnoj meri, zbog samih zakona ili kulture, ili oboje, može da predstavlja veliki izazov za našu veru i svedočenje. Ti izveštaji iz Knjige proroka Danila, mada se uvek završavaju „srećno“, pokazuju da čak i u teškim okolnostima ljudi mogu ostati verni Bogu. Čak i da se nijedan od tih izveštaja nije dobro završio, nema sumnje da su ovi ljudi ipak postupili ispravno.

`S kojim se izazovima za vašu veru suočavate u sopstvenoj kulturi? Kako na njih odgovarate?`