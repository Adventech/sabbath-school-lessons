---
title: 'Za dalje proučavanje'
date: 03/11/2023
---

Elen G. Vajt upućuje snažno upozorenje onima koji imaju poteškoća da slede Isusov poziv na svedočenje ljudima oko sebe.

„Opravdanja koja iznalaze oni koji su neuspešni u obavljanju ovog posla ne oslobađaju ih odgovornosti, a ukoliko svesno biraju da ne rade taj posao, zapostavljaju duše za koje je Hristos umro, zanemaruju svoju Bogom danu dužnost, i upisuju se u nebeske knjige kao neverne sluge. Da li propovednik postupa kao što je Učitelj činio, pružajući snagu i blagoslov drugima, ako se sklanja od onih kojima je njegova pomoć potrebna? Oni koji propuštaju da se lično povežu sa ljudima postaju  egocentrični, i nedostaje im upravo to iskustvo uspostavljanja komunikacije sa braćom, da bi razumeli svoje duhovno stanje i naučili kako da hrane Božje stado, dajući svakome odgovarajući obrok u pravo vreme. Oni koji zanemaruju taj posao pokazuju da im je neophodna moralna obnova. Tek tada bi videli da nisu izneli teret dela kao što je trebalo.“ – Ellen G. White, *The Advent Review and Sabbath Herald*, August 30, 1892.

Mada te veoma snažne reči naglašavaju važnost koju Bog pridaje misiji, mi nismo ostavljeni bez nade. „U okviru postavljenog zadatka, Joni je bila poverena teška odgovornost. Međutim, Onaj koji mu je rekao da ide bio je u stanju i da podrži svog slugu i da mu osigura uspeh. Da je prorok bez oklevanja poslušao, izbegao bi mnoga gorka iskustva i bio bi bogato blagosloven. Ipak, Gospod nije odbacio Jonu u najtežim trenucima njegovog života. Kroz niz nevolja i neobičnih zbivanja, trebalo je da se obnovi prorokovo poverenje u Boga i Njegovu beskrajnu silu spasenja.“ – Elen G. Vajt, *Istorija proroka i careva*, str. 266 (original).

Možda je i nama, baš kao Joni, lakše da nalazimo izgovore za neučestvovanje u misiji. Razlozi koji nas navode da tražimo te izgovore mogu biti mnogobrojni. Ipak, naš poziv u misiju nije ništa manje poseban od Joninog poziva. Pitanje je, međutim, šta ćemo mi izabrati: Kakav će biti naš odgovor?

**Pitanja za razgovor**

`1.	Koje izgovore ste vi u iskušenju da koristite za neučestvovanje u misiji? Šta je vaša Niniva?`

`2.	Razmislite o tome koliko je dragocena istina koju mi kao adventisti sedmog dana imamo. Razmislite o tome koliko ste blagosloveni time što znate te istine. Šta vas sprečava da sa drugima podelite to što sami toliko volite?`

`3.	Kako možete Božjom blagodaću naučiti da prevaziđete svaki strah koji možda imate u vezi sa svedočenjem i misijom?`