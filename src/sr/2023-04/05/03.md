---
title: 'Naši izgovori – pogrešna shvatanja'
date: 30/10/2023
---

Kad je nastupila oluja, Jona je okrivio sebe (Jona 1,1-12). Njegov stav otkriva dosta o pogledu na svet i razumevanju Boga i „bogova“ mnogih ljudi tog vremena. Dok su razni bogovi, kako se verovalo, vladali različitim zemljama, more se smatralo haotičnim carstvom demona. Prema shvatanjima mornara iz Knjige o Joni, bila je neophodna žrtva da bi se gnev tih demona umirio. Mada je Jona bio Jevrejin, sasvim je moguće da je i njegov pogled na svet bio pod uticajem tradicionalnih verovanja tog vremena.

`Pročitajte tekst Jona 2,1-3.7-10. Šta nam ti stihovi otkrivaju o tome kako je Jona počeo da shvata Božje proviđenje?`

Mada je bežao sa teritorije naroda koji je Jahvea smatrao za svog Boga, Jona je ipak morao (na teži način) da nauči da je Jahve još uvek suveren, i pored toga što se on uputio ka stranim kulturama. Vetar i talasi pripadali su Bogu. Riba takođe. „Gospodnja je zemlja i što je god u njoj“ (Psalmi 24,1). I Jonino srce bilo je okrenuto ka suverenom Vladaru zemlje i mora, tako da je on ipak priznao svoju krivicu i bio spasen.

I mi možemo imati pogrešna shvatanja o Bogu i o tome šta On očekuje od nas. Jedno od uobičajenih pogrešnih shvatanja jeste da Bog od nas želi da se usredsredimo na sopstveno spasenje i da se klonimo pokvarenosti sveta koji nas okružuje. Međutim, iako smo pozvani da držimo „sebe neopoganjena od svijeta“ (Jakov 1,27), ipak treba da se usredsredimo na to kako da svoju nadu i Božje blagoslove odnesemo onima kojima su potrebni. 

Još jedna zabluda koja nas sprečava da prihvatimo Božji poziv u misiju je verovanje da uspeh zavisi od nas samih. Međutim, mi ne možemo da spasemo ni jednu jedinu dušu baš kao što ni Jona nije mogao da spasi Ninivu. Ipak, može se dogoditi da usvojimo mentalitet „spasitelja“ u svom odnosu prema misiji. Ali mi nismo pozvani da spasavamo, već da sarađujemo sa Bogom u Njegovom spasonosnom delu. Mi iznosimo svoje svedočanstvo hvaleći Boga zbog izuzetnih načina na koje nas On menja, ali samo Bog je taj koji može da privuče ljude k sebi. Mi možemo da posejemo seme istine, ali samo Bog može da preobrati srce. Nažalost, često svoju ulogu mešamo sa Božjom, što je mnogima dovoljan izgovor da odustanu od svedočenja. Da, Bog je upotrebio Jonu, ali samo je Bog, a ne Jona, mogao da preobrati Ninivu.

`Zadobijanje duša je teško, suviše teško da bi ljudi to mogli da urade sami. Kako ipak možemo naučiti da dopustimo Bogu da osvaja duše, ali preko nas, preko našeg života i svedočenja?`