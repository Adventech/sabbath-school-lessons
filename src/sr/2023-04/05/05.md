---
title: 'Naši izgovori – neprijatna suočavanja'
date: 01/11/2023
---

**„I pomoli se Gospodu i reče: Gospode! ne rekoh li to kad još bijah u svojoj zemlji? zato šćah prije pobjeći u Tarsis; jer znah da si ti Bog milostiv i žalostiv, spor na gnjev i obilan milosrđem, i kaješ se oda zla“ (Jona 4,2). Kako lepa molitva sa Jonine strane. Ili možda ne?**

`Pročitajte tekst Jona 4. Šta nije bilo u redu s tim čovekom?`

Jona je gajio duboku mržnju prema narodu kojem ga je Bog poslao, u toj meri da je smatrao da mu je bolje da umre, nego da izgubi obraz ukoliko se njegova najava o sudnjem danu nad Ninivom ne obistini. Jona je želeo da Niniva bude sledeći Sodom i Gomor. Nadao se Božjem sudu nad tim omraženim narodom. Pošto se to nije dogodilo, njegov pogled na svet bio je uzdrman do srži, a Jona bi radije umro nego dopustio da se njegov svet okrene naglavačke.

Po drugi put u priči o Joni, Bog mu se suprotstavlja, ne putem neke propovedi ili naredbe, već putem ličnog iskustva. Pogled na svet se ne formira na nečiji zahtev. Niti se menja tako što čujemo nešto novo ili drugačije. Pogled na svet se obično formira ili menja na osnovu životnih iskustava i načina na koji se ona tumače i objašnjavaju.

Novo iskustvo koje je Bog dao Joni trebalo je da mu pomogne da postane svestan svog iskrivljenog pogleda na svet. Bog je učinio da neka biljka, na čudesan način, izraste za samo jedan dan, i postane dovoljno velika da napravi hlad, koji je Jonu mogao da zaštiti od vreline sunca. I Jona je bio zahvalan, ali ne Bogu koji je učinio to čudo – već biljci. Umesto kao na nezasluženo čudo, on je na to gledao kao na prikladan blagoslov za koji su zaslužna njegova dobra dela. A kad se biljka sasušila, doživeo je to kao nesreću koja ga je razljutila i poljuljala njegovo samopoštovanje, tako da je počeo da gaji samoubilačke misli.

Međutim, nakon tog iskustva čuje se Božji glas koji mu upućuje blagi ukor, i pomaže mu da sagleda koliko je od njega nerazumno to što jednu biljku ceni više od mnogih hiljada muškaraca, žena i dece u Ninivi, kao i njihove stoke.

`Priča se ne završava izveštajem o Joninom pokajanju. Umesto toga, ta nedovršena priča se okreće ka nama. Šta ćemo mi učiniti povodom Božje zabrinutosti za zle ljude, za nasilnike, za nedosegnute grupe širom sveta?`