---
title: 'Evo mene, pošalji mene'
date: 02/11/2023
---

Jonina priča je više nego čudesna. Činjenica da je Bog uspeo da spase Ninivljane uprkos Joninom nevoljnom svedočenju, predstavlja snažan podsetnik da se naša uloga sastoji samo u tome da budemo provodnici Božjeg uticaja, jer je On jedini koji može da osvedoči i preobrati srca. To je podsetnik da Bog traži samo voljne i ponizne glasnike koji će slediti Njegove smernice. 

`Pročitajte tekst Isaija 6,1-8. Koja je ključna ideja izražena u tom odlomku?`

Poziv je upućen. Bog traži dobrovoljce. Na taj poziv trebalo bi da odgovorimo tako što ćemo se potčiniti Njegovom vođstvu, osluškivati Njegov glas, a zatim odlučiti da poslušamo Boga, šta god da nam On kaže. 

Priča o Joni otkriva, između ostalog, i Božju ljubav prema ljudima koji žive na mestima gde se Njegova ljubav ne oseća i Njegov glas ne čuje. Kao što se sažalio na Ninivu, Bog sažaljivo gleda i na milione ljudi koji danas naseljavaju gradove, u kojima zgrade zamenjuju cveće i drveće, a stalna buka otežava smirenje i slušanje. Za stanovnike Ninive Bog je rekao da „ne znaju šta je desno šta li lijevo“ (videti Jona 4,11). Zato su Mu potrebni glasnici voljni da prenose Njegovu poruku nade onima koji su ophrvani stalnom zauzetošću i životom u kom nema lepote. 

Isaija je čuo glas koji je pitao: „Ko će ići?“ Kako biste vi odgovorili na to pitanje?

**Izazov:** Na praznom listu papira, ili u svom molitvenom dnevniku, sastavite listu od 10 ljudi za koje znate da nisu vernici. Nazvaćemo ih vašim „učenicima“. Ako je moguće, navedite ih po imenu. Čuvajte tu listu na dohvat ruke, i molite se svakodnevno do kraja tromesečja za svakog od svojih 10 učenika. Molite se da vam Bog pomogne da se zbližite sa onima koje tek površno poznajete. Molite se da razvijete dublje, prisnije, poverljivo prijateljstvo sa onima s kojima se povremeno viđate. Dok produbljujete svoje odnose, pažljivo posmatrajte i slušajte, da biste mogli da uočite njihove konkretne potrebe i probleme. A onda se molite da im Bog izađe u susret u tim oblastima.

**Dodatni izazov:** Izaberite jedan grad u vašoj blizini, i jedan na drugom kraju sveta. Počnite da se molite za ljude koji žive i rade u tim gradovima. Tražite od Boga da ojača adventističko prisustvo u tim mestima, da bi mogla da se objavljuje istina kakvu poznajemo – istina o Isusovom skorom dolasku.