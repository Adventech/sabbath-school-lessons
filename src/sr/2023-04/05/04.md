---
title: 'Naši izgovori – nelagodnost'
date: 31/10/2023
---

Jonino iskustvo u ribljem trbuhu (videti Jona 2) bilo je dramatična predstava Božje ljubavi i milosrđa, a njegova molitva otkriva da mu nije promakla Božja poruka ljubavi. Međutim, to što je imao neverovatan susret sa Bogom, nije značilo i da će se njegove stare misaone navike i stavovi lako promeniti, i pored toga što je na kraju ipak otišao u Ninivu.

`Pročitajte tekst Jona 3. Kako su ljudi reagovali na Jonino propovedanje? Koje pouke tu nalazimo za sebe kad je reč o svedočenju?`

Šta god da je on lično osećao prema Ninivljanima, Jona je propovedao ono što mu je Bog rekao, a rezultati su bili zapanjujući. Ninivljani su bili pokrenuti na pokajanje! Da, Jona je morao da prođe kroz mnogo toga, i da uradi ono što nije želeo. Ali kad je to konačno učinio, Bog je bio proslavljen.

Prema tome, Božju misiju na svojim ramenima nose oni koji su spremni da se žrtvuju, čak i ako to nerado čine. Naše lične vrednosti moraju ustupiti mesto Božjim prioritetima u radu za izgubljene. I mi, poput Jone, ponekad gajimo predrasude koje nas sprečavaju da dopremo do neke osobe ili grupe ljudi.

Suočavanje s našim predrasudama zahteva poniznost. Misija takođe zahteva naše vreme i emotivnu energiju. Ulaganje u tuđe živote i istinska briga o njima uzima svoj danak. U vreme kada nam izlaženje na kraj sa sopstvenim životnim potrebama i problemima stva­ra užasan stres, pružanje emotivne podrške nekom drugom može nam delovati preteško.

I na kraju, učešće u misiji često zahteva promenu naših osećanja i trošenje sopstvenog novca. Bilo da pružamo negu ljudima, kupujemo literaturu i druge materijale, ili plaćamo razne usluge i pogodnosti da bismo imali više slobodnog vremena za rad u delu, postoje troškovi koji su vezani za misiju. Bilo kako bilo, misionski rad zahteva žrtvu.

Ali dobra vest je to što je, uprkos Joninim nedostacima, Bog silno delovao i doveo Ninivljane do pokajanja. Nažalost, Jona nije učestvovao u tom blagoslovu nebeske radosti.

`Kakvu žrtvu Bog traži da vi podnesete – ili da budete spremni da to učinite – da biste nekom drugom govorili o Božjoj ljubavi? Da li potpuno verujete u to da će On ispuniti svoje obećanje i obogatiti vaš život kroz žrtvu?`