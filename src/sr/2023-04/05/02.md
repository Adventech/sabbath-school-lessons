---
title: 'Naši izgovori – strah'
date: 29/10/2023
---

`Pročitajte sledeće tekstove: Naum 1,1; Naum 3,1-4; 2. O carevima 17,5.6; 2. O carevima 19,32-37. Šta ti stihovi otkrivaju o Ninivi i odnosu između Asirije i Izraela? Kako je taj odnos mogao da utiče na Joninu odluku da umesto u Ninivu ode u Tarsis?`

Jedan od razloga zbog kojih je Jona verovatno bio nespreman da ode u Ninivu bio je strah. Asirci su bili strašan neprijatelj, a Niniva je bila prestonica njihovog carstva.

„Među gradovima starog sveta, u vreme podeljenog Izrailja, jedan od najvećih bila je Ninevija, prestonica asirskog carstva... U vreme svog prolaznog blagostanja, Ninevija je bila središte zločina i pokvarenosti. Nadahnuta knjiga opisuje Nineviju kao ’grad krvnički... pun laži i otimanja’. Simboličkim jezikom prorok Naum upoređuje Ninevljane sa surovim, gladnim lavom. ’Jer koga’, pita se prorok ’nije stizala zloća tvoja jednako?’ (Naum 3,1.19).“ – Elen G. Vajt, *Istorija proroka i careva*, str. 265 (original).

Niniva je bila veličanstven grad. Istoričari kažu da je Senahirim u velikoj meri proširio grad, uključujući i izgradnju ogromne jugozapadne palate dimenzija 503 sa 242 metra i sa najmanje 80 soba. Napravio je takođe i 18 kanala za vodu kojima se voda dopremala u grad sa udaljenosti od čak 65 kilometara. I sama veličina tog grada ulivala je strah.

Osim toga, i Asirci su bili nemilosrdni. U svom izveštaju o osvajanju Vavilona, Senahirim se hvalio da je ispunio ulice tog grada leševima njegovih stanovnika, mladih i starih, a reljefne rezbarije pronađene tokom iskopavanja prikazuju scene vojnika koji žrtve nabijaju na kolac. To nisu bili ljudi koje biste želeli da naljutite. Nisu se ustručavali da upotrebe nasilje, i to nezamislivo okrutno, prema onima koji im se nisu dopadali. Zaista, pri samoj pomisli da bi trebalo da prođe kroz masu ljudi u Ninivi, Jona mora da je zadrhtao od straha.

Uprkos svemu tome, mi priču o Joni često čitamo sa neodobravanjem jer je dozvolio da, u njegovom slučaju, strah stane na put izvršavanju Božjih uputstava. Ali ono što ne shvatamo jeste da bismo i mi mogli da učinimo to isto, tj. da dopustimo da nas kontrolišu strahovi, a ne Bog.

`Setite se nekog trenutka kada ste imali snažan utisak da vas Bog upućuje da učinite nešto što, iz straha, zaista niste želeli. Šta ste naučili na osnovu tog iskustva?`