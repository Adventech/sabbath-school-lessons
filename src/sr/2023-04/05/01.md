---
title: 'Izgovori za izbegavanje misije'
date: 28/10/2023
---

### Tekstovi za proučavanje u toku sedmice
Jona 1-4; Naum 1,1; 2. O carevima 17,5.6; Psalmi 24,1; Jakov 1,27; Isaija 6,1-8.

> <p>Tekst za pamćenje</p>
> „Potom čuh glas Gospodnji gdje reče: koga ću poslati? I ko će nam ići? A ja rekoh: evo mene, pošlji mene“ (Isaija 6,8).

Nisu svi koji su pozvani u misiju bili tako poslušni kao Avram. Jona je jedan takav primer (pročitajte Knjigu proroka Jone). Bog je pozvao Jonu da prorokuje protiv Ninive, glavnog grada Asirije. Taj grad, koji se nalazio na teritoriji današnjeg Iraka, bio je oko 900 kilometara udaljen od Jerusalima, što je zahtevalo dobrih mesec dana putovanja. Jona ne samo da je odbio da ide – već je požurio u suprotnom smeru. Stigavši u Jopu, kupio je kartu za Tarsis, mesto na jugu današnje Španije. Putovanje brodom na razdaljinu od preko 3.000 kilometara trajalo je najmanje mesec dana, u zavisnosti od vremenskih prilika. Dakle, Jona je, ne želeći da se sukobi sa asirskim carem, nameravao da tih mesec dana, koliko bi mu trebalo da stigne do Ninive, iskoristi kako bi pobegao od nje. Zašto je on, Božji čovek, uradio tako nešto?

Ninivljani su bili ozloglašen narod, poznat po svom zlu i okrutnosti, koji je tokom istorije napadao Izrael i Judu. Ipak, Bog je pozvao Jonu da ode u Ninivu i da prorokuje protiv njene velike zloće (Jona 1,2). Izbor reči ovde je veoma sličan onome koji je Bog upotrebio u razgovoru sa Avramom u vezi sa Sodomom i Gomorom, u tekstu 1. Mojsijeva 18,20.21. Međutim, kao što ćemo videti, Jona nije bio kao Avram.

Šta možemo, na osnovu Joninog stava, naučiti o izgovorima koje nalazimo da se ne bismo bavili misijom?

**Proučite pouku za ovu sedmicu da biste se pripremili za subotu, 4. novembar.**