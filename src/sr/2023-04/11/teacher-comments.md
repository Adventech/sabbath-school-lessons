---
title: 'Misija među nedosegnutima, drugi deo'
date: 15/12/2023
---

### PRVI DEO: OPŠTI PREGLED

Iako je Jevanđelje po Mateju bilo napisano naročito za Jevreje, prisustvo neznabožaca u Isusovoj blizini je tema koja se stalno iznova javlja u njegovom narativu, ponekad nasuprot posvećenošću Izrailjaca. Na primer, dok su mudraci (persijski astrolozi) prešli dugačak put da se poklone pred izrailjskim pravim carem, glavni sveštenici i književnici (Irodovi mudraci) nimalo se ne trude da tako učine. Isus je pohvalio veru rimskog kapetana koja je bila veća od vere Izrailjaca (Matej 8,10). Neznabožački odred za pogubljenje prvi je priznao Isusovo božansko Sinovstvo nakon Njegovog raspeća (Matej 27,54). Na ovaj osobit način, Matej naglašava tri pojedinosti: 1) Božji plan otkupljenja uvek je obuhvatao sve narode na Zemlji; 2) neznabošci nisu neosetljivi na delovanje Svetog Duha; i 3) ostavljajući po strani etničke, kulturološke i verske predrasude, voleti druge i služiti im, kao što je Hristos činio, preduslov je uspešne međukulturalne službe. Prema tome, pored toga što predstavlja poziv na globalnu misiju, Jevanđelje po Mateju takođe je poruka o etničkom pomirenju u Hristu. 

Pisci drugih Jevanđelja takođe naglašavaju Isusovu značajnu interakciju sa neznabošcima: On je proširio svoj misionski rad na neznabožačku gadarinsku oblast (Marko 5,1), On je iscelio slugu rimskog kapetana (Luka 7,1-10), i služio je u samarjanskom gradu (Jovan 4). Isusova interakcija sa strancima otkrila je da je Božje carstvo za sve narode, podjednako i za Jevreje i za neznabošce. Isus je na praktične načine pokazao da je Bog uvek bio zainteresovan da širi svoju ljubav i praštanje među svim narodima. 

### DRUGI DEO: KOMENTAR

**Božje misionarsko delovanje među narodima u toku starozavetnih vremena**

Bog je uvek želeo da uspostavi zavetni odnos sa svim ljudskim društvima. On nije bio samo zainteresovan da spase Izrailjce, već je, preko Avrama, Bog želeo da svoju blagodat otkupljenja proširi na sve narode (1. Mojsijeva 12,1-3). Poziv upućen Avramu da bude blagoslov svim narodima pojedinačno ukazuje da uključivanje ovih naroda u Božji plan otkupljenja nije bilo naknadna misao. Drugačije rečeno, Božja želja da neznabošci (narodi sveta) iskuse Njegovo spasenje nije bio Njegov plan B. Vekovima kasnije, nakon poziva Avramu, Bog je uputio isti poziv Avramovim biološkim potomcima (Izrailju) da budu narod sveštenika svim narodima (2. Mojsijeva 19,6). U brojnim prilikama Bog je podsetio Izrailj da su izabrani ne zato što su najbolji među narodima (na primer, 5. Mojsijeva 7,7) već zato što ih Bog voli. Izrailj je bio izabran da bude sredstvo preko koga će drugi narodi upoznati i obožavati Boga. Izrailj je trebalo da bude svetlost ostalim narodima. U tekstu Jeremija 2,3 na Izrailj se upućuje kao na prvi rod Božje žetve, što znači da je postojala veća žetva izvan Izrailja. Od trenutka kada je Bog pozvao Avrama da bude Njegov zastavnik, Njegov plan je bio da donese spasenje i Jevrejima i neznabošcima. Izrailj, kao narod, prema tome, Bog nije izabrao da bi isključio sve druge narode. U izveštaju Starog zaveta istaknuti su događaji o neznabošcima koji su prihvatili izrailjskog Boga kao svog Boga. Primeri obuhvataju Ravu, Rutu, Uriju Hetejina i caricu savsku.

Iako je Bog izabrao Izrailj kao narod da bude Njegov predstavnik, On nije ostavio posredovanje Njegovog plana otkupljenja samo njima. Na mnoge druge načine, Bog se neumorno otkrivao pripadnicima drugih naroda. Elen Vajt iznosi sledeće važno zapažanje: „Izvan jevrejskog naroda postojali su ljudi koji su predskazivali pojavu božanskog Učitelja. Ovi ljudi tražili su istinu i njima je dat Duh nadahnuća. Jedan za drugim, kao zvezde na tamnom nebu, podizali su se takvi ljudi. Njihove proročke reči rasplamsavale su nadu u srcima hiljada u neznabožačkom svetu.“ (*Čežnja vekova*, str. 33. original)

Melhisedek, salimski sveštenik-car, jedan je takav neizrailjac kome je Bog prišao bez posredovanja drugih ljudi. Melhisedek je bio sveštenik Boga Višnjega (El Elyon). Izveštaj o Melhisedekovom susretu sa Avramom u tekstu 1. Mojsijeva 14,14-24 veoma je poučan. Avram poistovećuje svog Boga, Jahvea, sa El Elionom na tri načina. Prvo, on spaja dva božanska imena – Jahve i El Elion – na način koji sugeriše da ukazuju na istog Boga (1. Mojsijeva 14,22). Drugo, Avram je pripisao Melhisedekov opis El Eliona Jahveu: Tvorac neba i Zemlje (1. Mojsijeva 14,22). Treće, Avramovo prihvatanje Melhisedekovih blagoslova i njegov dar desetka hananskom svešteniku ukazuje da je Avram potvrdio Melhisedekovo sveštenstvo (1. Mojsijeva 14,19.20). Bog je izabrao Melhisedeka „da bude Njegov predstavnik među ljudima tog vremena, iako je pripadao hananskoj zajednici“. (Jacques B. Doukhan, Genesis, *Seventh-day Adventist International Bible Commentary*, 2016, page 214)

Važno je zapaziti da Božji neumorni raznoliki misionski rad među ljudima ne čini uključenost vernika u misiju nebitnom. Matej 28,18-20 i 1. Petrova 2,9 ističu da je stvaranje učenika za Hrista naš osnovni razlog postojanja i kao crkve i kao pojedinačnih vernika. Naša je prednost da budemo Božji saradnici u onome što bi On savršeno ostvario bez našeg učešća. Takođe, znajući da je Bog ispred nas, pripremajući tlo za sejanje semena jevanđelja, još je jedan podsticaj da prihvatimo prednost koju nam On milostivo nudi da postanemo deo Njegovog tima. 

**Božje misionarsko delovanje među narodima u toku novozavetnih vremena**

Kao što je prethodno rečeno, iako je najveći deo Isusove javne službe bio izvršen na jevrejskoj teritoriji, broj Njegovih ličnih susreta sa neznabošcima zabeležen u Jevanđeljima je neverovatan. Isus ide toliko daleko da izjavljuje da ima druge ovce izvan jevrejske zajednice (Jovan 10,16). Kroz Isusov život i službu, i nalog da Njegovi sledbenici stvaraju učenike u svim narodima (Matej 28,18-20; Dela 1,8), rani hrišćani postepeno su shvatili da će Božje zavetno obećanje, da prima ne samo Avramove potomke, već pripadnike svih naroda kao svoje naslednike, biti ispunjeno kroz svedočenje Crkve. Sa obraćenjem Kornilijevog doma (Dela 10), dogodilo se nešto novo u životu hrišćanske zajednice u razvoju. Taj događaj i kasnije dugo razmišljanje o značenju tog nečeg novog što je Bog činio (Dela 15) uverili su ranu crkvu da je Bog odredio pristup neznabožaca u zajedničko dobro vernika, kao pravih korisnika Božjeg otkupiteljskog dela u Hristu. Budući da je bilo tako, ništa nisu mogli da učine da ponište ovu božansku odluku. Tačnije, sada je bila njihova odgovornost da nikoga ne previde prilikom širenja jevanđelja. 

Kao inkluzivni Božji narod, pozvan iz svakog naroda da osnuje jedan duhovni entitet (1. Petrova 2,9), crkva je bila pozvana, bila je osposobljena od strane Svetog Duha, i naloženo joj je da izvrši misionski zadatak da postane svetlost narodima, što Izrailj kao narod nije uspeo da postane. Prva Petova 2,9 prema tome jasno kaže da je cela hrišćanska zajednica Božja naročita svojina između svih naroda na Zemlji. Ovaj stih spaja izjavu o identitetu vernika kao Božjeg izabranog i svetog zavetnog naroda sa njihovom odgovornošću da objavljuju divna Božja dela svima koji još nisu predali svoj život vladavini Isusa Hrista.

Uveren u svoju ulogu apostola među neznabošcima (Rimljanima 11,13; Rimljanima 15,16; Galatima 2,7) i osnažen zaključcima jerusalimskog sabora (Dela 15), Pavle je posvetio najveći deo svoje službe neznabošcima. Njegova istrajna posvećenost ovoj misiji pomerila je jevanđelje izvan granica naroda. Božji cilj, kad je reč o slanju Pavla nedosegnutim neznabošcima, bio je da pokaže da je Njegov dar spasenja za sve ljude. 

### TREĆI DEO: PRIMENA U ŽIVOTU

Poznajući Božju nameru da svaka grupa ljudi iskusi Njegovo spasenje, pozvani smo da preuzmemo Njegovu misiju. Kao što je Izrailj, kao narod, bio određen da bude svetlost neznabošcima, nama je kao hrišćanima – ili duhovnom Izrailju – naloženo da budemo Božji ambasadori ljudima koji još nisu prihvatili Isusa kao svog Gospoda i Spasitelja (Matej 28,18-20; 2. Korinćanima 5,20). Jasno je da Hristovi učenici imaju obavezu prema nedosegnutima. Radosna vest glasi da mi ne moramo nužno da idemo na drugi kraj sveta da bismo pronašli nedosegnute. U svakom okviru života postoje ljudi koji još uvek nisu odgovorili jevanđelju. Možda su to naši susedi, kolege, drugari iz razreda, mušterije, pacijenti, ili naši učenici. Možemo ih sresti kao imigrante, izbeglice, međunarodne studente, diplomate ili međunarodne poslovne ljude. Kakva god da je društvena, kulturološka i verska pozadina nedosegnutih ljudi koje srećemo i kojima služimo, treba da priznamo da ne možemo uspešno da služimo bilo kojoj grupi ljudi ukoliko se prvo nismo oslobodili stereotipa, predrasuda i diskriminacije prema njima. Mi, prema tome, treba da se molimo da nas Bog oslobodi svih takvih predrasuda.