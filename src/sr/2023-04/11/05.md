---
title: '„Otpusti je!“'
date: 13/12/2023
---

U nedosegnutim predelima oko gradova ima mnogo onih koji čeznu za nadom. Šta je u Hristovo vreme sprečavalo Božji narod da mesijansku nadu odnese u strane gradove poput Tira i Sidona? Nacionalizam, ponos i predrasude zaslepili su Božji narod, i onemogućili im da vide kako oni koji su im bili najbliži čeznu za nadom predočenom proročanstvima o Prvom dolasku. Danas u gradovima postoje mnoge kategorije stanovništva sa kojima bi Isus Hristos želeo da Njegov narod podeli „blaženu nadu“ u vezi sa Drugim dolaskom (Titu 2,13). I kao što Isus nije mario za to koje su ljudi nacionalnosti ili rase, tako ni mi ne bi trebalo da obraćamo pažnju na to.

`Pročitajte Dela 10,9-16.28.34.35. Kako biste rezimirali pouku koju Sveti Duh tu izlaže?`

Dok je čekao ručak, Petar je dobio viziju posude u vidu platna, pune ptica i nečistih životinja. Tri puta mu se u toj viziji kaže da ustane i jede. Bog je upotrebio tu viziju da bi se suprotstavio Petrovom verskom ponosu i fanatizmu prema neznabošcima. Na kraju je on shvatio tu istinu: „A Petar otvorivši usta reče: zaista vidim da Bog ne gleda ko je ko; nego u svakom narodu koji se boji njega i tvori pravdu mio je njemu“ (Dela 10,34.35).

Imajući na umu taj događaj, razmislimo o poukama iz naše priče o dešavanjima u Tiru i Sidonu. Pogledajmo ponovo Isusa i Njegov odnos prema onoj majci koja je došla da moli za pomoć. Koje pouke su učenici dobili na tom putovanju, a koje su povezane i sa Petrovom vizijom? Kako to možemo da primenimo na svoj današnji život i na Hristov poziv za poslednje vreme u vezi sa misijom u gradovima? Koje nas predrasude sprečavaju da sagledamo potrebe stanovnika urbanih sredina? Koje nam prilike Bog pruža u gradovima – da bismo proširili svoje razumevanje misije i suočili se sa sopstvenom netrpeljivošću, nacionalizmom i duhovnim ponosom?

Isus je strpljivo poučavao svoje učenike, koji još uvek nisu u potpunosti razumeli da se Božji veliki plan spasenja odnosi na ceo ljudski rod, a ne samo na jedan narod ili na neku ruralnu etničku grupu. Sveti Duh nam može pomoći da prevaziđemo svoju pristrasnost i predrasude da bismo dovršili misiju u gradovima.

`Pročitajte tekst Galatima 2,11-13. Čemu nas to uči kad je reč o tome koliko teško može biti oslobađanje od predrasuda kojima smo izloženi od detinjstva?`