---
title: 'Misija za udaljene krajeve'
date: 10/12/2023
---

Čitamo da je Isus poveo svoje učenike iz Genizareta (Matej 14,34) i „otide u krajeve Tirske i Sidonske“ (Matej 15,21). Zašto ih je odveo iz Galileje u te paganske krajeve? On je poveo svoje učenike na to putovanje u strane predele, kako bi tu, na licu mesta, naučili nešto što ne bi mogli tako lako da nauče u Galileji. Hteo je da poduči svoje učenike nečemu što će im pomoći da se pripreme za svoj poziv da dođu do svih ljudi, uključujući stanovnike urbanih sredina.

`Pročitajte sledeće tekstove: Sudije 3,1-6; 1. O carevima 5,1-12 i 1. O carevima 11,1-6. Kako nam ti tekstovi pomažu da razumemo nešto o prošlosti tih gradova?`

Na osnovu teksta Sudije 3,1-6 vidimo da je Bog koristio te drevne narode da bi ispitao veru Izraelaca. Nažalost, Božji narod je pao i na tom testu, bar u ovom slučaju: „I ženjahu se kćerima njihovijem i udavahu kćeri svoje za sinove njihove, i služahu bogovima njihovijem“ (Sudije 3,6). Dakle, ti narodi su, od samog početka, bili kamen spoticanja za Izrael.

U tekstu 1. O carevima 5,1-11 vidimo da je postojao blizak odnos između Sidonaca i Jevreja. Mada je, na izvesnom nivou, njihova ekonomska povezanost bila obostrano korisna, nema sumnje da su Jevreji potpali pod negativan uticaj paganizma i idolopoklonstva svojih trgovinskih partnera.

Tekst 1. O carevima 11,1-6 otkriva koliko je negativan taj uticaj na kraju postao – car Solomon se ženio sidonskim princezama koje su ga odvele na stranputicu. „I Solomun hođaše za Astarotom, boginjom Sidonskom, i za Melhomom, gadom Amonskim“ (1. O carevima 11,5). 

Ali, uprkos toj istoriji paganstva i idolopoklonstva, i negativnom uticaju koji su oni vršili na izabrani narod, Isus je svoje učenike ipak odveo u ta mesta. Suprotstavljajući se njihovoj pristrasnosti i netrpeljivosti, uveo ih je u jednu međukulturalnu urbanu misiju. I na taj način je svojim sledbenicima postavio uzor holističke (sveobuhvatne) urbane misije usmerene ka svim kulturama i nacionalnostima.

Adventistički misionar se u urbanim sredinama suočava sa mnogim izazovima, među kojima su i briga o zdravlju i životnoj sredini. Neki drugi izazovi uključuju visoke troškove života, rasizam, netrpeljivost, nacionalizam i ograničenja verske slobode i izražavanja. Međutim, uprkos tim preprekama, mi moramo raditi na evangeliziranju gradova.

`Šta možete preduzeti da biste pomogli onima koji su uključeni u službu za gradove?`