---
title: 'U Tiru i Sidonu'
date: 12/12/2023
---

Izučavaoci Biblije veruju da je Matejevo evanđelje napisano posebno za jevrejsku publiku, a da je Marko pisao prvenstveno za nejevreje. Korisno je imati na umu tu razliku dok proučavamo Evanđelja.

`Pročitajte tekstove Matej 15,22-28 i Marko 7,24-30. Koje razlike zapažate u tome kako je ova žena opisana?`

Zapazite da Matej opisuje ovu majku ukazujući na njenu nacionalnost – kao Hananejku. S druge strane, Marka je Duh Sveti naveo da koristi dodatne izraze, i da tu majku opiše kao „Grkinju“ ili „neznaboškinju“, nakon čega daje i dodatne informacije da je „rodom Sirofeničanka“, odnosno „Sirijka iz Fenikije“, što je jedini put da se taj izraz koristi u Bibliji.

Razmislite kako bi ta priča iz 15. poglavlja Matejevog evanđelja uticala na njegovu primarnu ciljnu publiku, s obzirom na njihovo poreklo i pogled na svet. Matejeva publika bi na tu majku gledala kao na prezrenu neznaboškinju. To je poticalo iz istorijskog iskustva jevrejskog naroda sa Hananejcima kao narodom koji obožava idole, čiji su iskvareni način života i običaji dugo bili kamen spoticanja za njih same. Čak ni Hristovi učenici nisu smatrali da bi ta žena mogla da ima veru i da bude deo Božjeg carstva!

Međutim, Markova neznabožačka publika bi reagovala na drugačiji način. Neznabošci nisu imali isto iskustvo sa Hananejcima kao Jevreji. Naprotiv, pagani su mogli da se poistovete s tom ženom koja je bila „Grkinja rodom Sirofeničanka“. Isus je tom prilikom, dakle, izlečio nekoga od njihovih! Neznabošci bi na tu ženu gledali kao na požrtvovanu majku koja je, zabrinuta za sudbinu svoje ćerke, želela da je Učitelj izleči. Oni se ne bi obazirali na etničko i nacionalno poreklo te majke.

„Hristos nije odmah odgovorio na ženinu molbu. On je prihvatio ovu predstavnicu prezrenoga roda kao što bi to Jevreji učinili. Ovim je nameravao da učenicima pokaže sa kakvom hladnoćom i bezdušnošću bi se Jevreji odnosili u ovakvom slučaju, što je pokazao svojim prijemom ove žene, kao i sažaljiv način na koji On želi da postupaju u takvoj nesreći, što je otkrio svojim kasnijim uslišenjem njene molbe.“ – Elen G. Vajt, *Čežnja vekova*, str. 400 (original). 

`Pročitajte stih 1. Jovanova 2,2. Kako nam taj tekst napominje da smo svi jednaki pred Bogom?`