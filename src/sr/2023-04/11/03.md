---
title: 'Traganje za mnoštvom'
date: 11/12/2023
---

Uprkos izazovima, spoljašnjim i unutrašnjim, Isus nas milostivo poziva u svoju misiju za gradove.

`Pročitajte tekst Matej 9,35-38. Čemu nas to uči u vezi sa misijom za mnoštvo, ma gde se ono nalazilo?`

Isus je bio ganut sažaljenjem prema mnoštvu koje stanuje u gradovima. Tekst Luka 19,41 opisuje kako je Isus plakao nad Jerusalimom. Mi nismo u stanju da sagledamo dubinu Isusove ljubavi prema Njegovoj deci, čak i prema „bezličnim masama“ koje žive u gradovima. Zato nam On u tekstu Matej 9,38 kaže da se molimo da naša srca i naše pobude budu poput Njegovih.

`Pročitajte tekst Matej 4,23-25. Kada je Isus započeo svoju službu, sa kojih geografskih lokacija su ljudi došli?`

U stihu Matej 4,25 čitamo da je mnoštvo koje je sledilo Isusa dolazilo iz Galileje, iz deset gradova-država Dekapolja sa istoka, iz Jerusalima i iz Judeje sa juga. Osim Samarije, koji region je još nedostajao? Priobalni region Tira i Sidona, kao i deo Fenikije duž Sredozemnog mora i severozapadno od Galileje. Sada vidimo zašto je Isus otišao baš u to područje! To putovanje u region Tira i Sidona bilo je jedno od Isusovih međukulturalnih misionskih putovanja.

„Posle sukoba sa farisejima, Isus se povukao iz Kapernauma i, prešavši preko Galileje, uputio se u brdoviti predeo na granicama Fenikije. Gledajući prema zapadu, mogao je da vidi kako su se u dolini raširili stari gradovi Tir i Sidon, sa svojim mnogobožačkim hramovima, veličanstvenim palatama, trgovačkim središtima i lukama punim brodova.“ – Elen G. Vajt, *Čežnja vekova*, str. 399 (original). 

`Kako možemo pomoći ljudima da uvide koliko su njihove „veličanstvene palate i trgovačka središta“, sami po sebi, beskorisni, i da postanu svesni zašto im je potreban Isus?`