---
title: 'Završena misija'
date: 28/12/2023
---

`Pročitajte Otkrivenje 21,1-4 i Otkrivenje 21,22-22,5. Koji prizor je tu opisan?`

Kakav će raj biti nova zemlja! Smrti i greha više neće biti, a sotona i zlo će biti uništeni. Srešćemo se sa svojim Spasiteljem punim ljubavi i ponovo se spojiti sa voljenima. Nova zemlja će takođe biti naseljena predstavnicima svih etničkih i jezičkih grupa.

Misionski odbor Generalne konferencije odobrio je standarde prema kojima se utvrđuje da li je neka grupa ljudi dosegnuta ili ne. „Dosegnuta grupa“ je ona koja ima odgovarajući broj vernika i potrebne resurse da bi mogla efikasno da svedoči ostatku grupe bez potrebe za spoljnom pomoći. To znači da održava bogosluženja, da poseduje Biblije i drugu literaturu na maternjem jeziku i da postoje  domaće crkvene vođe koje mogu da svedoče ostatku populacije bez pomoći prevodioca.

„Nedosegnuta grupa“ je ona koja nema autohtonu zajednicu verujućih adventista sa odgovarajućim brojem članova i potrebnim resursima za efikasno svedočenje svojoj zajednici bez pomoći sa strane.

Svaka lokalna crkva i oblast moraju da odrede koje su to grupe u njihovoj zajednici koje treba dosegnuti. Sada je pravo vreme da se ulaže u Božju misiju stvaranja učenika među svim grupama ljudi, da bismo ubrzali povratak našeg Spasitelja i, na kraju, živeli sa svima njima na novom nebu i novoj zemlji koji su nam obećani.

**Izazov:** Kako vi ubrzavate Hristov povratak? Da li sejete seme nade u srca onih koji treba da čuju dobru vest? Da li „zalivate“ nove vernike pomažući im da nauče šta znači voditi život odanosti i poslušnosti Hristu? Molite se za prilike da ljudima sa vaše liste svakodnevnih molitvi prenesete obećanje o novoj zemlji.

**Dodatni izazov:** Neki od vaših „učenika“ su možda spremni da prihvate Hrista. To podrazumeva pridruživanje crkvi ili grupi vernika. Stavite se na njegovo ili njeno mesto i zamislite da prvi put prisustvujete bogosluženju u svojoj crkvi. Kakvo bi to iskustvo bilo? Koliko je vaša crkva spremna da primi i podučava nove ljude? Da li ste otvoreni za osnivanje novih grupa vernika, a ne samo za podupiranje svoje već postojeće crkve? Osmislite strategiju za jačanje u onim oblastima u kojima ste slabi. Podelite svoja razmišljanja sa crkvenim rukovodstvom i sarađujte s njima na sprovođenju plana da postanete crkva odlučnija u nameri da stvara učenike.