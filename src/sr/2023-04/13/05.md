---
title: 'Uspešnost misije'
date: 27/12/2023
---

Šta predstavlja uspeh u misiji? Možemo doći u iskušenje da pomislimo da je to broj krštenja, velika crkva i visoka stopa rasta. Možda smatramo da se uspeh sastoji u tome da istina prodre u svako pleme i svaku etničku grupu na zemlji, što možemo ubrzati korišćenjem radija, interneta i televizije. Mada je sve to dobro, ipak, moramo imati na umu ono što je Pavle poručio zajednici vernih u Korintu: „Ja posadih, Apolo zali, a Bog dade te uzraste“ (1. Korinćanima 3,6). Drugim rečima, naš fokus treba da bude na procesu, a Božji fokus će biti na rastu.

Već smo zaključili da je cilj Božje misije da se izgubljeni u svakoj grupi ljudi na zemlji spasu, tako što će postati odani Isusovi učenici, uključeni u Njegovu misiju.

**Pročitajte sledeće tekstove. Šta nam oni govore o karakteru Isusovih sledbenika?**

`2. Korinćanima 11,2`

`Isaija 30,21; Jovan 10,27; Jovan 16,12.13`

`2. Solunjanima 2,9-11; Jevrejima 3,12.13; 1. Jovanova 1,8`

`1. Jovanova 1,9; Otkrivenje 7,14; Otkrivenje 19,8`

Isusovi učenici ostaju čisti i odani Isusu kao što nevesta treba da bude čista pred svojim verenikom. Oni slede Isusa koji ih vodi tihim i tankim glasom Svetog Duha. To podrazumeva i da će ih On voditi u misionskom radu za druge. Ti učenici nisu podlegli prevari. Oni nisu zavedeni na stranputicu sumnjom, lažnim učenjima ili nemoralom. I ne smatraju sebe moralno superiornim u odnosu na druge. Uviđaju da su nesavršeni i da im je potrebna Božja blagodat i milost koja čisti dušu. Pošto su svesni toga, oni su takođe otvoreni za ukore i savete drugih vernika. Uspeh u misiji dovodi do stvaranja takve vrste učenika.

`Šta znači biti „čista devojka“ pred Hristom (videti 2. Korinćanima 11,2)? Kako mi, kao grešnici, možemo biti takvi pred Bogom, i upućivati druge ka tome da postanu neporočni pred Hristom?`