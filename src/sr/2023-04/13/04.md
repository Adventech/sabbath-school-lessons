---
title: 'Završna kriza'
date: 26/12/2023
---

Isus je svojim učenicima, kao i nama, poručio sledeće: „Idite dakle i naučite sve narode krsteći ih va ime oca i sina i svetoga Duha, učeći ih da sve drže što sam vam zapovijedao; i evo ja sam s vama u sve dane do svršetka vijeka. Amin“ (Matej 28,19.20). To je Veliki nalog, a poruke tri anđela, koje upućuju poziv „svakome plemenu i jeziku i koljenu i narodu“ (Otkrivenje 14,6), jednostavno su izraz Velikog naloga iz perspektive „sadašnje istine“ (videti: 2. Petrova 1,12).

`Pročitajte sledeće tekstove: 1. Jovanova 4,8; 2. Petrova 3,9; 1. Timotiju 2,4 i 1. Mojsijeva 12,3. Zašto je svaka grupa ljudi važna Bogu?`

Hristova ljubav obuhvata celo čovečanstvo, ne isključujući nijednu grupu ljudi. Nasuprot teologiji koja uči da je Hristos umro samo za neku predodređenu elitu, Biblija jasno kaže da je Hristova smrt bila u korist svih ljudi, bez obzira na rasu, etničku pripadnost ili bilo koji drugi faktor. Ako si ljudsko biće, Hristos je umro za tebe. I tačka. Jedino sporno pitanje koje još preostaje za svakoga od nas je, kakav ćemo stav zauzeti u odgovoru na Njegovu smrt?

Kada se Isus bude vratio, postojaće samo dve jasno razgraničene grupe ljudi – oni koji su se potčinili vlasti koju sotona ostvaruje preko verskih i političkih institucija, kao što je prikazano u 13. i 17. poglavlju Otkrivenja, i oni koji su se potpuno potčinili Isusu Hristu, i čija se vera ogleda u tome što drže „zapovijesti Božije“ (Otkrivenje 14,12).

Ljudi su od početka imali dokaze o tome ko je Bog, i o Njegovom putu pravednosti i ljubavi (Rimljanima 1,18-21). Zato će svima koji su živeli u prošlim vekovima biti suđeno na osnovu toga kako su sarađivali sa Bogom i kako su živeli – bez obzira koliko toga su razumeli ili nisu razumeli (Rimljanima 2,11-16). 

Ali u vreme kraja, dolaziće do sve veće polarizacije i sloboda savesti se više neće poštovati. Ljudi će biti primoravani da se pridruže sotoninoj strani. Zato postoji hitna potreba da se evanđelje objavi i da se razotkriju ozbiljne vesti o sotoninim strategijama. A to je upravo ono čime se bave poruke tri anđela i što je cilj naše misije.

`Zadržite se u mislima na činjenici da je Hristos umro za vas lično. Postoji li išta što bi moglo da vas navede na pomisao da neko vaše delo, ma koliko loše bilo, nije u potpunosti plaćeno Hristovom smrću na krstu?`