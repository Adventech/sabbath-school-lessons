---
title: 'Otkrivenje – Božja misija za poslednje vreme'
date: 24/12/2023
---

Početni stihovi Otkrivenja ukazuju čitaocu da je ta knjiga usredsređena na Božju misiju.

`Pročitajte Otkrivenje 1,1-7. U čemu vidite dokaz da je Otkrivenje usredsređeno na Božju misiju na kraju vremena?`

Pošto je u prvim stihovima otkriveno da je Isus izvor i fokus te knjige, tekst Otkrivenje 1,4.5 aludira na sva tri lica Božanstva, koji zajedno rade na spasavanju ljudskih bića. Otac je večni Bog – Onaj koji je bio, koji jeste i koji će doći. Sveti Duh, koji moćno deluje među crkvama u prvom veku, pominje se po imenu. Jovan se zatim priseća statusa Isusa Hrista, koji je „svjedok vjerni“, „prvenac iz mrtvijeh“ (Otkrivenje 1,5), i čije je ova planeta legalno vlasništvo. Sotonin pokušaj da na zemlji uspostavi svoje carstvo, propao je. Osim Božje pobede nad sotonom, prolivena krv našeg Stvoritelja spira našu krivicu i sramotu. 

`Pročitajte tekstove: Otkrivenje 1,6 i 1. Petrova 2,9. Šta označavaju titule koje se iskupljenima pripisuju u tim stihovima?`

Fokus Božje misije ne sastoji se samo u tome da ljude koji srljaju u propast odvuče na sigurno. Božje spasenje nam nudi novi i častan status, jer se Božji lik obnavlja u nama. Kao iskupljeni, postajemo deo carske porodice (carevi), jer smo, putem Isusove prolivene krvi, krvno povezani sa Carem univerzuma. Sada se, kao pripadnici carske porodice, pridružujemo njenoj misiji za spasenje drugih ljudi. To nas čini sveštenicima! Hristos je svoju crkvu osnovao kao „carstvo“, a njene članove je postavio za „sveštenike“. Biti pripadnik tog carstva znači biti sveštenik.

U tekstu Otkrivenje 1,7 zapažamo hitnost misije – Isus dolazi, i „zaplakaće za njim“ narodi, jer su izgubljeni. Bog čezne za onima koji su otuđeni od Njega.

Dakle, knjiga Otkrivenje počinje Božjom misijom za ljude. 

`Bog nas nije samo stvorio, već nas je i otkupio, i to po neverovatnoj ceni. Zašto bi ta istina trebalo da nam pruži tako puno nade, bez obzira na naše trenutne prilike?`