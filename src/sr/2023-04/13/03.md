---
title: 'Poruke tri anđela i misija'
date: 25/12/2023
---

Knjiga Otkrivenje pruža nam snažno i živopisno predstavljanje teme o velikoj borbi, možda najdramatičnije prikazane u tekstu Otkrivenje 12,12: „Veselite se nebesa i vi koji živite na njima. Teško vama koji živite na zemlji i moru, jer đavo siđe k vama, i vrlo se rasrdio, znajući da vremena malo ima.“ Teško je zamisliti da bi išta u Svetom pismu moglo da se razume odvojeno od motiva velike borbe, koja će svoj vrhunac dostići u poslednjim danima.

`Pročitajte Otkrivenje 14,6-12. Šta je ovde opisano i kako su ti stihovi povezani sa našom misijom i porukom?`

Od presudne važnosti za misiju, Božju misiju, je poruka, Božja poruka, a to je evanđelje. Ta poruka je, u pravom smislu reči, misija. Svet treba da bude upozoren na ono što ga čeka, i svaki čovek će biti prinuđen da napravi izbor – izbor za život ili za smrt.

`„Koji nije sa mnom, protiv mene je; i koji sa mnom ne sabira, prosipa“ (Luka 11,23). Šta Isus ovde kaže što se direktno odnosi na našu misiju?`

Poruke tri anđela iz Otkrivenja 14 čine samu srž onoga što smo mi, kao adventisti sedmog dana, pozvani da objavimo svetu. Dve teme su od suštinske, temeljne važnosti za tu poruku: „večno evanđelje“ (Otkrivenje 14,6) i obožavanje Stvoritelja. I u opisu svetih javljaju se takođe dve teme: „Ovdje je trpljenje svetijeh, koji drže zapovijesti Božije i vjeru Isusovu“ (Otkrivenje 14,12). Šta god drugo da radimo – koliko god dobra da činimo pomažući ljudima – nikad ne smemo izgubiti iz vida svoj poseban poziv i misiju, a to je da izgubljenom svetu pružimo nadu koja je deo „večnog evanđelja“, i da upozorimo svet na ono što će ga jednog dana snaći.

`„Koji nije sa mnom, protiv mene je“ (Luka 11,23). Kako razumete to što Isus ovde kaže? Zašto bi te reči trebalo da nas navedu da preispitamo gde je naše srce zaista?`