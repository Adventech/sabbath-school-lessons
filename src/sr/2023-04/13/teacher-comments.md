---
title: 'Kraj Božje misije'
date: 29/12/2023
---

### PRVI DEO: OPŠTI PREGLED

Drugi Isusov dolazak, koji vodi do ponovnog stvaranja ove Zemlje, predstavlja vrhunac biblijskog izveštaja. Tekstovi Otkrivenje 21 i 22 mogli bi se opisati kao konačan „srećan“ kraj. I, u određenom smislu, to je ispravno tumačenje. Sa ove tačke gledišta, Drugi dolazak i nova Zemlja su kraj Božje misije. Kraj je večni život ispunjen radošću i srećom sa Bogom. U drugom smislu, ovaj završetak nije „kraj“, već početak, ili nastavak, Božjeg plana za ljudski rod i za Zemlju, početak u kome otkupljeni produbljuju svoje razumevanje Boga i Njegovog karaktera kroz celu večnost. 

Može biti korisno da razmišljamo o tome kako Bog otkriva Sebe u tri faze, pri čemu svaka faza zahteva različitu definiciju „misije“. 1) Prva faza obuhvata stvaranje sveta i Božju komunikaciju sa stvorenim bićima u Edemu. Čak i u Edemu, Božja misija trebalo je da otkrije, kroz odnos ispunjen ljubavlju, ko je On. Međutim, greh je promenio ovu stvarnost, dovodeći do sveta u kome živimo, sveta punog jada, bola, patnje i smrti. 2) Ova velika promena zahtevala je da Božja misija preuzme nove elemente, naročito se javila potreba za utelovljenjem, koje je dovelo do Isusovog života, smrti i vaskrsenja. Utelovljenje omogućava buduću realnost nove Zemlje. 3) Konačna faza Božje misije dostiže najvišu tačku prilikom Drugog dolaska.

Međutim, Drugi dolazak nije kraj ljudskog roda ili Božjeg izveštaja. Večni život bio bi besmislen ako bi Drugi dolazak najavljivao samo kraj ovozemaljske istorije. Umesto toga, večnost je novi početak beskrajnih mogućnosti. 

### DRUGI DEO: KOMENTAR

Kao adventisti sedmog dana, mi s pravom naglašavamo Drugi dolazak u svojim crkvama i na evangelizacijama. Svetu je očajnički potrebna poruka nade koju pruža Drugi dolazak. Podjednako važan je biblijski opis nove Zemlje, koja nije neko nebesko carstvo u oblacima, već ponovo stvorena Zemlja koja na mnogo načina podseća na naš trenutni svet. Značajna razlika između nove Zemlje i ove Zemlje je što tamo više neće postojati problem greha i smrti.

Od trenutka kada su Adam i Eva odlučili da slede stazu suprotnu putu ljubavi koji je Bog pokazao, ljudski rod i Zemlja kao celina suočili su se sa patnjom i smrću. Takva sudbina nije ono što je Bog planirao za čovečanstvo, ali je postojala kao mogućnost u svetu slobodne volje, koja je bila potrebna da bi ljubav postojala. Mi se u svetu trenutno nalazimo u ovoj fazi Božje misije. Božja misija je obuhvatala da Bog tokom istorije na Zemlji otkrije Sebe ljudima na brojne načine, kao što Biblija potvrđuje. Konačna manifestacija dogodila se u utelovljenju Isusa, Božjeg Sina, na Zemlji (Jovan 1,1-14). Ključni deo Božje misije bio je završen u toku utelovljenja, naime Isusovog života, smrti i vaskrsenja, što je omogućilo večni život ljudskom rodu. 

I pored Isusovog izuzetnog čina ljubavi i otkupljenja pre oko 2000 godina, još uvek smo zaglibljeni u užasu ovog sveta. Božja misija da nas povede u večni život u ponovo stvorenom svetu još predstavlja budućnost. Ispunjenje onoga što je Bog učinio preko utelovljenja pronaći će svoje najdublje ostvarenje u vaskrsenju vernih, koji će biti preneti, zajedno sa onima koji žive u zajednici sa Bogom, kada Isus ponovo dođe (1. Korinćanima 15,12-34). Čak i ovaj ishod nije potpuno ispunjenje Božjeg otkupljenja. Taj događaj će se odigrati kada Zemlja bude ponovo stvorena, kao što je opisano u Otkrivenju 21 i 22.

Božja misija je usredsređena na odnos, i upravo u Otkrivenju 21 i 22 mi, kao čitaoci, stičemo uvid u Božju želju da bude sa nama za svu večnost na određeniji način. Otkrivenje 21 i 22 govori o Bogu koji boravi među ljudima na Zemlji licem u lice (Otkrivenje 21,3; Otkrivenje 22,4). Ovaj zajednički život božanskog i ljudskog je krajnji cilj Božje trenutne misije koja se odnosi na nas. Mi ne možemo zamisliti, osetiti ni shvatiti kako će izgledati život sa Bogom licem u lice, ali, iz biblijskog opisa, u pitanju je nešto prelepo što treba da nadahne one koji o tome čitaju da požele da sada uspostave zajednicu sa Bogom. 

Sa ove tačke gledišta, mogli bismo tvrditi da se Božja misija završava na novoj Zemlji. Zaista, plan otkupljenja se ostvaruje u ovoj fazi. Pa ipak, na određenom nivou, čini se da se Božja misija nastavlja preko onoga u šta mi kao ljudi možemo da proniknemo. Da li je nova Zemlja početak ili kraj? Ukratko rečeno, i jedno i drugo. 

Kao ljudi, moramo imati na umu da smo stvorena bića. Nikad ne možemo tvrditi da smo sveznajući kao Bog. Takvo shvatanje nalaže da će ljudi večno učiti, neprestano rastući u shvatanju ko je Bog i ko smo mi u odnosu na Boga, jedni na druge i Zemlju. Prema tome, ako definišemo Božju misiju kao Božju želju da otkrije svoju ljubav prema ljudima i da tu ljubav na kreativne načine umnožava, onda Božja misija nema kraj, već je večna, trajna stvarnost.

Ovakvo shvatanje odgovara biblijskom opisu Boga mnogo tačnije nego tvrdnja da je nova Zemlja kraj Njegove misije. Umesto toga, nova Zemlja predstavlja nov početak koji razvija ono što je nastalo ranije, ali se večno menja prema dubljoj i smislenijoj ljubavi kad je reč o odnosu. U tom smislu, Božja misija je večna aktivnost u kojoj imamo prednost da učestvujemo. Prema tome, kraj određene faze Božje misije javlja se prilikom Drugog dolaska. Međutim, ovaj kraj vodi u sledeću fazu Božje misije. Dakle, nova Zemlja nije samo završetak, već je pre nastavak.

Faza Božje misije na novoj Zemlji takođe je vreme izobilja i radosti, i ispunjava ono što Jovan 10,10 tvrdi da je Božji cilj za ljudski rod. Opis nove Zemlje je opis raznolikosti, jer ljudi iz različitih kulturoloških pozadina čine njene stanovnike (Otkrivenje 21,24). Pod božanskim nadahnućem, Jovan, pisac Otkrivenja, opisuje kako otkupljeni radosno jedu i piju zajedno, uzimajući rodove sa drveta života i živu vodu koja teče od Božjeg prestola (Otkrivenje 21,6; Otkrivenje 22,2). Nova Zemlja je mesto koje odaje utisak stvaralaštva koje prevazilazi našu najbujniju maštu. Bog će boraviti među ljudima, stupajući u dodir sa njima, stvarajući nove ideje, i pokazujući ljubav među nama na nove načine. Ne čudi, onda, što je Jovanova reakcija predstavljala hitnu molbu upućenu Bogu da brzo dođe (Otkrivenje 22,20). Ista želja nadahnjuje nas danas da delimo sa drugima radosnu vest o Božjim planovima za otkupljene u večnosti. 

### TREĆI DEO:PRIMENA U ŽIVOTU

Adventisti sedmog dana ponose se time što na početku i u središtu svog identiteta imaju poruku o Drugom dolasku. Ova poruka je nešto na čemu treba da budemo zahvalni, što treba da delimo sa širom zajednicom oko sebe. Nema sumnje da ovu poruku svet očajnički treba da čuje.

Međutim, istina o Drugom dolasku ide dalje od širenja vesti. Ljudski rod takođe treba da uvidi šta znači živeti u sadašnjosti sa nadom u Drugi dolazak i novu Zemlju. Verovanje u biblijski opis treba da povede u nešto više od evanđeoskih propovedi, u radikalno drugačiji način života u sadašnjosti. Oni koji čitaju Otkrivenje 21 i 22 i shvataju lepotu odnosa koju ova poglavlja prikazuju treba sada da budu privučeni ovakvom životu. Postoje određene granice zbog uticaja greha i smrti, ali ova ograničenja ne isključuju mogućnost da širimo zapažanja o novoj Zemlji. Za one koji su iskusili Božju ljubav iz prve ruke i veruju u obećanja Pisma, večni život počinje sada. 

Kada nada u Drugi dolazak i stvarnost nove Zemlje postane deo našeg načina života, mi kao vernici iskusićemo svakodnevni život iz perspektive nade usred sveta koji se čini da je nema. Ova perspektiva može pomoći verniku da iskusi i podeli radost i mir, što će se pokazati u ljubaznosti, strpljenju i nežnosti prema drugima. Takva perspektiva takođe može nadahnuti ljudski rod da koristi svoje darove i talente da na kreativan način ostvari Božju ljubav, kakvu je On namenio ljudima od početka. Takav život ispunjen ljubavlju sada pokazuje da verni Božji sledbenik prepoznaje da Njegova staza vodi prema životu izobilja. Štaviše, ovaj izbor ukazuje da će Božji sledbenici u punini uživati u iskustvu nove Zemlje.