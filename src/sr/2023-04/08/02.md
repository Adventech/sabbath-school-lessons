---
title: 'Vera prijatelja'
date: 19/11/2023
---

Jedna upečatljiva priča iz Evanđelja otkriva kroz šta su sve neki ljudi prošli da bi osobu koja je bila u nevolji, verovatno prijatelja, doveli pred Isusa. Na osnovu onoga što se tu dogodilo, saznajemo koliko se napora ponekad mora uložiti u službi onima kojima je potrebna pomoć.

`Pročitajte tekst Luka 5,17-26 (videti takođe: Matej 9,1-8; Marko 2,3-12). Koje pouke možemo izvući iz te priče kad je reč o misiji i službi?`

Dovodeći svog prijatelja Isusu, ti ljudi su preuzeli odgovornost da se pobrinu za njega. Bog i nas poziva da budemo poput prijatelja ovog čoveka – da one kojima je potrebna pomoć dovedemo Isusu Hristu. Takav rad zahteva veru, preduzimljivost, strpljenje i spremnost, ako je potrebno, da se uradi i nešto neuobičajeno. Ljudi su hteli da dođu do Isusa, ali su naišli na prepreke. Svog bespomoćnog prijatelja nisu mogli da dovedu pred Isusa uobičajenim putem. Ipak, nisu odustali, već su pronašli inovativan način da to učine. *Spustili su svog prijatelja sa krova!* I, prema Luki, njihov postupak je naišao na Isusovo odobravanje (videti Luka 5,20).  

Isus želi da Mu mi dovedemo svoje bespomoćne prijatelje. Biblija govori o Isusu kao o Velikom lekaru koji žudi da oprosti onima koji pate, i da ih izleči, ko god oni bili.

Elen G. Vajt nas takođe poziva da pomažemo bespomoćnima: „Ne čekajte da vam se ukaže na vašu dužnost. Dobro otvorite oči i pogledajte ko se nalazi oko vas. Upoznajte se sa bespomoćnima, napaćenima i onima koji su u oskudici. Ne skrivajte se od njih i ne pokušavajte da zataškate njihove potrebe. Ko pruža dokaze o tome da poseduje čistu veru, neokaljanu sebičnošću i pokvarenošću, kakva se pominje u Jakovljevoj poslanici? Ko su ti koji nestrpljivo čekaju da učine sve što je u njihovoj moći kako bi doprineli velikom planu spasenja?“ – *Testimonies for the Church*, vol. 2, p. 29.

Isus je ličnim primerom pokazao kako treba pomagati bespomoćnima, i pozvao nas je da i mi tako činimo. Prvo, treba da se sprijateljimo s njima, zatim da saznamo koje su njihove potrebe, i konačno, da ih dovedemo do Isusa, koji im jedini može pomoći. Upravo to su uradili ljudi u ovoj priči, a i mi treba da postupamo na isti način u kojoj god situaciji da se nađemo. Pomozimo ljudima da dođu do Jedinog koji može da ih spase – Isusa Hrista.

`Kome je u vašem okruženju, u ovom trenutku, potrebna pomoć? Šta ćete učiniti za te ljude?`