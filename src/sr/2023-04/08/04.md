---
title: 'Izbeglice i imigranti'
date: 21/11/2023
---

Tema o imigrantima i izbeglicama postala je predmet žestokih debata, posebno zato što njih danas ima jako mnogo. Bilo da su raseljeni zbog rata, prirodnih katastrofa ili nade u bolju budućnost u ekonomskom smislu, milioni ljudi širom sveta napustili su svoje domove i očajnički im je potrebna pomoć.

U tekstu Matej 2,13.14 vidimo da je Isus takođe bio izbeglica. Njegovi zemaljski roditelji, Josif i Marija, bili su primorani da iz Vitlejema pobegnu usred noći i da utočište potraže u Egiptu, kako bi izbegli Irodovu ubilačku ruku. Biblija ne govori ništa o njihovom iskustvu u Egiptu, ali nije teško zamisliti da je i  to vreme imalo svoje izazove, možda iste one s kojima se izbeglice danas suočavaju. Postoji, zapravo, izvesna paralela u tome kako je Isusova porodica tražila azil u stranoj zemlji, sa onim kako mnogi muslimani, budisti, hinduisti, hrišćani i neverujući ljudi danas traže azil u novim zemljama.

Uopšteno govoreći, lakše je družiti se sa ljudima iz sopstvene kulture i jezičke grupe, jer imamo mnogo toga zajedničkog. Teže je pronaći zajednički jezik sa imigrantima i izbeglicama koji izgledaju drugačije od nas, ne govore naš jezik, ne dele iste verske vrednosti i ne jedu istu hranu. Međutim, evanđelje nas poziva da izađemo iz svojih etničkih, nacionalnih i kulturnih zona udobnosti, i dopremo do onih kojima je potrebna pomoć, bez obzira koliko se razlikuju od nas.

`Pročitajte sledeće tekstove: 5. Mojsijeva 10,19; Psalmi 146,9; Rimljanima 12,13 i 3. Mojsijeva 23,22. Koja važna tema se tu pominje, koju bi trebalo da imamo na umu?`

Kako možemo služiti imigrantima i izbeglicama? To može biti teško, jer u nekim zemljama nije politički korektno mešati se s tim ljudima i pomagati im. Ipak, moramo činiti sve što možemo, i kad god možemo, da bismo poslužili tim ljudima, koji su sigurno prošli kroz neke veoma teške trenutke i potrebna im je naša pomoć. Dakle, moramo im pomoći u onoj meri u kojoj je to moguće.

Počnite sa molitvom, a zatim potražite informacije o imigrantima i izbeglicama. U mnogim mestima postoje organizacije koje brinu o njima. Možete početi da sarađujete s nekom od tih organizacija, ili bi vaša lokalna crkva možda mogla da pokrene službu za imigrante i izbeglice.

`Čak i ako je u pitanju nešto sitno, šta je to što možete učiniti da biste pomogli imigrantima i izbeglicama za koje znate?`