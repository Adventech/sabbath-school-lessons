---
title: 'Pomaganje povređenima'
date: 22/11/2023
---

Ko od nas nije iskusio koliko život na ovom svetu može biti bolan? Da li ste okruženi bogatstvom i materijalizmom, ili siromaštvom i oskudicom – nije zaista bitno. Ljudi stradaju, pate, bore se. Dovoljno je pročitati, na primer, o zapanjujućoj količini novca koji se u zapadnom svetu svake godine troši na antidepresive, da bi se shvatilo da materijalno bogatstvo, samo po sebi, ne može ni približno da garantuje mir i sreću. 

`„Duh je Gospodnji na meni; zato me pomaza da javim jevanđelje siromasima; posla me da iscijelim skrušene u srcu; da propovjedim zarobljenima da će se otpustiti, i slijepima da će progledati; da otpustim sužnje“ (Luka 4,18). Čemu nas te reči uče u pogledu onoga što je Isus radio i što bi i mi, u svom domenu, trebalo da radimo za ugrožene osobe u našoj sredini?`

Bog nas poziva da izađemo u susret potrebama svih ljudi, iako ne znamo kada će, i da li će ikada, prihvatiti Isusa. Mada je zadobijanje ljudi za Isusa temelj naše misije, moramo pomagati svima jednostavno zato što im je pomoć potrebna. Mi pomažemo ljudima zato što smo prihvatili Isusa kao svog Gospoda, i zato što nas On na to poziva.

Isusovo nastojanje da zadovolji potrebe svih ljudi predstavlja biblijski princip koji treba slediti. Mi ne znamo da li su Ga svi oni kojima je pomogao prihvatili ili ne.

Ali da bismo istinski pomogli ljudima, moramo postati svesni njihovih potreba. Svaka kultura na svoj način pokazuje kako se treba ophoditi prema prijatelju. U Indiji je, na primer, uobičajeno da se posluži hrana i piće kada se ugošćavaju posetioci. S druge strane, lakše je nekome koga ne poznajemo dati simboličan novac, nego utešiti prijatelja koji je upravo izgubio voljenu osobu. Vašem prijatelju u tom trenutku može biti potrebno nešto više od novca i materijalnih stvari. Vaša saosećajna podrška u vreme velikog gubitka verovatno bi bila mnogo korisnija.

Da bismo bili Isusovi saradnici u pomaganju našim prijateljima, važan princip je da im pristupimo sa ciljem da pokažemo nesebičnu ljubav prema njima i da razumemo njihove potrebe pre nego što se ponudimo da im pomognemo. A zatim treba i da im pružimo potrebnu pomoć, čak i ako ne znamo da li su spremni da slede Isusa ili ne.

`Pročitajte tekst Matej 25,34-40. Koja poruka za nas se tu nalazi?`