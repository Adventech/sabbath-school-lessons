---
title: 'Veća ljubav'
date: 23/11/2023
---

Kao što svi znamo – i to znamo veoma dobro – potrebe nikad ne prestaju. Ako ste spremni da pomažete drugima, imaćete mnogo prilika. Bilo da se radi o bliskim prijateljima ili izbeglicama izdaleka, ljudi imaju svoje potrebe i mi treba da učinimo sve što možemo, i kad god možemo, da bismo im pomogli. Tokom svoje zemaljske službe, Isus je sve vreme pomagao ljudima koji nisu mogli da pomognu sami sebi. U nekim slučajevima, On je čak preuzimao inicijativu i prilazio onima kojima je bila potrebna pomoć. U drugim prilikama, kao u slučaju oduzetog čoveka koga su sa krova spustili pred Isusa, njegovi prijatelji su preuzeli inicijativu.

`„Od ove ljubavi niko veće nema, da ko dušu svoju položi za prijatelje svoje“ (Jovan 15,13). Kako da taj princip primenimo na svoju službu drugima?`

Jedna misionarska porodica služila je šest godina u karipskoj državi Trinidad i Tobago. Prve tri godine živeli su u pretežno hinduističkoj i muslimanskoj zajednici. Mnogi hinduisti su se žalili da hrišćani odbijaju njihove pozive na godišnju službu povodom Dana zahvalnosti. Ali ova hrišćanska porodica je jednom prilikom prisustvovala toj službi kod svog novog hinduističkog prijatelja. Uradili su to ugledajući se na Isusov primer – On je posećivao prijatelje kada su Ga pozivali na svoje proslave. Hinduizam zapravo uči da posetioci i prijatelji donose blagoslove u kuću domaćina.

Hajde da ove sedmice pokušamo da sklopimo prijateljstvo s nekim tako što ćemo biti blagoslov za tu osobu. Proučite najpre svoje okruženje, zajednicu, selo ili grad. Da li znate za neke izbeglice ili imigrante koji tu žive? Šta je sa ljudima koji stanuju u vašoj ulici? Da li ih sve poznajete? Bez obzira na vašu situaciju, sklapanje prijateljstva sa potpunim strancem nije lak zadatak. Molite se Bogu za to i tražite pomoć od Njega. On poznaje svakog čoveka, pa i stranca s kojim želite da se sprijateljite. Ne zaboravite, vaš cilj je da se sprijateljite s tom osobom pomažući joj tako što ćete je uputiti na Boga za pomoć.

**Izazov:** Saznajte nešto o strancima i nehrišćanima koji žive u vašoj zemlji. Internet stranica  joshuaproject.net je mesto na kom se možete informisati o nedosegnutim etničkim grupama u vašoj kulturi.

**Dodatni izazov:** Izdvojte nekoga unutar svoje sfere uticaja. Počnite redovno da se molite za tu osobu nakon što odgovorite na sledeća pitanja:

`Da li je ta osoba moj prijatelj – u skladu sa Isusovim merilom prijateljstva? `

`Da li sam upoznat/upoznata sa njegovim/njenim životnim potrebama? `

`Kako da nju ili njega dovedem do Isusa radi isceljenja?`