---
title: 'Samo Hristov metod'
date: 20/11/2023
---

**Čemu nas sledeće priče uče u vezi sa služenjem onima kojima je potrebna pomoć?**

`Jovan 5,1-9`

`Marko 1,23-28`

Elen G. Vajt opisuje Isusov metod kao proces od pet koraka koji pokazuje kako treba služiti drugima, posebno onima kojima je potrebna pomoć: „Samo Hristov metod doneće pravi uspeh u približavanju ljudima. Spasitelj se mešao sa ljudima kao onaj koji im želi dobro. Pokazivao je saosećanje prema njima, služio je njihovim potrebama i zadobijao njihovo poverenje. Tek onda ih je pozivao: ’Hajdete za mnom.’“ – *U potrazi za boljim životom*, str. 143 (original). 

Prvo, moramo se družiti sa bespomoćnima, provoditi vreme s njima, da bismo ih upoznali i razumeli njihove potrebe, s namerom da im učinimo dobro. Pogledajmo šta je Isus učinio za oduzetog čoveka u banji Vitezdi. On je bio upravo tamo, usred tog mnoštva „bolesnika, slijepijeh, hromijeh, suhijeh“ (Jovan 5,3).

Drugo, treba da pokažemo saosećanje. To je ponekad izazovno jer nailazi na nepoverenje, zato što ima ljudi koji se ponašaju ljubazno i zadobijaju poverenje drugih samo da bi ih kasnije zloupotrebili. U svakom slučaju, Bog nas poziva da pokazujemo saosećanje ne očekujući ništa za uzvrat.

Treći korak je služenje ljudskim potrebama. To podrazumeva nešto više od reči. Treba preduzeti nešto da bi se zadovoljile potrebe prijatelja ili stranaca. Isus je razgovarao sa oduzetim čovekom, pitao ga je šta želi, pa je tek onda učinio čudo za njega. U priči o čoveku koga je zaposeo „nečisti duh“, Isus je preuzeo potpunu kontrolu nad situacijom, učinivši za bespomoćnog čoveka ono što on sam nije mogao da uradi za sebe.

Četvrti korak je sticanje poverenja. Kada služimo ljudima, kada im pomažemo, oni će naučiti da veruju i nama i našim rečima, pa će biti spremniji da nas slušaju i onda kad im budemo govorili o Isusu. Jer, Isus nije želeo samo fizički da leči ljude. Želeo je da oni imaju večni život u Njemu (videti Jovan 10,10).

Poslednji korak je dovođenje ljudi do Isusa – čin koji zahteva veru i sa vaše strane i sa strane onoga kome pomažete.

`Uopšte uzev, mi nismo u stanju da činimo čuda kakva je Isus činio. Ali na koji način ipak možemo da poslužimo onima kojima je potrebna pomoć?`