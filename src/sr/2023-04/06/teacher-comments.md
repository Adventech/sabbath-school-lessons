---
title: 'Motivacija i priprema za misiju'
date: 10/11/2023
---

### PRVI DEO: OPŠTI PREGLED

Dok je motivacija želja osobe da učini nešto za drugoga, priprema obuhvata delo koje nam pomaže da se spremimo kako bismo nešto ostvarili. Motivacija je povezana sa nečim što nas pokreće i podstiče da delujemo. Priprema omogućava da se planovi ostvare. Iako Isus i ono što je On učinio za nas pruža motivaciju za misiju (Rimljanima 5,8), On nam je takođe poverio svog Duha, osposobljavajući nas tako da izvršimo Njegovu volju i nalog za misiju (Matej 28,18-20; Jovan 14,15-31; Jovan 20,21.22).

„Da imamo mi ljubav prema Njemu, jer On najprije pokaza ljubav prema nama“ (1. Jovanova 4,19) ukazuje na uzrok i posledicu, razlog koji nas motiviše da odgovorimo i delujemo. Kada odgovorimo na Božju ljubav, činimo to objavljujući i ostvarujući rečima i delima radosnu vest da je Isus naš Spasitelj i Gospod! Širenje istine, sadržane u Njegovoj Reči, spustiće se na prijemčive uši i doneće mnogo roda pošto Duh deluje. U isto vreme, moramo biti spremni da će mnogi odbaciti Reč, dovodeći do toga da i drugi izgube nadu.

### DRUGI DEO: KOMENTAR

**Bog misije**

„Izveštaj o Božjoj misiji među izgubljenim ljudskim rodom je najveći izveštaj ikada ispričan. Izveštaj počinje u [Starom zavetu] odmah nakon pada Adama i Eve, i nastavlja se kroz razdoblje patrijaraha i istoriju Izrailja. Jevanđelja beleže centralni događaj Božje misije – Hristovo rođenje, službu, pomiriteljsku smrt, vaskrsenje i vaznesenje. Biblijski izveštaj nastavlja se u Delima apostolskim i poslanicama, sa nastankom hrišćanske crkve, i završava se sa apokaliptičkom najvišom tačkom Božje misije u Otkrivenju. Božja misija je središnji narativ celog biblijskog kanona, od 1. Mojsijeve do Otkrivenja.“ (Gorden R. Doss, *Introduction to Adventist Mission* [Berrien Springs, MI: Department of World Mission, 2018], p. 1)

„Biblijski veličanstveni metanarativ... prikazuje Boga kako radi na sveobuhvatnom projektu da bi obnovio Zemlju i čitav kosmos i doveo do njegovog prvobitnog, savršenog stanja. Narativi Biblije, od 1. Mojsijeve do Otkrivenja, opisuju aspekte Božjeg kosmičkog misionskog projekta. Opšta tema je da je suvereni, milostivi, Trojedini Bog pun ljubavi započeo svoju misiju i da će je dovesti do potpunog ostvarenja.“ (str. 22)

Prema tome, izveštaj o otkupljenju nas motiviše i da se pripremimo i da se uključimo u Božju misiju, u Božji izveštaj. Kao Bogu misije, našem Ocu je stalo da blagoslovi druge preko nas; zato nam je naložio da idemo svim jezicima, kolenima, narodima i plemenima.

Dakle, zašto nam Hristos nalaže da idemo i propovedamo jevanđelje? Zašto je Bogu potrebno da vi budete motivisani i pripremljeni da Mu se pridružite u misiji? Neke od razloga možete pronaći u knjizi Passport to Mission (Berrien Springs, MI: Institute of World Mission, 2009), str. 28-36. Sledi prilagođen sažetak:

**Isus je jedinstveni Izvor života i spasenja, i ljudi treba da znaju o Njemu**

-	Jovan 3,36: „Ko vjeruje Sina, ima život vječni; a ko ne vjeruje Sina, neće vidjeti života.“

-	Dela 4,11.12: „Nema ni u jednome drugom spasenija, jer nema drugoga imena pod nebom danoga ljudima kojijem bismo se mi mogli spasti.“

-	1. Jovanova 5,12: „Ko ima Sina Božijega ima život; ko nema Sina Božijega nema života.“

**Isus je Božji Sin**

Isus ne tvrdi da je samo dobar učitelj (poput drugih verskih vođa) ili veliki vođa (poput Mojsija ili Davida) ili neka vrsta poluboga ili manjeg boga (kakve pronalazimo u drugim religijama). Nijedna druga religija ne tvrdi da je njen osnivač potpuno božanstvo.

-	Isus tvrdi da je potpuno božanstvo – odnosno, da je jednak sa Bogom (Jovan 8,58.59; Jovan 10,30-33).

-	Isusovi učenici takođe su neustrašivo tvrdili da je Bog (Matej 16,14-16). Dokaz koji su pružili u prilog svoje tvrdnje bilo je vaskrsenje (1. Korinćanima 15,14-20). Ako je Bog vaskrsao Isusa, ono što je Isus rekao, prema tome, mora da je istina.

**Isus nudi jedinstveno spasenje – spasenje blagodaću kroz veru**

-	„Jer ste blagodaću spaseni kroz vjeru; i to nije od vas, dar je Božij. Ne od djela, da se niko ne pohvali.“ (Efescima 2,8.9)

Nijedna druga svetska religija nema takvo spasenje. Druge religije zaista mogu da postave visoka merila, da promovišu etičko ponašanje, nametljivo da nude zdravstvene zakone, da veličaju uzvišenu filozofiju ili stvaraju dobre ljude. Međutim, ove religije takođe veruju da ljudi mogu da spasu sebe onime što čine! Temelj ovih nehrišćanskih religija jeste da se spasenje postiže delima.

Isus nudi sveopšte spasenje – sveobuhvatno i isključivo

-	„Jer Bogu tako omilje svijet... da nijedan koji Ga vjeruje ne pogine, nego da ima život vječni.“ (Jovan 3,16)

Dar spasenja obuhvata svaku osobu na svetu. Istina je da Bog želi da svi ljudi čuju poruku – radosnu vest da Bog nudi besplatno spasenje utemeljeno na jedinstvenom Isusu. U Velikom nalogu Isus jasno kaže da možemo da učestvujemo u širenju ove radosne vesti drugima.

Ako vas neko upita zašto ste avdentistički hrišćani, i šta vas motiviše da se uključite u misiju, šta biste odgovorili? Kako nas jedinstvenost i posebnost poruke adventista sedmog dana motiviše za misiju u svetu?

Iako većinu pojedinačnih verovanja adventista sedmog dana dele i ostali hrišćani, pun „paket“ adventističkih verovanja je jedinstven među hrišćanskim verskim zajednicama. Slede tri verovanja koja predvode ono u šta verujemo, kako smo motivisani i kako se pripremamo, i kako shvatamo svoju misiju.

**Prvo verovanje:** *Isus dolazi drugi put – ovaj dolazak je vidljiv, doslovan i blizu je*. Pre nego što je nastao adventizam, većina hrišćana ili nije verovala u doslovan dolazak ili ga nisu naglašavali. Mnogi od ovih hrišćana bili su postmilenijalisti. Oni su verovali da će nastupiti milenijum, ili hiljadugodišnjica, mira i prosperiteta, i onda će Isus doći. Ono što su ljudi očekivali i za šta su radili bio je taj milenijum, ne Drugi dolazak. Adventisti sedmog dana veruju, na osnovu Biblije, da prava nada sveta nije zemaljski milenijum, već „blažena nada“ (Titu 2,13) Isusovog Drugog dolaska.

U nastavku je sažetak naših verovanja o Drugom dolasku:

-	Adventistički hrišćani prihvataju i objavljuju obećanja o Drugom dolasku (Jovan 14,1-3; Otkrivenje 22,7.12.20).

-	Dolazak je doslovan (Dela 1,11).

-	Drugi dolazak je opisan kao vidljiv (Matej 24,30; Otkrivenje 1,7).

-	Svi znaci upućuju na skori dolazak. Isus je, stalno iznova, koristio reč „skoro“ (Otkrivenje 22,7,12,20; Matej 24,4-28; Luka 21,7-28).

-	Božji narod će videti Isusa (Jovan 14,3) i zauvek će biti sa Njim (1. Solunjanima 4,17).

-	Mrtvi će vaskrsnuti (1. Solunjanima 4,13-16) i vernici će primiti besmrtnost (1. Korinćanima 15,53).

-	Suze, žalost i smrt biće okončani (Otkrivenje 21,3.4).

-	Ova poruka je važna za našu misiju danas, jer mnogi treba da čuju Radosnu vest o blaženoj nadi. Najveći izazov sa kojim se suočavamo, međutim, je nehrišćanski svet. Milioni, ako ne i milijarde, muslimana, hindusa, budista, i sledbenika tradicionalnih religija nikada nisu čuli za tu nadu. Moramo im reći. Isus želi da oni čuju o Njegovog dolasku.

**Drugo verovanje:** *Bog poziva vernike na poslušnost iz ljubavi i ozbiljno učeništvo*. U svetlu Isusovog dolaska, treba ozbiljno da se pripremimo. Verno, poslušno učeništvo je važno. Adventisti su uvek verovali da je Isus naš Spasitelj. Uvek smo naglašavali da se prava vera manifestuje u tome da Isusa takođe nazivamo Gospodom. Ljudi koje je Isus spasao treba rado da Ga učine Gospodom i zahvalno Ga slede. Verujemo da su i jevanđelje i Božji zakon od vitalne važnosti i da se skladno slažu kao dva vesla u čamcu. Zakon nas vodi Hristu i služi kao merilo. Isus nas oslobađa od osude zakona, i Njegov Duh zapisuje zakon na našem srcu. Iz tog razloga, adventisti:

-	Podržavaju svih Deset zapovesti, uključujući zanemarenu četvrtu zapovest o Suboti, verujući da ju je Isus dao prilikom stvaranja (1. Mojsijeva 2,2.3), da ju je Isus ponovio u Deset zapovesti (2. Mojsijeva 20,8-11), i da ju je Isus utvrdio u toku svoje službe (Marko 2,27).

-	Veruju da je Subota snažan simbol Božje stvaralačke sile (1. Mojsijeva 2,2; 2. Mojsijeva 20,8-11), spasonosne blagodati (2. Mojsijeva 20,2; 5. Mojsijeva 5,12-15) i konačnog počivanja i otkupljenja na Nebu (Jevrejima 4,1-11, naročito 9. stih).

-	Prihvataju Hristovu vladavinu u svim oblastima života, uključujući brak i porodicu, oblačenje, rekreaciju, ishranu itd. (Efescima 5,21-6,4; Filibljanima 4,8.9; 1. Korinćanima 6,19.20; 1. Timotiju 2,8-10).

U svetu koji je pun nepoštovanja prema bilo kakvim merilima moralnosti i pristojnosti, adventističko hrišćanstvo promoviše svet život. U svetu u kome užurbanost i brzina dovode do visokih nivoa stresa, hrišćani pod Hristovom upravom mogu da pronađu radost i odmor u Suboti. Oni treba da pokažu u svom životu i spasonosnu silu i Isusovu vlast.

**Treće verovanje:** *Bog obnavlja u vernicima celovitost života u Hristu*. Hrišćani ne idu na nebo kao bestelesne duše. Drugi dolazak obnavlja sav život. Vernici treba da se pripreme za Drugi dolazak kao celoviti ljudi. Bog želi da nas obnovi kao cele ljude. Spasenje uključuje svaki deo života i bića. Isus želi da živimo punim i potpunim životom. U tekstu Jovan 10,10 On kaže: „Ja dođoh da imaju život i izobilje.“ Naša motivacija i priprema za misiju potrebniji su nego ikada ranije u svetu koji je bolestan, okoreo, koji živi u nezanju, svetu kome je očajnički potrebna vest o Isusu, koji brine i služi u svim delovima našeg života. Svetu koji umire potrebna je nada u novi život koji se živi u punini Božjom blagodaću i silom.

### TREĆI DEO: PRIMENA U ŽIVOTU

Dok vernik čeka Isusov Drugi dolazak, on ili ona to čine proučavajući Božju reč i pevajući Mu hvalu u zajednici sa Hristovim telom (crkvom) dok se pripremaju za posvećenu službu ljudima. Ne treba da bude dokolice, niti vremena za gubljenje, jer svaki trenutak treba da se koristi za pripremu i uključenost u Božju misiju. Mi idemo napred verujući u Njegova obećanja. „A dobro činiti da nam se ne dosadi; jer ćemo u svoje vrijeme požnjeti, ako se ne umorimo.“ (Galatima 6,9)

1.	Kako bi izgledao naš život ukoliko bismo u praksi primenili misli prethodnog teksta? Možemo li biti motivisani i možemo li se pripremiti slušajući Božju reč? Objasnite. Da li nas uključenost u Božju službu priprema za misiju? Razgovarajte o tome.

2.	Da li stvarno verujete da je Isus jedinstveni Božji Sin koji nam nudi blagoslov divnog spasenja, koji predstavlja dar? Ako verujete, objasnite zašto. Da li vas je ova poruka motivisala i unela promenu u vaš život? Ako jeste, kako? Kako je ova poruka uticala na misiju prvobitnih učenika? Kako je uticala, i kako bi trebalo da utiče, na vašu misiju?

3.	Da li smo mi kao crkva uvek prikazivali našu jedinstvenu poruku vezanu za Isusa na način koji nas motiviše da su uključimo u misiju? Objasnite. Šta još možemo da učinimo da se pripremimo i napredujemo u ovoj oblasti?