---
title: 'Čekanje i misija'
date: 07/11/2023
---

Tekst Luka 24 završava se Isusovim vaznesenjem na nebo (Luka 24,50-53). Ali to nije kraj priče. Autor, Luka, nastavlja i piše knjigu Dela apostolska. Neposredno pre nego što se vazneo na nebo, Isus je učenicima dao misiju, obećanje i jasno uputstvo da čekaju u Jerusalimu na „silu s visine“ (Luka 24,49; videti takođe Dela 1,4-8).

Isus je, dakle, uputio učenike da čekaju u Jerusalimu dok On ne ispuni svoje obećanje da će poslati obećanje Oca (Sveti Duh), što će ih osposobiti da budu svedoci u Jerusalimu, Judeji, Samariji i šire.

`Pročitajte tekst Dela 1,12-26. Šta su učenici, kojih je sad bilo oko 120 na broju – muškaraca i žena, radili dok su čekali?`

Isus je učenicima dao jasnu misiju – trebalo je da svetu svedoče o Njemu. A oni su se, dok su čekali, pripremali za svoju misiju na dva načina. Prvo, kaže Luka, bili su neprestano u zajedničkoj molitvi i moljenju. Niko od njih nije dovodio u pitanje koja je to misija koju im je Isus dao, i svi su je prihvatili. To ih je podstaklo da se ujedine u molitvi. Luka ne kaže za šta su se molili, ali je sasvim izvesno da su se molili za mudrost, snagu i hrabrost da zajedno ispune svoju misiju. Kakav je to primer za nas!

Drugo što su preduzeli dok su čekali bilo je da se logistički pripreme za svoju misiju. Juda je predao Isusa na pogubljenje, a zatim sebi oduzeo život. Tako je među dvanaestoricom ostalo upražnjeno mesto. I zato, dok su čekali, učenici su tražili Božje vođstvo da bi izabrali njegovu zamenu. U suštini, učenici su se sami organizovali i planirali početak svoje misije. U donošenju tih odluka, Petar je imao vodeću ulogu. Niko nije osporio taj njegov potez. Svi su u tome videli Božju mudrost. Postojalo je opšte razumevanje i poverenje da Bog deluje, radi i kreće se u njihovoj sredini. To vreme čekanja nije bilo ispunjeno besposlicom, već svrhom i misionski usmerenim delovanjem.

Tako se i mi, dok čekamo da se Sveti Duh izlije kako bi nam pomogao da završimo veliku Božju misiju, moramo ujediniti da bismo ohrabrili jedni druge (Jevrejima 10,24.25), moleći se za Božjeg Svetog Duha. Takođe, trebalo bi da sebe i svoju crkvu dovedemo u sklad sa Božjim prioritetom – spasavanjem izgubljenih.

`Kako možete naučiti da čekate na Gospoda, a da pri tom ne izgubite veru? U međuvremenu, dok čekate, kako možete najbolje iskoristiti te trenutke, kao što su to činili učenici u ranoj crkvi?`