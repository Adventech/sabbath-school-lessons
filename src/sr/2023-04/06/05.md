---
title: '„Koga vi raspeste“'
date: 08/11/2023
---

Drugo poglavlje Dela apostolskih beleži izlivanje Svetog Duha na dan Pedesetnice. Dok su se Isusovi sledbenici molili, vatreni jezici su se spustili na njihove glave. Oni su u tome prepoznali silu Svetog Duha koja im je obećana, i koja im je tom prilikom data.

`Pročitajte tekst Dela 2,1-41. Šta se desilo sa učenicima kao rezultat primanja Svetog Duha na Pedesetnicu?`

Učenici su počeli da govore drugim jezicima, „kao što im Duh davaše te govorahu“ (Dela 2,4). Ono što je ovde od ključne važnosti jeste činjenica da je Bog osposobio svaku osobu za dobrobit nevernika. Taj blagoslov nije bio namenjen samo za njihovo dobro. On nije trebalo samo da ih osposobi za nebo ili da im olakša poslovanje na stranom jeziku. Taj blagoslov je dat radi ispunjenja Božje misije prema izgubljenima. I danas Bog poziva svakog od svojih sledbenika da iskoristi svoje lične darove u korist Njegove misije prema nevernicima. Darove smo dobili, a ima li većeg poziva u misiju nego da upotrebimo to što nam je dato da bismo doprli do drugih ljudi?

Izlivanje Svetog Duha dovelo je do toga da se mnogi pokaju što su odbacili Mesiju, jer su neki od njih sigurno bili u Jerusalimu kada je On umro. Zamislite kakva je to sila – Petar je neke od njih optužio da su razapeli Hrista. Očigledno je da su shvatili šta su uradili i, pošto su osvedočeni, povikali su: „Šta ćemo činiti, ljudi braćo?“ (Dela 2,37). 

I zaista, čak i oni su mogli da prime oproštenje. Petar im je rekao: „Pokajte se, i da se krstite svaki od vas u ime Isusa Hrista za oproštenje grijeha; i primićete dar svetoga Duha“ (Dela 2,38).

Radeći zajedno, u slozi sa Svetim Duhom i jedni s drugima, ti Isu­sovi sledbenici su propovedali pokajanje i oproštenje greha – čak i za one koji su možda direktno učestvovali u Isusovom raspeću! To je sila evanđelja! Ako nas ta poruka ne motiviše za misiju, onda šta će? Pozvani smo da širimo evanđelje po svetu – grešnom, palom, pokvarenom svetu sa grešnim, palim i pokvarenim ljudima. Naš posao nije da sudimo, naš posao je da svedočimo o Isusovoj spasonosnoj sili.

`Zašto bi ideja da je čak i nekima od onih koji su učestvovali u Hristovom ubistvu ponuđeno spasenje trebalo da nas: (1) ohrabri u vezi sa spasenjem naše sopstvene duše i (2) podstakne da svedočimo drugima, ma koliko nam se oni činili lošim?`