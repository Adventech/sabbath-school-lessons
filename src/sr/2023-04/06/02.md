---
title: 'Deljenje dobre vesti'
date: 05/11/2023
---

`Pročitajte tekst Luka 24,1-12. Kakva je bila reakcija onih koji su čuli za vaskrslog Hrista?`

Luka kaže da je u nedelju rano ujutru, posle Isusove smrti, nekoliko žena otišlo na Njegov grob. Ponele su sa sobom balsame, pa je verovatno da su sada, kada se subota završila, htele da se pobrinu za Isusovo telo. Očekujući da će pronaći još uvek zapečaćenu grobnicu, bile su šokirane kada su otkrile da je ona prazna. Ne znajući šta da rade, još više su se uplašile kada su im prišla dva čoveka u sjajnoj odeći. Međutim, ti ljudi su imali poruku za njih. Podsećajući ih na Isusove reči, kazali su ženama da je On zaista vaskrsao, kao što je i najavio. Presrećne zbog te vesti, odmah su se vratile tamo gde su bili učenici i mnogi drugi Isusovi sledbenici, da bi im ispričale šta su videle i čule, jer svoje uzbuđenje više nisu mogle da obuzdaju. To jest, podelile su sa drugima ono što su saznale o Hristu.

Možete li da zamislite kako su se te žene osećale? Upravo su doživele nešto neverovatno, što ih je sigurno ispunilo strahopoštovanjem, ali učenici su to smatrali „praznim pričama“ i nisu im poverovali. I tako je Petar, neodlučan da li da veruje tim ženama ili ne, otrčao do groba da se lično uveri.

Petar je – kao što bi i mnogi od nas – oklevao da prihvati nešto samo zato što je to neko drugi rekao. Mada je čuo šta su žene rekle, Petar je isto iskustvo imao tek kasnije. U prvom trenutku, sve što je video bio je prazan grob, i kao što Luka kaže, otišao je „čudeći se u sebi šta bi“ (Luka 24,12). Njegovo iskustvo kod groba nije bilo isto kao iskustvo tih žena.

Bez obzira na Petrovu reakciju, ove žene su, čim su čule vest o Isusu, želele da je podele sa drugima. Koju veću motivaciju za misiju su mogle da imaju od želje da drugima kažu šta je Isus učinio za njih? Koja bi pobuda mogla biti bolja od širenja dobre vesti o spasenju u Isusu, jedinoj nadi koju bilo ko od nas ima?

Naravno, i nama je potrebno da imamo lično iskustvo sa Bogom da bismo mogli da ga podelimo sa drugima. Želja da sa drugima podelimo ono što toliko volimo mora biti ključni deo naše motivacije za misiju. Na kraju krajeva, ne možemo deliti nešto što ni sami nemamo, zar ne?

`Kakva iskustva ste imali u vezi sa stvarnošću Božjeg postojanja i Njegove ljubavi? Zašto su vam ti trenuci tako dragoceni i kako vas oni motivišu da doprete do drugih sa dobrom vešću?`