---
title: 'Proročki temelj'
date: 06/11/2023
---

`Pročitajte tekst Luka 24,36-49. Šta se tu dogodilo i zašto je to iskustvo bilo od tako ključne važnosti za apostole?`

Zanimljivo je da učenici najpre nisu verovali iz straha. Zatim, pošto su videli Isusa i uverili se da je zaista živ, nisu mogli da veruju od radosti (Luka 24,41). Da li ste ikad pomislili da je nešto suviše dobro da bi bilo istinito? Upravo to je bilo iskustvo učenika i ostalih u gornjoj sobi.

I da ih je Isus ostavio samo sa tim iskustvom, njihova vera posle Njegovog odlaska možda ne bi potrajala. Moć iskustva s vremenom može da izbledi. Jednostavno bi ga zaboravili, a onda bi možda počeli čak i da ga dovode u pitanje. Zato Isus nije prestajao da im pokazuje svoje ožiljke i da jede ribu pred njima. A onda ih je uputio na Reč i pokazao im proročki temelj svog rada i službe. Dakle, i pored velikog iskustva koje su imali sa Njim, Isus je ipak želeo da njihova vera bude utemeljena na Božjoj Reči.

„Ovo su riječi koje sam vam govorio još dok sam bio s vama, da sve treba da se svrši što je za mene napisano u zakonu Mojsijevu i u prorocima i u psalmima“ (Luka 24,44).

Tu takođe nalazimo moćnu motivaciju za svedočenje, za misiju, a to je Božja Reč. Isus je znao da je učenicima, da bi se utvrdili u svom iskustvu, potrebno da razumeju zašto je On morao da umre i šta je Njegovo vaskrsenje značilo. Njihov pogled na svet trebalo je da se preusmeri sa političkog i ovozemaljskog carstva na veliko rešenje za problem greha i Hristovu pobedu nad smrću. Evanđelje je podrazumevalo mnogo više od postizanja političkog suvereniteta za Izrael. Ono je otkrivalo Hristovu pobedu nad sotonom i garantovalo da će jednog dana sve zlo u svetu biti uništeno, da će zemlja biti ponovo stvorena i da će Bog biti među svojim narodom. Isus je morao da im „otvori um“ (Luka 24,45) da bi mogli da shvate te istine koje je trebalo da podele sa svetom.

Ni naše iskustvo sa Isusom ne može da se održi ako nije utemeljeno na Njegovoj Reči, uključujući i proročanstva koja upućuju na istoriju i događaje koji su doveli do prvog, a dovešće i do drugog Hristovog dolaska. Kada dobro razumemo te istine, bićemo spremni i motivisani za misiju.

`Koliko ste dobro utemeljeni u proročanstvima koja ukazuju na Hrista, i na Njegov prvi i drugi dolazak? Zašto je, naročito u vreme posletka, toliko važno da budemo utemeljeni na Božjoj Reči, uključujući i proročanstva, i zašto je od presudne važnosti da ih razumemo, posebno kad je reč o misiji?`