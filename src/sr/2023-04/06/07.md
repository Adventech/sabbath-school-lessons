---
title: 'Za dalje proučavanje'
date: 10/11/2023
---

Naš misionski rad mora da proizlazi iz duboke ljubavi i zahvalnosti za ono što je Isus učinio, i što čini u našem životu. Svaka druga motivacija je pogrešna. Ostati uronjen u Reč i u saglasju sa Rečju predstavlja ključ uspešnog dosezanja ljudi i evangeliziranja.

„Naš život treba da bude povezan sa Hristovim životom; od Njega moramo stalno crpiti, hraniti se Njime, živim Hlebom koji je sišao s Neba, napajati se sa svežeg, nepresušivog izvora Njegovog bogatstva. Ako Gospoda imamo stalno pred sobom, ako svom srcu dozvoljavamo da Mu se obraća sa hvalom i zahvaljivanjem, naš verski život stalno će biti osvežavan. Naše molitve dobiće oblik razgovora sa Bogom kao prijateljem. On će nam otkrivati svoje tajne. Radosna svest o Isusovoj prisutnosti biće naše svojstvo. Naše srce često će goreti u nama kada nam se bude približavao da razgovara s nama, kao što je činio sa Enohom. Kada se to ostvari u iskustvu hrišćanina, u njegovom životu zapaziće se jednostavnost, skromnost, krotost, poniznost srca, osobine koje će svima s kojima dolazi u dodir pokazati da je bio sa Isusom i šta je naučio od Njega.“ – Elen G. Vajt, *Pouke velikog Učitelja*, str. 129, 130 (original).

„U životu koji je okrenut sebi neće biti nikakvog rasta ni donošenja roda. Ako ste prihvatili Hrista za svog Spasitelja, treba da zaboravite na sebe i trudite se da pomažete drugima. Govorite o Hristovoj ljubavi, pričajte (drugima o Njegovoj samopožrtvovanoj ljubavi prema vama)... Kada budete primili Hristovog Duha, Duha nesebične ljubavi i rada za druge, vi ćete rasti i donositi rod... Vaša vera će rasti, vaše uverenje će se produbljivati, vaša ljubav usavršavati.“ – *Pouke velikog Učitelja*, str. 67, 68 (original).

**Pitanja za razgovor**

`1.	Kako razumete Pavlove reči upućene Filibljanima, o tome da se Hristos ponekad propoveda iz zavisti, svađe ili sebične ambicije? Kako možemo biti sigurni da nismo i sami krivi za tako nešto?`

`2.	Kakvo je vaše lično iskustvo u vezi sa stvarnošću Božjeg postojanja i Njegove ljubavi? Drugim rečima, da li biste mogli, na osnovu sopstvenog iskustva, iskreno i pošteno da propovedate drugima o Božjoj dobroti i ljubavi? Kako bi glasilo vaše svedočenje?`

`3.	Kakvo je vaše iskustvo čekanja na Gospoda, i čemu vas je ono naučilo kad je reč o poverenju u Njega i o veri uopšte?`