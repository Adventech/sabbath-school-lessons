---
title: 'Portret rane crkve'
date: 09/11/2023
---

`Pročitajte tekst Dela 2,41-47. Kakva slika rane crkve je tu prikazana?`

Drugo poglavlje Dela apostolskih završava se jednom prelepom slikom rane crkve. Stih Dela 2,41 kaže: „Dodade se onoga dana Crkvi oko tri hiljade duša“ (Čarnić). To bismo mogli shvatiti jednostavno kao da je neko pravio računicu, pa broj novih vernika pridodao broju postojećih, utvrđujući novo ukupno brojčano stanje grupe. Međutim, to bi bilo plitko razumevanje teksta. Ideja koja se u tom tekstu zapravo krije jeste da su se ti novokršteni vernici pridružili grupi kao ravnopravni članovi.

Osnovna uloga rane hrišćanske crkve bila je učeništvo. Kada bi se pridružili crkvi, novi članovi su poučavani na tri načina. Prvo, nastavili su da se poučavaju apostolskoj nauci i zajedništvu. Reči „nauka“ i „zajednica“ u ovom tekstu (Dela 2,41-47) bukvalno znače „pouka“ i „partnerstvo“. Apostolsko propovedanje se hvatalo u koštac sa pogrešnim verovanjima i nudilo nova objašnjenja za ono što su ljudi videli i doživljavali. Međutim, to nije moglo da ih nauči kako da tu novu istinu primene u svom životu. Do primene istine na nečiji život dolazilo je unutar međusobnih odnosa u okviru grupe. Novi vernici su pažljivo i svesno poučavani putem direktnog učenja, kao i kroz učešće u svakodnevnom životu drugih vernika, a sve pod nadzorom i vođstvom duhovno zrelih i utemeljenih apostola.

Loše propovedanje je ono koje ljudima govori šta treba da rade, ali ne i kako da to urade. Međutim, čak i ako čitamo knjige sa uputstvima, ili slušamo propovedi koje objašnjavaju kako se nešto radi, to ne može da nam zameni priliku da posmatramo kako ljudi nešto rade, i da ih zatim oponašamo. Pavle je to znao, pa je svoje sledbenike pozivao da ga oponašaju kao što je on sam oponašao Isu­sa (1. Korinćanima 11,1). Kada drugi mogu da vas posmatraju i uvere se u stvarnost vašeg iskustva sa Hristom, to će uticati i na njih.

**Izazov:** Setite se nekoga u svom životu za koga biste želeli da bude vernik. Molite se svakog dana da on ili ona steknu lično iskustvo sa Isusom.

**Dodatni izazov:** Koga vi poučavate i dovodite u vezu sa Isusom? Potražite način da tu osobu uvedete u zajedništvo sa drugim ver­nicima.