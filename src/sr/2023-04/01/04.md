---
title: 'Bog koji je postao jedno s nama'
date: 03/10/2023
---

Stari zavet govori o tome kako je Stvoritelj počeo da sprovodi svoj plan preko jednog naroda koji je trebalo da predstavlja Njegovu prirodu i Njegove namere pred svetom. A sve što je Bog činio bilo je u skladu s Njegovom misionskom strategijom. Preko proroka Isaije, On kaže: „...Jer sam ja Bog, i nema drugoga Boga, i niko nije kao ja, koji od početka javljam kraj..., koji kažem: namjera moja stoji i učiniću sve što mi je volja“ (Isaija 46,9.10). U Novom zavetu, s druge strane, Božja želja da bude sa ljudima poprima jednu novu dimenziju. Hristovim utelovljenjem, ono što je bilo samo obećanje iz Edemskog vrta (1. Mojsijeva 3,15) postalo je stvarnost.

`Pročitajte narativ o najavi Isusovog rođenja u tekstu Matej 1,18-23. Koje nam ključne pojedinosti o Bogu taj izveštaj otkriva?`

„S nama Bog.“ Emanuilo. Bog je boravio među svojim narodom unutar svetilišta, a sada je boravio s njima putem fizičkog prisustva Isusa iz Nazareta. Zaista, sa Isusovim rođenjem, Bog je na konkretan način predstavio svoju neprolaznu želju da bude sa nama, tako što će deliti našu prirodu i misiju – Božji Sin je bio potpuno čovek i potpuno Bog – i On je taj koji je potvrdio: „Ja sam put i istina i život; niko neće doći k ocu do kroza me“ (Jovan 14,6).

`Pročitajte tekst Jovan 1,14-18. Šta možete da saznate o Božjoj misiji za nas na osnovu Hristovog utelovljenja?`

Bog je krenuo dalje sa svojom misijom, i onda je, preko Isusa Hrista, bio prisutan u telu među svojom decom. „Jedinorodni Sin, koji je došao od Oca, pun blagodati i istine“ (Jovan 1,14, parafrazirano), ispunio je starozavetna proročanstva i, po božanskom planu, postao jedno sa nama, Bog u ljudskom telu. Tako je Bog misije nastavio da ostvaruje svoj cilj.

`Razmislite šta znači to što je Božja ljubav prema nama tolika da je bio spreman da dođe k nama preuzevši našu prirodu. Kako treba da odgovorimo na tu ljubav, imajući posebno u vidu misiju prema drugima?`