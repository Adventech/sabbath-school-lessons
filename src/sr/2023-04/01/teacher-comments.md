---
title: 'Božja misija usmerena na nas: 1. deo'
date: 06/10/2023
---

### PRVI DEO: OPŠTI PREGLED

Bog Biblije je Bog misije. Njegova misionska priroda i karakter najpre su ukorenjeni u Njegovoj odluci da stvori ljudski rod po svom obličju i u Njegovoj želji da stupi u zajednicu sa njima. Božji odnos sa Adamom i Evom pre pada odlikovao se svakodnevnom zajednicom u Edemskom vrtu (1. Mojsijeva 3,8). Elen Vajt beleži: „Sve dok budu [Adam i Eva] ostali verni Božjem zakonu, njihova sposobnost da saznaju, da uživaju i vole stalno će se povećavati. Oni će stalno sticati nove riznice znanja, otkrivati nove izvore sreće, razvijati sve jasnije zamisli o neizmernoj, nepresušnoj Božjoj ljubavi.“ (*Stvaranje, patrijarsi i proroci*, str. 51. original) Nažalost, greh je prekinuo taj međusoban odnos licem u lice.

Pad nije okončao Božju misiju usmerenu prema ljudskom rodu. Pad je pomerio Njegovu misiju ka novoj dimenziji. Nakon pada, Božja misija postala je ukorenjena u Njegovom delovanju da otkupi pali ljudski rod. Zbog Njegovog obećanja o otkupljenju u tekstu 1. Mojsijeva 3,15, Pismo, kao celina, predstavlja narativ o različitim misionskim naporima koje je Bog preduzeo da spase i obnovi grešni ljudski rod prema svom prvobitnom planu za njih. Pošto je misija Božja odlika (tj. misija je ukorenjena u Njegovoj prirodi i karakteru), Bog odbija da odustane od nas.

### DRUGI DEO: KOMENTAR

**Misija kao Božja odlika**

Od knjige 1. Mojsijeva do Otkrivenja Biblija ima jednu jedinstvenu poruku: Bog je odlučan u tome da ukine posledice pada. Ako Pismo, kao celina, govori o Božjem neumornom dopiranju do ljudskog roda, tekst 1. Mojsijeva 3,9 mogao bi se smatrati pitanjem koje pokreće misionski rad. Treće poglavlje knjige 1. Mojsijeva je narativ o tragičnom Adamovom i Evinom pokušaju da, u duhu samoisticanja i odlučnosti, budu nezavisni od Boga. Ovo poglavlje takođe nas podseća na postojanje greha i njegove posledice. Posledice Adamove i Evine odluke navele su ih da se sakriju od Boga. Božji prvi odgovor na nevolju ljudi došao je u obliku pitanja upućenog Adamu: „Gde si?“ Shvatanje svrhe ovog pitanja od suštinske je važnosti za razumevanje namere celokupnog Pisma.

Kao prvo, pitanje „Gde si?“ nije teološko pitanje. Ono je misiološko. Ovo pitanje otkriva da, uprkos pogrešnoj odluci, Bog nije ostavio Adama i Evu. Čovekova pobuna nije umanjila Božju želju da neguje prisnu zajednicu sa ljudskim bićima. Bog i dalje voli i traži svoju zalutalu decu.

Pitanje „Gde si?“ – prvo koje Biblija pripisuje Bogu – govori više o stanju nego o mestu. Prema tome, namera ovog pitanja nije bila da otkrije gde se tačno Adam i Eva kriju od Boga. Bog nikada ne postavlja pitanja da bi prikupio određene informacije. Njegova svemoć je izvor bezgraničnog znanja, čak i znanja o onome što još ne postoji. Budući da je svemoćan, Bog je tačno znao gde se Adam i Eva kriju, šta su učinili i u kakvom stanju se nalaze.

Adamovo odsustvo sa mesta na kome se obično sastajao sa Bogom bilo je jasan dokaz da nešto nije u redu. Dakle, pitanje koje Bog postavlja Adamu u tekstu 1. Mojsijeva 3,9 ne glasi „Gde si?“ u vezi sa mestom na kom se Adam nalazi. Pitanje „Gde si?“ odnosilo se na odnos.: „Gde si kad je u pitanju naš odnos?“ S obzirom na prve posledice greha otkrivene u prethodnim stihovima, Božje pitanje prvenstveno je imalo nameru da navede Adama i Evu da razmisle o svom odnosu sa Bogom. Pitanje im je postavljeno sa namerom da ih navede da razmišljaju o posledici svoje neposlušnosti Bogu. Adamu i Evi je bila data prilika da ispitaju sebe i priznaju svoju krivicu. Božje pitanje je jednako sledećem nizu pitanja: „Zašto niste došli na naš uobičajeni susret? Šta se dogodilo našem odnosu te pokušavate da se udaljite od Mene? Šta predstavlja to smokvino lišće kojim ste se pokrili?“ Sotonino lažno obećanje dato Adamu i Evi bilo je da će zahvaljujući neposlušnosti postati kao bogovi. Drugim rečima, greh će unaprediti njihov život. Mi znamo šta se dogodilo. Adam i Eva su ostali nagi umesto da postanu kao bogovi. Njihovo rešenje za novu nevolju u kojoj su se našli bilo je da smokvinim lišćem sakriju svoju golotinju. Da je ovaj ishod rešio njihovu situaciju, ne bi nastojali da se sakriju od Božjeg prisustva. Umesto toga, oni bi se suprotstavili Bogu jer ne želi njihovo konačno dobro.

Štaviše, pitanje „Gde si?“ bilo je iskren vapaj Boga misionara čije pitanje puno bola otkriva činjenicu da je Bog svestan ponora koji je stvoren između Njega i čoveka. Pitanje je takođe bilo Njegov poziv da se Njegova izgubljena deca vrate u zajednicu ljubavi i poverenja sa Njim. U svetlu obećanja iz teksta 1. Mojsijeva 3,15, Božje pitanje nosi obećanje o nadi. Iako greh baca svoju senku na božanski plan za ljudski rod zbog Adamove i Evine neposlušnosti, Božji plan nije poražen. Usred suda, dato je obećanje o Otkupitelju.

Treće poglavlje iz knjige 1. Mojsijeva nije samo narativ o postojanju greha i njegovim posledicama. U njegovom središtu takođe leži slika o Božjoj spasonosnoj misiji. Bogu su bile dostupne najmanje tri opcije kada su Mu Adam i Eva pokazali neposlušnost. Prvo, Bog je jednostavno mogao da ih odbaci; odnosno, Bog je mogao da pusti da umru kao rezultat njihovog greha, a potom da stvori nova ljudska bića. Drugo, Bog je mogao da pusti da Adam i Eva zauvek podnose posledice svoje rđave odluke. Treća opcija, koju je Bog izabrao, bila je otkupljenje: ponor u njihovom odnosu, koji je napravila Adamova i Evina dobrovoljna neposlušnost, On je premostio svojom žrtvom. Iako možda podnose posledice svog greha, neće živeti zauvek u svom palom stanju. Otkupljenje čovečanstva nije bilo obećano samo rečima; bilo je pokazano i na delu: „I načini Gospod Bog Adamu i ženi njegovoj haljine od kože, i obuče ih u njih.“ (1. Mojsijeva 3,21) Ova odeća je izraz i Božje pravde i Božje blagodati. Iako je greh, u bilo kom stepenu, uvredljiv za Boga, On nam milostivo nudi da nas očisti od sve prljavštine tela i pokrije našu golotinju svojom pravdom.

**Utelovljenje kao misija**

Hristovo utelovljenje bilo je suštinsko za ispunjenje Božje misije. Iako su u tekstu 1. Mojsijeva 3,21 Adam i Eva, obučeni u odeću načinjenu od kože žrtvovanih životinja, otelotvorili dolazak obećanog Otkupitelja, obećanje je poprimilo vidljiv oblik u Novom zavetu Isusovim rođenjem. Kroz utelovljenje, transcedentan Bog Stvoritelj postao je imanentan da bi otkrio Sebe na najpotpuniji mogući način u ljudskim uslovima. U ličnosti Isusa, Bog se u potpunosti poistovetio sa ljudskim rodom zbog jasne namere da otkrije ne samo svoju ljubav, već i svoj spasonosni plan za čoveka. Bog se nije držao podalje od ljudskog roda u svom naporu da ih spase. Umesto toga, premostio je ponor uzevši ljudsku prirodu i iskusivši ljudsku tugu i iskušenja. Kroz različite aspekte svoje službe, Hristos nije samo objavio Božju vladavinu sa proročkom hitnošću, već ju je takođe otelotvorio dajući Božjoj misiji otkupljenja lice, glas i ruke. Lečeći bolesne, čisteći gubave, dajući vid slepima i podižući mrtve, Hristos je pokazao Božju silu da u potpunosti poništi prokletstvo pada. Čineći tako, Hristos je ponovo izložio pojam Božje ljubavi da bi ga ljudi mogli shvatiti, doživeti i biti privučeni Bogu. Zamenska Hristova smrt bila je Božje konačno nastojanje da pomiri otuđeno čovečanstvo sa Sobom (Jovan 3,16). Hristova služba i žrtva su misija par ekselans!

**Drugi dolazak: Božja misija je ostvarena**

Poslednje Isusove reči u Bibliji glase: „Da, doći ću skoro.“ (Otkrivenje 22,20) Drugi Isusov dolazak okončaće Božju misiju vršenu nakon pada i započeti fazu Božje misije na Novoj Zemlji. Isusov dolazak da Zemlju proglasi svojim carstvom jeste konkretizovanje Otkupiteljevog obećanja iz teksta 1. Mojsijeva 3,15.

Faza Božje misije na Novoj Zemlji označava potpuno poništenje posledica pada: Bog će ponovo boraviti među svojim narodom, neće više biti patnje i smrti (Otkrivenje 21,3.4), ljudi će imati pristup drvetu života (Otkrivenje 22,2).

### TREĆI DEO: PRIMENA U ŽIVOTU

Božje prvo pitanje „Gde si?“ takođe se upućuje svakome od nas danas. Biblija kaže: „Jer svi sagriješiše i izgubili su slavu Božiju.“ (Rimljanima 3,23) Umesto pokušaja da pobegnemo od Boga usled krivice zbog svojih greha, kao što su Adam i Eva bezuspešno uradili, treba objektivno da ispitamo gde smo u vezi sa našim odnosom sa Njim i da mu priznamo svaki greh koji smo učinili. Dato nam je obećanje: „Ako priznajemo grijehe svoje, vjeran je i pravedan da nam oprosti grijehe naše, i očisti nas od svake nepravde.“ (1. Jovanova 1,9) Bez ovog obećanja, mi zaista ne bismo mogli da promenimo pravac svog duhovnog života. Svaki pokušaj da pokrijemo svoju golotinju pred Bogom nije mudar kao što nije bio mudar Adamov i Evin pokušaj da pokriju svoju golotinju smokvinim lišćem. Svako ljudsko osmišljeno rešenje u suočavanju sa grehom i krivicom je potpuno neadekvatno i bezvredno. Smokvino lišće naših dobrih dela, reputacije i crkvenih titula ne zadovoljava kao duhovno pokrivalo. Samo nam Bog može dati odgovarajuće duhovno pokrivalo. Jedino trajno rešenje je pokrivalo koje nam nudi preko Isusa. Bog ne pokriva naš greh i krivicu. On ih prvo uklanja, a zatim nas pokriva Hristovom pravdom.

Kao što je Bog pošao da traži Adama i Evu, On traži i nas, ne da nas kazni već da nam ponudi pomirenje i spase nas od suda koji zaslužuju naši gresi.