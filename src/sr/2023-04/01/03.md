---
title: 'Bog koji čezne da bude s nama'
date: 02/10/2023
---

`Pročitajte sledeće stihove: 1. Mojsijeva 17,7; 1. Mojsijeva 26,3; i 1. Mojsijeva 28,15. Šta se, prema tim stihovima, nalazi u samom fokusu Božjeg obećanja Avramu i njegovom potomstvu?`

U starozavetnom narativu, Bog nastavlja da postupa saglasno svojoj misionarskoj prirodi, u nameri da ostvari svoje planove. Na primer, stanovnici Vavilona su nakon potopa odlučili da se okupe na jednom mestu kako bi sazidali grad sa kulom koja će sezati do nebesa. Bog je intervenisao tako što im je pobrkao jezik sa ciljem da ih raseje po svetu (1. Mojsijeva 11,1-9). Zatim je proširio svoju misiju, pozivajući Avrama (koji je kasnije postao Avraam) da bude kanal za izlivanje Njegovih blagoslova po celom svetu (1. Mojsijeva 12,1-3). Bog je Avramu i njegovom potomstvu dao mnoga obećanja, ali jedno se posebno ističe. On im više puta u suštini kaže: „Ja ću biti (vaš) Bog“; „Ja ću biti s vama“; „Ja sam s tobom“ (videti: 1. Mojsijeva 17,7.8; 1. Mojsijeva 26,3; 1. Mojsijeva 28,15).

Kako istorija teče dalje, Josif završava u Egiptu, ali kao instrument spasenja svog naroda. Biblija potvrđuje da na svakom koraku Josifovog iskustva, čak i u najtežim trenucima njegovog života, „Gospod bješe s njim“ (1. Mojsijeva 39,2.21.23). Generacijama kasnije, radi ispunjenja svoje misije, Bog je faraonu poslao Mojsija, kao oslobodioca svog naroda iz egipatskog ropstva. Prilikom Mojsijevog „pozivanja u službu“ Bog mu je rekao: „Ja ću biti s tobom“ (2. Mojsijeva 3,12). S vremena na vreme, Jahve je potvrđivao svoju duboku želju da bude sa svojim narodom.

Pročitajte tekst 2. Mojsijeva 29,43.45. Koja je bila jedna od glavnih namena starozavetnog svetilišta? Bog je odlučio da bude sa svojom decom na drugačiji način. Potvrdio je svoju želju da boravi među decom Izraelovom, kada je Mojsiju dao nalog da izgradi šator i uspostavi veoma promišljen i svrsishodan sistem, koji je trebalo da upućuje na vrhunski instrument Njegove misije – Isusa Hrista. „Žrtveni prinosi i sveštenstvo u jevrejskom sistemu ustanovljeni su s namerom da predstavljaju Hristovu smrt i Njegovo posredničko delo. Sve te ceremonije nisu imale nikakvog drugog smisla niti značaja, osim da upućuju na Hrista.“ – Ellen G. White, *The Advent Review and Herald of the Sabbath*, December 17, 1872.

`Na koje načine vi doživljavate Božje prisustvo u svom životu?`