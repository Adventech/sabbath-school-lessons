---
title: 'Za dalje proučavanje'
date: 06/10/2023
---

**„Plan za naše spasenje nije bio neka naknadna misao, plan načinjen posle Adamovog pada. On je bio otkrivenje ’tajne koja je bila sakrivena od postanja sveta’ (Rimljanima 16,25). On je Otkrivenje načela koja su od večnosti bila temelj Božjeg prestola. Bog i Hristos od samog početka znali su za sotonin otpad i čovekov pad izazvan delovanjem prevarne sile otpadnika. Bog nije uzročnik postojanja greha, ali je unapred video njegovo postojanje i stvorio sredstvo kojim će se suprotstaviti ovoj strašnoj mogućnosti. Njegova ljubav prema svetu bila je tako velika da se zavetovao da će dati svoga Jedinorodnog Sina ’da nijedan koji Ga veruje ne pogine nego da ima život večni’ (Jovan 3,16).“ – Elen G. Vajt, *Čežnja vekova*, str. 22 (original).**

„Hristos nije rekao svojim učenicima da će njihovo delo biti lako... Međutim, neće biti ostavljeni da se bore sami. Uveravao ih je da će biti s njima; i ako verom budu išli napred,  koračaće pod zaštitom Svemogućega... Sve dok budu slušali Njegovu reč, sve dok budu radili zajedno s Njim, neće doživeti neuspeh. Idite svim narodima, zapovedio im je. Idite sve do najudaljenijeg kraja nastanjenog sveta i budite sigurni da ću čak i tamo biti sa vama. Radite sa verom i poverenjem, jer nikada neće doći vreme moga odricanja od vas. Biću uvek sa vama, pomagaću vam da obavite svoju dužnost, vodiću vas, tešiću vas, posvećivaću vas, krepiću vas, činiću vas uspešnim, dok budete izgovarali reči koje će usmeravati pažnju ljudi prema Nebu.“ – Elen G. Vajt, *Apostolska crkva – Hristovim tragom*, str. 29 (original).

**Pitanja za razgovor**

`1.	Razmislite šta znači to što Božje prve reči palom čoveku nisu bile: „Šta si to uradio?“ Ili: „Zašto me nisi poslušao?“ Umesto toga, Njegove prve reči bile su: „Gde si?“ Kakvu utehu bi ta činjenica trebalo da nam pruži kad je reč o Božjoj nameri prema nama i našim najmilijima?`

`2.	Razmislite šta znači to što je sam Bog, u ličnosti Isusa Hrista, došao na ovaj svet da bi nas spasao. Hristos na krstu bio je vrhunski izraz Boga kao Boga misije. Šta nam to govori o Njegovom karakteru?`

`3.	Ova misija pripada Bogu. Iz tog razloga, On će opremiti i osnažiti ljude za taj zadatak. Kada u svetlu te činjenice sagledate izazove evangeliziranja celog sveta, kako vam to pomaže da se izborite sa osećajem neadekvatnosti i straha?`