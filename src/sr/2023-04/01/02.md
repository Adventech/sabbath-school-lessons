---
title: 'Bog koji pruža ruku prema nama'
date: 01/10/2023
---

Bog nas je stvorio prema svom liku. Dao nam je savršen svet, i Njegova namera bila je da živimo u savršenoj vezi s Njim, u jednom odnosu utemeljenom na Njegovoj najdragocenijoj osobini – ljubavi. Ali da bi ta ljubav bila stvarna, Bog nam je dao još jedan dragoceni dar, slobodnu volju – slobodu da biramo put kojim ćemo ići. Naravno, Bog je Adamu i Evi dao jasna uputstva o opasnosti i smrtonosnim posledicama neposlušnosti (1. Mojsijeva 2,16.17). Međutim, sotona je na prevaru ubedio Evu da može da jede plod sa drveta poznanja dobra i zla bez ikakvih negativnih posledica. Tvrdio je da će oni, naprotiv, postati „kao bogovi i znati što je dobro što li zlo“ (1. Mojsijeva 3,5). Nažalost, Eva je odlučila da jede taj plod, a dala ga je i Adamu koji je doneo istu odluku. Savršeno delo stvaranja bilo je, na taj način, umrljano grehom.

Taj trenutak je promenio prvobitni Božji plan i namere za novostvorenu planetu Zemlju. Misija spasenja, koja je bila osmišljena „prije postanja svijeta“ (Efescima 1,4), sada je morala da se primeni.

`Pročitajte tekst 1. Mojsijeva 3,9-15. Koje su bile prve Božje reči upućene Adamu nakon što su on i Eva pali, i zašto je ta izjava, u teološkom smislu, tako značajna čak i danas?`

Naravno, Bog je tačno znao gde se oni nalaze. Trebalo je zapravo da Adam i Eva, koji su bili savladani strahom, uvide šta se dešava. Takođe je trebalo i da se suoče sa Bogom, kako bi mogli da sagledaju strašne posledice svog greha. A trebalo je isto tako da savladaju i sotonu. Iz tog razloga, Bog je odmah počeo da im izlaže svoju misiju – plan spasenja (videti 1. Mojsijeva 3,14.15), jedinu nadu da će uspeti da „svijet pomiri sa sobom“ (2. Korinćanima 5,19).

Međutim, treba obratiti posebnu pažnju na činjenicu da je, pre suočavanja i obećanja o pomirenju, Bog došao da potraži palog čoveka. Uprkos naizgled beznadežnoj situaciji, pitanjem koje postavlja Adamu Bog u suštini otvara dve bitne teme – o našem palom stanju i Njegovoj misionarskoj prirodi. Mi smo izgubljeni i očajnički nam je potrebno spasenje. Ali On je taj koji nas pronalazi, čvrsto rešen da nas spase i da bude sa nama.

`Kroz čitavu istoriju, Bog stalno postavlja pitanje: „Gde si ti?“ Šta to znači za vas kad je reč o vašem ličnom iskustvu, i kakav odgovor Mu dajete?`