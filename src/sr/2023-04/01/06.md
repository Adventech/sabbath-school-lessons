---
title: 'Bog koji će se vratiti po nas'
date: 05/10/2023
---

`Pročitajte tekst Jovan 14,1-3. Kako je on povezan sa porukom za poslednje vreme, koju nalazimo u Svetom pismu?`

U jednom od najdragocenijih obećanja koja je Hristos, kao blaženu nadu, dao tokom svoje ovozemaljske službe, ponovo se ogleda Stvoriteljeva želja da bude s nama zauvek. Isus potvrđuje: „Opet ću doći, i uzeću vas k sebi *da i vi budete gdje sam ja*“ (Jovan 14,3, italik dodat).

Prema apostolu Jovanu, to obećanje će na kraju postati realnost. „I čuh glas veliki s neba gdje govori: evo skinije Božije među ljudima, i življeće s njima, i oni će biti narod njegov, i sam Bog biće s njima Bog njihov“ (Otkrivenje 21,3).

„Delo otkupljenja biće dovršeno. Na mestu na kome je greh obilovao, Božja milost se još više umnožila. Sama Zemlja, to polje za koje sotona kaže da pripada njemu, ne samo da će biti izbavljena, već će biti i uzvišena... Ovde, gde je Božji Sin prebivao u ljudskoj prirodi, gde je Car slave živeo, patio i umro – ovde će, kada On sve bude učinio novim, Božja skinija biti sa ljudima...  I kroz beskrajne vekove, dok budu hodali u svetlosti samoga Boga, spaseni će Ga hvaliti za Njegov neizrecivi Dar – Emanuila, koji je ’s nama Bog’.“ – Elen G. Vajt, *Čežnja vekova*, str. 26 (original).

Tu nalazimo najlepšu sliku iskupljenja. Bog misije konačno će ostvariti svoju želju da zauvek bude sa svojom decom. Kakva je ogromna privilegija biti deo te stvarnosti!

Sedmični izazovi. Tokom ovog tromesečja bićete pozivani da se svesno angažujete u Božjoj misiji. To će biti prilika da u svom životu posmatrate i doživite Boga misije na delu. Iskoristite te trenutke za lično razmišljanje i budite spremni da ono što ste naučili podelite sa svojim razredom svake sedmice. Osim toga, „Dodatni izazovi“ će vas ohrabriti da povećate svoje učešće u Božjoj misiji.

**Izazov:** Molite se svakog dana tokom sledeće sedmice da vam Bog otvori srce za to da budete deo Njegove misije.

**Dodatni izazov:** Saznajte ime neke osobe s kojom se povremeno srećete, ali se još uvek ne poznajete – nekog suseda, kolegu, prodavca, vozača autobusa, domara, itd. Počnite svakodnevno da se molite za tu osobu.