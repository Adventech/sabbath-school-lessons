---
title: 'Bog koji ostaje sa nama'
date: 04/10/2023
---

Isusov život i služba bili su Božje konačno otkrivenje. Za nešto više od tri godine Bog je uspeo da nam otkrije više o sebi i svojoj misiji nego kroz sve što je drugim putem činio u prethodnim generacijama. Hristos je bio savršena „slika nevidljivoga Boga“, Onaj u koga je trebalo da se „nastani sva punina,... stvorivši mir njegovom krvlju na krstu“ (Kološanima 1,15.19.20, Čarnić). Preko Hrista je Božja misionarska priroda u potpunosti obznanjena. Sam Isus je otkrio svoju misiju, rekavši: „Sin čovječij /je/ došao da nađe i spase što je izgubljeno“ (Luka 19,10).

`Pročitajte stih Jovan 3,16 i dobro razmislite o njemu. Kako se uzajamna povezanost Božje ljubavi i Njegove misije ogleda u tom stihu?`

Kasnije u Isusovoj službi, pred poslednju sedmicu Njegovog života, odlučivala se konačna sudbina čovečanstva. Događaji koji su se odigrali tih dana povezali su očekivanja iz prošlosti sa nadom u budućnost. Tokom proslave Pashe – koja je ukazivala na slobodu od egipatskog ugnjetavanja – Isus  Hristos, utelovljeni Bog, položio je svoj život da bi nas izbavio iz ropstva grehu. U vezi s tim, apostol Pavle piše: „Jer onoga koji ne znadijaše grijeha nas radi učini grijehom, da mi budemo pravda Božija u njemu“ (2. Korinćanima 5,21).

`Pročitajte tekst Matej 28,18-20. Koje obećanje nalazimo u Velikom nalogu? Kako nam to pruža sigurnost kad se uključimo u Božju misiju?`

Hristova smrt je bila deo procesa pomirenja, a ne njegov kraj. Svojim vaskrsenjem, Isus je pobedio smrt i data Mu je „svaka vlast na nebu i na zemlji“ (Matej 28,18). Na osnovu te činjenice, On je svim svojim sledbenicima dao nalog da stvaraju učenike širom sveta, uz veličanstveno obećanje: *„Ja sam s vama u sve dane do svršetka vijeka“* (Matej 28,20, italik dodat).

`Zapažate li na koje načine se Isusovo obećanje da će biti „s vama u sve dane“ ispunjava u vašem životu kada se angažujete u misiji?`