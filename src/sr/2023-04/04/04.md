---
title: 'Avramov duh molitve'
date: 24/10/2023
---

`Pročitajte sledeće tekstove: 1. Mojsijeva 18,23-32 i Jakov 5,16. Čemu bi to trebalo da nas nauči u vezi sa silom posredničke molitve?`

Dijalog između Avrama i Boga je tip ili primer posredničke molitve. Avram je u ovom poglavlju predstavljen kao neko ko pred Bogom posreduje za narod Sodoma i Gomora. On se zalagao za njih, u njihovo ime; to jest, on je na neki način bio tip, simbol Isusa Hrista kao našeg Zastupnika pred Ocem. Naša misija u današnje vreme biće uspešna samo ako nastavimo da upućujemo takve molitve.

Avram je naučio da voli stanovnike Sodoma, Gomora i drugih obližnjih gradova. Zato je njegova molitva bila iskrena. On se već borio protiv nekih vladara koji su svojevremeno savladali vladare Sodoma i Gomora. Posle Avramove pobede, Vala, vladar Sodoma, izašao je u susret Avramu zajedno sa Melhisedekom. Vala je tražio da se njegovi ljudi vrate svojim kućama: „Daj meni ljude, a blago uzmi sebi“ (1. Mojsijeva 14,21). Tu se vidi ljubav tog vladara prema svom narodu. A budući da je ljubav bila jedna od velikih osobina kojima se Avram odlikovao, on je zavoleo vladare Sodoma i Gomora, te se molio za njih i njihov narod. „Ljubav prema dušama koje ginu pokrenula je Avrama na molitvu.“ – Elen G. Vajt, *Stvaranje, patrijarsi i proroci*, str. 140 (original).

Avram je pokazao poniznost i istrajnost u svojim molitvama. Čim je Bog prihvatio njegovu prvu molbu, da spase grad ukoliko se u njemu nađe 50 pravednika, nastavio je sa svojim posredovanjem.

Naša misija ne može biti uspešna bez molitve – posredničke molitve. Nakon susreta sa nekim, nakon držanja propovedi ili proučavanja Biblije, moramo se moliti za ljude s kojima smo došli u dodir. Bog uslišava te molitve dotičući srca onih s kojima smo ostvarili kontakt. Naša rečitost nije ono što će preobratiti naše prijatelje i poznanike, već to čini Sveti Duh. Zato se u svakoj misiji u kojoj učestvujemo moramo moliti za svaku osobu pojedinačno.

`Pročitajte tekstove Rimljanima 8,34 i Jevrejima 7,25. Šta nam oni govore o tome šta Isus čini za nas, i kako bi ta istina mogla da nam pomogne da bolje razumemo svoju ulogu kao posrednika za druge?`