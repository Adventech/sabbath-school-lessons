---
title: 'Avramova misija'
date: 25/10/2023
---

`Pročitajte tekst 1. Mojsijeva 19,1-29. Kakav je bio rezultat Avramovog duha gostoprimstva, ljubavi i molitve?`

Taj tekst nam daje zanimljiv nagoveštaj u vezi sa položajem koji je Lot zauzimao u Sodomu: „Lot sjeđaše na vratima Sodomskim“ (1. Mojsijeva 19,1). To znači da je bio važna ličnost u gradu, svakako jedan od zvaničnika, jer je sedenje na kapiji bilo privilegija javnih službenika, sudija i vladara (2. Samuilova 19,8; Jeremija 38,7; Ruta 4,1).

Devetnaesto poglavlje 1. Mojsijeve gotovo je paralelno sa 18. poglavljem i pričom o Avramovom susretu sa anđelima. I Avram i Lot su sedeli na ulazu ili kapiji (1. Mojsijeva 18,1; 1. Mojsijeva 19,1); i Avram i Lot su pozivali strance da se odmore u njihovom domu (1. Mojsijeva 18,3.4; 1. Mojsijeva 19,2); i Avram i Lot su pripremili hranu za svoje posetioce (1. Mojsijeva 18,4-8; 1. Mojsijeva 19,3). Izgleda da je Lot, bez obzira na greške koje je pravio, ipak imao i neke dobre osobine.

„Tada pusti Gospod na Sodom i na Gomor od Gospoda s neba dažd od sumpora i ognja, i zatr one gradove i svu onu ravan, i sve ljude u gradovima i rod zemaljski“ (1. Mojsijeva 19,24.25). 

Ne znamo koliko je ljudi živelo u Sodomu i Gomoru u vreme o kom govori ovaj izveštaj, ali među svim tim hiljadama ljudi samo je četvoro napustilo grad, a samo troje je spaseno. Isti slučaj je bio i sa potopom iz 1. Mojsijeve. Ne znamo koliko ih je bilo živo u to vreme, ali znamo da većina nije spasena.

Mali broj stanovnika Sodoma koji su spaseni govori nam nešto što ima veze i sa našom misijom – naime, neće svi biti spaseni. Mi bismo želeli da svi prihvate Isusa i Njegov plan spasenja, ali svako ima svoju slobodnu volju. Naš zadatak je da pozovemo što više ljudi da se opredele za Isusa. Sve dok izvršavamo svoju misiju, Bog nam pomaže posredstvom Svetog Duha, ali On nikad ne ide protiv bilo čije volje. Postojanje slobodne volje znači da će, na kraju krajeva, bez obzira šta mi radimo, koliko god da se molimo, spasenje zavisiti od izbora svakog pojedinca.

`Kako možemo naučiti da se ne obeshrabrimo ako ne vidimo rezultate kakve želimo kada se bavimo misijom?`