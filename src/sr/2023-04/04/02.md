---
title: 'Dar gostoprimstva'
date: 22/10/2023
---

`Pročitajte tekst 1. Mojsijeva 18,1-15. Koji elementi gostoprimstva se pokazuju u odgovoru koji Avram daje svojim gostima?`

Avram je sedeo na ulazu u svoj šator usred podnevne žege. To je bilo dosta neobično. U to doba dana leti, kada je sunce u zenitu, svi traže hlad i svež povetarac. Ali, možda je Avram trpeo vrućinu upravo zato da bi pritekao u pomoć mogućim prolaznicima.

Dok je tu sedeo, ugledao je tri putnika. Njegov običaj je, najverovatnije, bio da ponudi gostoprimstvo strancima. Zato je inicijativa za susret potekla upravo od Avrama. Naime, u tekstu vidimo da im je on potrčao u susret. To je takođe važan momenat – Avram je preuzeo inicijativu da ih upozna i pre nego što su mu prišli.

„Da vam donesemo malo vode i operite noge, te se naslonite malo pod ovijem drvetom. I iznijeću malo hljeba, te potkrijepite srce svoje, pa onda pođite, kad idete pored sluge svojega“ (1. Mojsijeva 18,4.5).

Avram je bio svestan svoje misije, koja se sastojala u tome da svoje znanje o Gospodu deli sa svima u svetu ogrezlom u paganstvo, idolopoklonstvo i mnogoboštvo. Kao što vidimo u ovom slučaju, najneposredniji način na koji je on ispunjavao svoju misiju bilo je gostoprimstvo prema tim strancima, koji su se, naizgled, tek tako pojavili na horizontu.

Uzgred rečeno, Avramovo „veliko domaćinstvo imalo je više od hiljadu duša, mnogi od njih bili su glave porodice, a bilo je dosta i obraćenika iz neznaboštva. Takvo domaćinstvo zahtevalo je čvrstu ruku na kormilu. Slabe, kolebljive metode tu ne bi koristile... Avramov uticaj širio se i izvan njegovog doma. Gde god je podizao svoj šator, pored njega je podizao i oltar za žrtve i bogosluženje. Kad bi šator bio uklonjen, oltar bi ostao; mnogi hananski nomadi, koji su svoje znanje o Bogu stekli na osnovu života Avrama, Njegovog sluge, zaustavljali su se kod oltara da prinesu žrtvu Gospodu.“ – Elen. G. Vajt, *Vaspitanje*, str. 187 (original). 

Od samog početka, ovom čoveku je bilo jasno da ga je Bog pozvao u misiju, i da njegov put u Obećanu zemlju nije bio odlazak na odmor, već prilika da postane blagoslov za one oko sebe, a preko svog potomstva, i za ceo svet.

`Koje principe nalazite u Avramovom primeru gostoprimstva, na koje biste mogli da se ugledate u svom životu?`