---
title: 'Za dalje proučavanje'
date: 27/10/2023
---

**„Ljubav prema dušama koje ginu pokrenula je Avrama na molitvu. Iako je mrzeo grehe tog pokvarenog grada, želeo je da se grešnici spasu. Njegovo iskreno zalaganje za Sodom pokazuje kakvu bi duboku zabrinutost za sudbinu nepokajanih i mi morali da osećamo. Moramo gajiti mržnju prema grehu, ali osećati samilost i ljubav prema grešniku. Svuda oko nas su duše koje će zadesiti propast tako beznadežna, tako strašna kao ona koja je zadesila Sodom. Svakoga dana za nekoga se završava vreme milosti. Svakoga sata neko odlazi izvan domašaja milosti. A gde su glasnici opomene, gde su pozivi grešniku da izbegne svoju strašnu sudbinu? Gde su ruke ispružene da ga vrate iz naručja smrti? Gde su oni koji će se ponizno i istrajno boriti sa Bogom za njega?**

Avramov duh bio je Hristov duh. Božji Sin je veliki Posrednik za grešnika. Onaj koji je platio cenu za otkupljenje ljudske duše zna njenu vrednost. Iako je osećao odvratnost koju prema zlu može da oseti samo savršeno čista duša, Hristos je prema grešniku pokazao ljubav koja se mogla začeti jedino u beskrajno dobrom srcu. U agoniji raspeća, dok je i sam bio opterećen užasnim bremenom greha celoga sveta, On se molio za svoje klevetnike i ubice: ’Oče! oprosti im; jer ne znadu šta čine’ (Luka 23,34).“ – Elen G. Vajt, *Stvaranje, patrijarsi i proroci*, str. 140 (original).

„Među okolnim narodima Avram je uživao ugled moćnog kneza i mudrog i sposobnog glavara. Nije se trudio da svoje susede isključi iz područja svoga uticaja. Svojim životom i karakterom, upadljivo različitim od života i karaktera obožavalaca idola, širio je snažan uticaj u korist prave vere. Njegova odanost Bogu bila je nepokolebljiva, svojom ljubaznošću i velikodušnošću budio je poverenje i prijateljstvo, dok je zbog netaknutog ugleda uživao poštovanje i čast.“ – *Stvaranje, patrijarsi i proroci*, str. 133, 134 (original).

**Pitanja za razgovor**

`1.	Na koje nam još primere pojedinaca, koji su se odazvali svom pozivu u misiju, Sveto pismo ukazuje? Šta je sa Jovanom Krstiteljem? Da li biste njega nazvali uspešnim?`

`2.	Pročitajte tekst 1. Mojsijeva 19,30-36. Šta nam on govori o karakteru pojedinih osoba koje su spasene iz Sodoma?`

`3.	Šta još možemo naučiti na osnovu Avramovog primera u vezi sa misijom i načinom na koji se ona sprovodi?`

`4.	Razmislite o sledećem: da li smatrate da je Avramovo posredovanje za Sodom i Gomor bilo uspešno ili neuspešno?`