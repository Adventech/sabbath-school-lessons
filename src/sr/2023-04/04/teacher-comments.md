---
title: 'Širenje Božje misije'
date: 27/10/2023
---

### PRVI DEO: OPŠTI PREGLED

Prošle sedmice lekcija je bila usredsređena na Božji poziv upućen ljudima da sarađuju sa Njim u delu širenja Njegove ljubavi svetu. Ova misija bila je ukorenjena u stvaranju i ponavlja se kroz Pismo. U središtu pažnje u lekciji za ovu sedmicu jeste širenje Božje misije. Ona počinje pozivom, ali se tu ne završava; bez širenja, poziv bi bio od male koristi.

Tekst 1. Jovanova 4,8 opisuje Boga kao ljubav. Ta ista Jovanova poslanica kazuje da će oni koji su svedoci Božje ljubavi širiti tu ljubav sa svetom. Ukoliko ono što ljudi dele nije ispoljavanje ljubavi, onda to nije deo Božje misije i ne treba ga širiti. Na sledećim stranicama nalazi se nekoliko primera širenja Božje ljubavi koji mogu poslužiti kao smernica u tome šta znači širiti Božju ljubav danas sa ljudima oko sebe koji još nisu u potpunosti iskusili Njegovu ljubav u punini.

### DRUGI DEO: KOMENTAR

Najbolje mesto od koga možemo početi kada proučavamo o širenju Božje ljubavi jesu Jevanđelja. Kada se Bog utelovio na Zemlji u Isusu, Njegovo utelovljenje bilo je snažan primer ljubavi. Iako niko od nas, očigledno, ne može da ponovi upravo takvo utelovljenje, pozvani smo da sledimo primer koji nam je Isus ostavio, naročito u tome kako se odnosio prema drugim ljudima i kako je pokazivao ljubav. Čak i letimično čitanje Jevanđelja brzo otkriva teme koje se ponavljaju i opisuju Isusa. Ove teme nam pomažu da procenimo kako širimo Božju ljubav.

Isus je gajio saučešće, ili prema pojedincima u potrebi ili prema mnoštvu ljudi. Ponekad je ovo saučešće navodilo Isusa da dodirne i izleči neku osobu (Luka 5,12.13), ponekad Ga je podsticalo da nahrani mnoštvo na kreativan način (Jovan 6,1-14), a ponekad je rezultiralo ljubaznom rečju ili pričom (Matej 19,14). Saučešće i deljenje u Božjoj misiji su nerazdvojivi. Ukoliko se, nakon razmišljanja, ne setimo mnogo trenutaka u kojima smo pokazali saučešće u svom životu ili aktivnostima u našim crkvama, moramo ponovo oceniti kako širimo Božju misiju i da li je uopšte širimo.

Isus je takođe tražio ljude koji su bili otvoreni da prime blagoslov. Kada učestvujemo u Božjoj misiji, treba da sledimo Njegov primer. Naša je prednost da tražimo zanemarene ljude u svojoj zajednici i da na kreativan način delimo Božju ljubav sa njima. U ovoj službi treba da sledimo Isusove stope i ispunimo ono što On želi, kao što je pokazano u tekstu Matej 25,31-46. Isus je bio zaokupljen popravljanjem narušenih odnosa, i provodio je većinu svog vremena na Zemlji obnavljajući prekinute veze. Iako smo svi grešni, oni koji su doživeli Isusovu ljubav i praštanje duguju ostatku sveta da pokažu tu ljubav i praštanje. Ovo pokazivanje delom je ono šta znači širiti Božju misiju.

Proučavaoci Biblije često su raspravljali o tome da li je Isusova prvenstvena briga bila da radi među Jevrejima ili sa širom zajednicom. Neki tvrde da su Jevreji bili u Njegovom središtu pažnje zato što je Isus proveo većinu svog vremena sa Jevrejima i zato što je rekao učenicima da čine isto, makar dok je bio sa njima (Matej 15,24). Ova misao je delimično istinita, ali postoje brojni primeri u kojima je Isus pokazao da Njegova ljubav nije samo za Jevreje. Nekoliko puta je citirao starozavetne narative koji su naglašavali veru nejevreja, kao što je izveštaj o udovici iz Sarepte, Nemanu, carici južnoj (Luka 4,24-27; Matej 12,42). Isus je proveo vreme izvan Judeje sa nejevrejima, uključujući najmanje jednu provedenu noć u samarijskom gradu (Jovan 4,40) i posetu području Tira i Sidona (Marko 7,24), da ne spominjemo Dekapolis, u kome su živeli neznabošci (Marko 7,31-36).

Isus je ostvario misiju i ljubav koji su stavljali izazov pred uskogrudo razmišljanje mnogih pripadnika Njegovog naroda u Njegovo vreme. Pokazujući ovu ljubav i vršeći misiju u svom životu, Isus je postavio pozornicu za ono što će nastupiti nakon što je umro, vaskrsao i vazneo se. Isus je očekivao da će oni koji su Ga sledili u Njegovo vreme na Zemlji iskusiti Njegovu ljubav na takav način da će odneti to iskustvo svetu. Unutar ovog konteksta iskustva ljubavi, Isus je uputio poznati poziv u tekstu Matej 28,18-20, nalažući svojim učenicima da pođu u svet. Ovaj nalog nije bio jednostavno poziv na misiju, već poziv da poučavaju, stvaraju učenike i šire Božju ljubav, koju je svaki učenik lično doživeo. Mi nismo pozvani da širimo Božju misiju dok prvo nismo imali priliku da upoznamo Boga i doživimo Njegovu ljubav. Samo tada imamo nešto što je vredno širenja.

Još jedan značajan deo Pisma koji je korisno čitati u vezi sa širenjem Božje ljubavi su Dela apostolska. Iako se u našoj Bibliji ova knjiga naziva Dela apostolska, bilo bi tačnije je nazvati Dela Svetog Duha. Knjiga obiluje saradnjom između Svetog Duha i ljudskih oruđa. Kao i u Jevanđeljima, pronalazimo ljude koji su stekli divno iskustvo sa Isusom, koji ne žele da drže to iskustvo za sebe i osposobljeni su od strane Svetog Duha da dele ovu ljubav svuda.

Kao što smo spomenuli u ranijoj lekciji, misija je uvek dvosmerna ulica u kojoj svi učesnici mogu nešto naučiti jedno od drugog. Dela apostolska nas podsećaju da mi kao ljudi ne zauzimamo Božje mesto. Bog, preko Duha, ide svuda ispred nas. Ova biblijska istina nudi nekoliko implikacija o kojima bi bilo mudro razmisliti.

Prvo, ako je Duh pošao ispred nas, treba da očekujemo da ćemo videti manifestaciju Duha kada stignemo na određeno mesto. Petar je doživeo ovu stvarnost u svom susretu sa Kornilijem (Dela 10,1-11,18). Kao rezultat, Petar je shvatio ne samo da je Bog već bio tamo pre nego što je stigao, već da je takođe mogao da nauči nešto od Kornilija o Božjoj ljubavi. Izveštaj o Petru i Korniliju na mnogo načina govori o Petrovom rastu u razumevanju Boga, u istoj meri u kojoj govori o Korniliju i njegovoj porodici. Kada pođemo da učestvujemo u Božjoj misiji, ne treba da idemo samopouzdano, kao da nemamo šta da naučimo od onih koji dolaze kod nas tražeći prosvetljenje. Umesto toga, polazimo očekujući da vidimo delovanje Duha tako da i mi možemo da sarađujemo.

Drugo, imamo nešto što možemo da podelimo. Iako Duh ide ispred nas, On takođe sarađuje sa nama. Svako od nas ima jedinstveno iskustvo ili svedočanstvo u vezi sa putovanjem sa Isusom. Mi treba da delimo svoja iskustva. Njima možemo u nečijem srcu da zapalimo iskru novog razumevanja Boga ili da podstaknemo u njemu ili njoj novu želju da slede Spasitelja. Ovaj podsticaj proističe iz našeg pokazivanja Božje ljubavi svojim rečima i delima. Budući da su zdravi odnosi u srži onoga što Bog želi od nas, On često čeka, ili ograničava svoje otkrivenje, dok Njegov sledbenik ne bude prisutan da objavi radosnu vest. Prema tome, dužni smo da uz molitvu prepoznamo ovu prednost, prilagođenu onima sa kojima Bog već radi, nastojeći da u svakoj prilici delimo izveštaj o Bogu.

### TREĆI DEO: PRIMENA U ŽIVOTU

Dok crkvene vođe često pokušavaju da motivišu ljude da se uključe u misiju, ključno je prepoznati da postoji nekoliko jednostavnih stvari koje svako od nas može da učini da bi ocenio sebe i sposobnost naše mesne crkve da širi Božju misiju. Ove jednostavne stvari, kada se učine svojom voljom, mogu korenito da nas preobraze da zauzmemo stav poniznosti, i da unesemo promene u crkvu koje nas navode da postanemo usredsređeniji na potrebe šire zajednice.

S vremena na vreme moramo lično da odvojimo vreme za razmišljanje o sebi. Ovaj čin zahteva ogromnu količinu iskrenosti, sa kojom se svi redovno borimo. Svako mora da upita sebe: Da li sam u poslednje vreme iskusio Božju ljubav? Ako nisam, zašto nisam? Ukoliko jeste, onda sebi postavite sledeće pitanje: Da li sam sa širom zajednicom podelio tu ljubav koju sam iskusio? Ova jednostavna pitanja, kada se iskreno postave, mogu otkriti mnogo toga.

Zajednički, crkva može da postavi ista pitanja. Da li je crkva mesto na kome zajednica može da stekne iskustva sa Bogom? I ukoliko zajednica stiče iskustva sa Bogom, da li crkva deli tu činjenicu sa širim društvom oko sebe? Kada crkva dobro razmisli o situaciji, vernici mogu da načine naredne planove, da steknu iskustva sa Bogom na nove načine ili da sa širom zajednicom aktivno podele ono što su doživeli.

Periodično podsećanje (preko propovedi, dečjih priča, knjiga i članaka) na potrebe sveta je veoma važno. Kao što je Isus radio sa svojim učenicima, Bog danas radi sa nama. Bog želi da budemo globalni stanovnici koji razmišljaju preko svojih ličnih potreba. Treba da čeznemo da se Božja ljubav deli svim ljudima, i da aktivno tražimo načine da ovo učinimo mogućim. Za pojedine ljude, ova istina znači usmeravanje nekih od svojih novčanih izvora prema misiji. Za druge, ova istina znači otvaranje sebe Božjem pozivu koji možda uključuje odlazak u novo mesto, ili u istoj zemlji ili na drugi kraj sveta. Zašto? Zato što je Bog zatražio od svakoga od nas da delimo svoje iskustvo i svoje darove sa ljudima kojima je očajnički potrebno da uvide demonstraciju Božje ljubavi. Šta god da vas Bog poziva da uradite, zapamtite da treba da ostanete otvoreni da primite blagoslov dok delite svoje iskustvo, i da je Bog već tamo ispred vas.