---
title: 'Avramova ljubav prema svima'
date: 23/10/2023
---

`Pročitajte tekst 1. Mojsijeva 18,16-33. Kako je Avram pokazao ljubav posebnog kvaliteta prema svim ljudima, bez obzira na njihovu pripadnost određenom plemenu, rasi ili narodu?`

Drugi Avramov kvalitet koji dolazi do izražaja u tekstu 1. Mojsijeva 18 bila je njegova ljubav prema ljudima, čak i prema onima koje nije lično poznavao. To je velika pouka za svakoga od nas. Ljudi iz Sodoma i Gomora bili su grešnici, ni blizu njegovom merilu vrednosti, ali njegovo srce bilo je puno ljubavi prema svima, bez obzira na njihovu rasu, pol, jezik ili religiju.

A onda Bog otkriva Avramu svoju odluku da uništi gradove Sodom i Gomor. „I reče Gospod: vika je u Sodomu i Gomoru velika, i grijeh je njihov grdan. Zato ću sići da vidim eda li sve čine kao što vika dođe preda me; ako li nije tako, da znam“ (1. Mojsijeva 18,20.21). 

Sa velikom poniznošću i dubokim poštovanjem, Avram je Bogu uputio svoju molbu: „Nemoj to činiti, ni gubiti pravednika s nepravednikom, da bude pravedniku kao i nepravedniku; nemoj; eda li sudija cijele zemlje neće suditi pravo?“ (1. Mojsijeva 18,25). 

Avram se nadao da će svojom ljubavlju spasiti sve ljude u tim gradovima, a ne samo pravednike. Naravno, njemu je bilo jasno koliko su zli i pokvareni bili ljudi koji su tamo živeli. Ko zna kakve je sve priče čuo o njima i njihovim navikama? A prema onome što znamo o njima, što nam je otkriveno u sledećem poglavlju, u ružnoj priči o Lotu i rulji ispred njegove kuće (videti 1. Mojsijeva 19,1-11), bili su to veoma pokvareni ljudi.

Pa ipak, Avram, pošto je lično poznavao Božju ljubav, obratio se Njemu i pokušao da posreduje u njihovu korist. Znao je da uvek postoji mogućnost da se ljudska bića vrate Bogu u pokajanju. Po Avramovom mišljenju, spasavanje stanovnika tih gradova pružilo bi im priliku da se pokaju.

U krajnjoj liniji, Avram je svoju molbu zasnivao na onome što je iz ličnog iskustva znao o Božjoj ljubavi prema ljudima. I sam je gajio veliku ljubav prema grešnicima, svestan da dok postoji život, postoji i nada u spasenje.

`Zašto je posrednička molitva toliko važna u našem molitvenom životu? Kako molitva za druge kojima je pomoć potrebna pomaže i nama da duhovno rastemo i bolje iskusimo stvarnost Božje ljubavi prema grešnicima?`