---
title: 'Potčinjavanje Božjoj volji'
date: 26/10/2023
---

`Pročitajte tekst 1. Mojsijeva 12,1-9. Čemu nas ti stihovi uče kad je reč o potčinjavanju Božjoj volji, čak i kada je put pred nama nejasan?`

Jedna od glavnih Avramovih osobina bila je njegova spremnost da se potčini Božjoj volji. Sva njegova iskustva sa Bogom karakterišu se tim potčinjavanjem.

*Njegov poziv:* Avram je dobio zahtevan poziv sa neba: „I reče Gospod Avramu: idi iz zemlje svoje i od roda svojega i iz doma oca svojega u zemlju koju ću ti ja pokazati“ (1. Mojsijeva 12,1). Kada je čuo glas sa neba, njegova prva reakcija mogla je biti da to potpuno zanemari, smatrajući da ima halucinacije. Ili je mogao da se suprotstavi toj poruci, govoreći nešto poput ovoga: *Ne želim da idem; sviđa mi se ovde.* „U zemlju koju ću ti ja pokazati“ – to deluje kao neobičan opis odredišta! Ipak, on je prihvatio poziv. Svoju volju je potčinio Božjoj volji i napustio dom svog oca i svoju zemlju: „Tada pođe Avram, kao što mu kaza Gospod“ (1. Mojsijeva 12,4).

Izbor zemlje: Izbila je svađa između Lotovih i Avramovih slugu, ali Avram nije bio čovek koji bi se sukobio sa sopstvenim telom i krvlju. Potčinio se volji Boga koji ga je ponovo blagoslovio: „A Gospod reče Avramu, pošto se Lot odijeli od njega: podigni sada oči svoje, pa pogledaj s mjesta gdje si na sjever i na jug i na istok i na zapad. Jer svu zemlju što vidiš tebi ću dati i sjemenu tvojemu dovijeka“ (1. Mojsijeva 13,14.15).

Uništenje Sodoma i Gomora: Kada mu je Bog otkrio sudbinu ta dva grada, Avram je, vođen ljubavlju, pokušao da ih spase. Ali, pošto u tim gradovima nije bilo ni deset pravednika, oni su uništeni. Avram se ponovo potčinio Božjoj volji i prihvatio Božji sud nad tim gradovima.

Gospod je mogao da upotrebi Avrama upravo zbog te njegove spremnosti da Mu se potčini u svakoj prilici. Tako mora biti i sa nama danas.

**Izazov:** Mi se u našim gradovima suočavamo sa preprekama kada je reč o propovedanju evanđelja na odgovarajući i delotvoran način. Zato se moramo moliti Bogu da se On umeša.

**Dodatni izazov:** Pronađite način da stupite u kontakt sa nekim ko je direktno pogođen teškom situacijom sličnom nekoj od onih kroz koje ste i sami prošli. Recite toj osobi da se molite za nju i tražite od Boga da vam pokaže šta biste još mogli učiniti da joj pomognete.