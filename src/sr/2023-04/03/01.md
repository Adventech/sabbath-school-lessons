---
title: 'Božji poziv u misiju'
date: 14/10/2023
---

### Tekstovi za proučavanje u toku sedmice
1. Mojsijeva 11,1-9; 1. Mojsijeva 12,1-3; Danilo 9,24-27, Matej 1,21; 1. Mojsijeva 12,10-13,1; Dela 8,1-4; Dela 1,8.

> <p>Tekst za pamćenje</p>
> „Nego ćete primiti silu kad siđe Duh sveti na vas; i bićete mi svjedoci i u Jerusalimu i po svoj Judeji i Samariji i tja do kraja zemlje“ (Dela 1,8).

Bog nas ponekad može izvesti iz naše zone udobnosti i učiniti nas svojim svedocima. Ponekad ta promena može da posluži postizanju Njegovih ciljeva, kao što je primer rasejanja naroda okupljenog oko Vavilonske kule. „Ovo raseljavanje bilo je način da se naseli Zemlja. Božja namera tako je ostvarena istim sredstvima koja su ljudi želeli da iskoriste da bi sprečili njeno ostvarenje“ (Elen G. Vajt, *Stvaranje, patrijarsi i proroci*, str. 120, original). Avram je, s druge strane, iz svoje domovine krenuo u drugu (1. Mojsijeva 12) u cilju svedočenja. Isusovi učenici, koji su najpre radili samo unutar sopstvenog naroda (Dela 3), prešli su na rad i za druge (Dela 8,1-4). U stihu Dela 1,8, Isus je postavio princip evangeliziranja: trebalo je da počnu lokalno, u Jerusalimu i Judeji, zatim da pređu u Samariju i, na kraju, da idu do svih krajeva zemlje.

Što se nas tiče, čak i ako ne napustimo svoju zemlju, Bog ipak želi da dopremo do ljudi oko nas. Kada je crkva u Jerusalimu postala zadovoljna svojim stanjem, njeni članovi su bili prinuđeni da se rasprše. Mada je došlo do progona i stradanja ljudi, ti nesrećni događaji postali su sredstvo za širenje dobre vesti po celom svetu.

**Proučite pouku za ovu sedmicu da biste se pripremili za subotu, 21. oktobar.**