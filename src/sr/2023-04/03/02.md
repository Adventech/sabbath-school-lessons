---
title: 'Izlazak iz naše zone udobnosti'
date: 15/10/2023
---

Da bismo došli do drugih, Božja namera je da izađemo iz svoje zone udobnosti. Želja da ostanemo samo sa svojima, sa onima koji pripadaju našoj etničkoj ili društvenoj grupi, može dovesti do sebičnosti, pa čak i drugih zala. Ta opasnost je jedna od pouka koje možemo izvući iz priče o Vavilonu.

`Pročitajte tekst 1. Mojsijeva 11,1-9. Kakve su bile namere naroda? Šta su hteli da urade i zašto je Bog to osujetio?`

Ova priča o građenju Vavilonske kule otkriva veliku ambiciju ljudi koji su u to bili uključeni. Oni su planirali da naprave monumentalnu strukturu, grad i kulu kakvih nije bilo nigde drugde na svetu – „grad i kulu, kojoj će vrh biti do neba, da stečemo sebi ime“ (1. Mojsijeva 11,4). 

Koliko često ljudi i danas nastoje da urade to isto? Da li će to postići kroz politiku, umetnost, biznis, pa čak i religiju, nije bitno. Ima onih koji žele da steknu veliko ime za sebe. Ali kako su, u krajnjoj liniji, uzaludni i besmisleni ti njihovi poduhvati! (Videti: Propovednik 2,1-11.) 

U tekstu 1. Mojsijeva 11,4 Biblija kaže da su ti ljudi hteli da sagrade kulu da se ne bi rasejali po zemlji. Hteli su da se drže zajedno iz sopstvenih sebičnih razloga. Ali Bog je imao drugi plan.

Ti ljudi su se i ujedinili zbog tog posla. Ali „reče Gospod: gle, narod jedan, i jedan jezik u svijeh, i to počeše raditi, i neće im smetati ništa da ne urade što su naumili“ (1. Mojsijeva 11,6). Taj ambiciozni plan naroda bio je, zapravo, veoma loš.

Mada Sveto pismo o tome ne govori izričito, Elen Vajt kaže da oni nisu poverovali u Božje obećanje da nikad više neće uništiti zemlju vodom (1. Mojsijeva 9,14.15). Gradili su s namerom da obezbede sopstvenu sigurnost, umesto da veruju Božjoj reči. Bez obzira na njihove krajnje motive, Bog je znao da im namere nisu čiste, već ispunjene sebičnom ambicijom, pa ih je sprečio da ostvare svoje ciljeve.

`Da li ste deo neke grupe ili etničke zajednice kojoj je najprijatnije unutar sebe same? Na koje načine možete da uspostavite kontakt sa drugima koji nisu pripadnici vaše rase, etničke grupe ili nacionalnosti?`