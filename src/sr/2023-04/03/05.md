---
title: 'Rana crkva i zone udobnosti'
date: 18/10/2023
---

`Pročitajte tekst Dela 8,1-4. Šta je u ranoj crkvi dovelo do rasejanja vernika izvan njihove zone udobnosti?`

Do tog trenutka, rana crkva je uglavnom bila stacionirana u Jerusalimu (ili na jevrejskoj teritoriji i među jevrejskim narodom). Međutim, kada je počelo progonstvo, u koje je Savle, pobožni Jevrejin i farisej, bio aktivno uključen, crkva iz Jerusalima se raspršila po celoj Judeji i Samariji. Isus je u tekstu Dela 1,8 predvideo: „Bićete mi svjedoci i u Jerusalimu i po svoj Judeji i Samariji.“ Ta izjava se ispunila, a u tekstu Dela 8,4 navodi se da „oni što se bijahu rasijali prolažahu propovijedajući riječ“.

Čak i nakon što je crkva počela da izlazi iz Jerusalima, vernici su i dalje propovedali u oblastima naseljenim Jevrejima ili u susedstvu jevrejskih naseobina u drugim gradovima. Stih Dela 11,19 ukazuje na to da je crkva bila raštrkana sve do Fenikije (Libana) i Kipra, ali oni u ovoj fazi nisu iznosili poruku nikome drugom osim Jevrejima. Isusovi učenici i prva crkva nisu nameravali da se potrude kako bi i neznabošci, a ne samo Jevreji, došli Gospodu. I dalje su imali veoma uska shvatanja o tome šta bi trebalo da bude misija crkve.

Petar, Isusov učenik i jedna od vodećih figura u ranoj crkvi, pokazivao je odbojnost prema tome da evanđeosku poruku iznosi paganima, čak i nakon što je Pavle počeo to da čini. Petar je bio poznat kao apostol obrezanih (što je značilo Jevreja), a Pavle kao apostol neznabožaca (Galatima 2,8). U početku, Petar nije želeo čak ni da bude viđen u društvu neznabožaca (Galatima 2,11.12). Međutim, Bog je isterao Petra iz njegove zone udobnosti i promenio njegovo srce. On je počeo da uči o tome šta evanđeoski nalog zapravo podrazumeva i šta je Isusovom smrću trebalo da se postigne za ceo svet.

`Pročitajte tekst Dela 10,9-15.28.29. Koju poruku je Gospod tom prilikom dao Petru, i na koji način smo mi, u naše vreme, dužni da primenimo to načelo na misionsko delo?`