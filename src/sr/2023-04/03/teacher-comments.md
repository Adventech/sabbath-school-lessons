---
title: 'Božji poziv na misiju'
date: 20/10/2023
---

### PRVI DEO: OPŠTI PREGLED

U prethodne dve lekcije, videli smo da je misija, pre svega, ukorenjena u Božjem delu. Božja misija treba da bude podsticaj za sve druge oblike misije da bi bili uspešni. Ove sedmice pažnju pomeramo sa Božje misije na poziv upućen ljudskom rodu da sarađuje sa Bogom u širenju Njegove ljubavi celom svetu. Iako je fokus na ljudskom aspektu misije, sve što sledi treba da se čita u svetlosti prethodne dve sedmice, koje su usredsređene na Božje misiološko delovanje i cilj.

Pismo sadrži brojne izveštaje i tekstove koji objašnjavaju Božji aktivni poziv upućen ljudima kao svojim saradnicima da dele blagoslove koje želi da iskusi čitav ljudski rod. Ove sedmice, istraživaćemo nekoliko takvih primera. Svi primeri iz lekcije za ovu sedmicu moraju se čitati u svetlu Božjeg prvobitnog plana stvaranja koji pronalazimo u 1. i 2. poglavlju knjige 1. Mojsijeva, koji je najjezgrovitije sumiran u tekstu 1. Mojsijeva 1,26-28. Čak i posle pada, Božje prvobitne namere za ljude ostale su iste, ali se izvršavanje tih namera promenilo zbog poremećaja u odnosima koji je bio posledica Adamove i Evine odluke. Sada je, pored Božje prvobitne želje, postojala potreba za planom otkupljenja. Ovaj plan započinje u Starom zavetu; ispunjen je u Isusovom životu, smrti i vaskrsenju; i objavljuju ga, kroz ostatak Novog zaveta, Isusovi sledbenici.

### DRUGI DEO: KOMENTAR

Kada je Bog stvorio Zemlju i nastanio čoveka u novostvorenom svetu, podelio je prvobitnu nameru sa Adamom i Evom. Bili su pozvani da se staraju o zemlji, kao i o svim živim stvorenjima, i da se rađaju i množe (1. Mojsijeva 1,26-28). Ono što se podrazumeva unutar ovog naloga, stalnim ponavljanjem reči „dobro“ u toku sedmice stvaranja, jeste misao da je Bog smestio ljudski rod u svet okružen divnim stvarima. Učenje o ovim stvarima i život u ovom svetu doveli bi do napretka i obilja. Bog je blisko bio uključen u život koji se odvijao na Zemlji; Božji običaj je bio da povremeno šeta Edemskim vrtom (1. Mojsijeva 3,8). Ljudima je bila data velika sloboda da na kreativne načine ostvare uloge koje im je Bog podario. Ovaj poduhvat bio je prvobitni misionski poziv koji je Bog uputio ljudima.  

Nakon pada čoveka i ulaska greha na ovu zemlju, prilike su se promenile. Međutim, ove promene nisu negirale prvobitni poziv koji je Bog uputio ljudskom rodu. Bog više puta podseća one koji su spremni da slušaju da treba da se rađaju i množe i da se staraju o zemlji (1. Mojsijeva 9,1; 1. Mojsijeva 15,4.5; 1. Mojsijeva 22,17.18; 1. Mojsijeva 35,11). Biblija ponavlja ovu temu od početka do kraja, dovodeći je do najviše tačke na ponovo stvorenoj Zemlji u 21. i 22. poglavlju Otkrivenja.

Greh je, međutim, uveo potrebu za planom spasenja koji će omogućiti čoveku da u punini živi životom prema Božjoj nameri. Otkupljenje je bilo prikazano ljudskom rodu preko obreda prinošenja žrtava. Dok su Adam i Eva delili ovaj plan sa budućim naraštajima, oni su čin prinošenja žrtava uvrstili  kao deo otkrivanja onoga što će Bog učiniti da spase palo čovečanstvo. Iako su se mnogi verovatno borili da shvate kako će otkupljenje delovati, neki su mogli da vide da Bog ima plan koji donosi nadu. Ovaj plan postao je deo Božjeg poziva čovečanstvu koji je trebalo da objave svetu. Božji plan omogućio bi ljudima da žive životom kakav im je On prvobitno namenio u Edemu.

**Poziv upućen Avramu 1. Mojsijeva 12,1-3**

Lekcija za ovu sedmicu naglašava Božji poziv upućen Avramu, koji pronalazimo u tekstu 1. Mojsijeva 12,1-3. Poziv sadrži nekoliko ključnih elemenata koje treba shvatiti ukoliko želimo u potpunosti da razumemo šta je bio Božji poziv na misiju, šta je trenutno i šta će nastaviti da bude. Kao prvo, poziv je utemeljen na narativu 1. Mojsijeva 1,26-28. Ova povezanost je najjasnije izražena u Isajinom ukazivanju na poziv upućenom Avramu i Sari da podele edemsku radost sa svetom (Isaija 51,1-3). Kada je Bog pozvao Avrama da bude blagoslov narodima, božanski poziv je podrazumevao da blagoslov povlači sa sobom vest o načinu života, izraženom kroz potpunu slobodu i kreativnost, što je bila Božja namera od samog početka. Letimično čitanje teksta 1. Mojsijeva 12,1-3 otežava da u potpunosti shvatimo taj blagoslov, ali njegovo značenje postaje jasnije kada ga čitamo u okviru šireg korpusa Pisma. 1. Mojsijeva 22 dodaje dodatnu pojedinost o tome šta je Avram bio pozvan da objavi: naime, Božji plan da pruži zamenu za ljudski rod preko smrti i kasnijeg vaskrsenja. Plan je pružio ljudima nadu da se dejstvo greha i smrti može nadvladati. Takođe je pružalo nadu da obećanja iz 1. Mojsijeva 1,26-28 mogu biti potpuno ostvarena ponovo u budućnosti.

Drugi element poziva upućenog Avramu koji se previđa nalazimo u 1. Mojsijeva 12,1-3. Avram je bio pozvan da blagoslovi narode. Mi smo pozvani da učinimo isto. Mi često propuštamo da zapazimo da će narodi takođe blagosloviti Avrama (1. Mojsijeva 12,3). Božji poziv na misiju uvek podrazumeva blagoslov u dva pravca. Oni koji slede Boga moraju takođe biti spremni da prime blagoslov od sveta koji ih okružuje. Poziv na misiju uvek je poziv da blagoslovimo i da budemo blagosloveni. Razumevanje ove dinamike menja stav pozvane osobe ili osoba prema drugima i menja pristup prema objavljivanju radosne vesti. Više ćemo istraživati ovu temu sledeće sedmice.

Kada čitamo Pismo, zapažamo određeni trend u oba zaveta. Bog je morao periodično da podseti čoveka na prvobitni poziv iz knjige 1. Mojsijeva. Potreba za podsećanjem proistekla je iz dve pojedinosti: 1) često su Božji sledbenici zaboravljali šta ih je Bog pozvao da urade; 2) promenljiva vremena zahtevala su jače upućivanje poziva. Odnosno, sveukupna suština Božjeg poziva treba da bude kontekstualizovana, s vremena na vreme, ali sam poziv u osnovi ostaje isti.

Prostor nam ne dozvoljava da sasvim istražimo sve naredne primere koji nas kroz Bibliju podsećaju na Božji poziv na misiju, ali nekoliko može da posluži kao primer. Kada je Bog izveo izrailjski narod iz Egipta u pustinju, Bog je izričito podsetio svoj narod da su, kao narod, bili pozvani da služe svim drugim narodima kao sveštenici (2. Mojsijeva 19,4-6); drugim rečima, Izrailj je bio pozvan da bude blagoslov narodima oko sebe i da primi blagoslov od njih. Solomun je ponovio poziv u svojoj molitvi posvećenja za novoizgrađeni hram (1. O carevima 8,41-43). Proroci i Izrailja i Jude ponavljali su ovaj poziv na različite načine, kao što se vidi u Isaija 19,23-25 i Mihej 4,2-5. Kada se Izrailj vratio iz izgnanstva, Bog ih je ponovo podsetio na ovaj poziv preko proroka Zaharije (Zaharija 8,20-23).

Isus je ostvario poziv i prikazao ga, na kraju ispunivši plan spasenja svojim životom, smrću i vaskrsenjem. Nakon što su nekoliko godina proveli sa Isusom i bili svedoci Njegovog vaskrsenja, učenici su bili pozvani na isti način na koji je Avram bio pozvan, a zatim Izrailj, kao što čitamo u Matej 28,18-20. Pavle, apostol, takođe je prepoznao da je njegov poziv bio ukorenjen u istom pozivu datom Avramu, kao što jasno kazuje u svojoj poslanici upućenoj Isusovim sledbenicima u Galatiji (Galatima 3,8.9.14). Poslednji poziv dat u Pismu pronalazimo u tekstu Otkrivenje 14,6, koji ne predstavlja novi poziv, već pre jednostavno ponavljanje poziva koji je započet u tekstu 1. Mojsijeva 1,26-28 i prenošen kroz istoriju. Verujemo da je ovaj konačan poziv upućen nama koji živimo u poslednjim danima zemaljske istorije.

Prema tome, poziv da živimo i napredujemo, kao što je bila Božja namera u Edemskom vrtu, jeste naš poziv danas. Imamo nadu da je život u skladu sa pozivom i napredak moguć zahvaljujući onome što je Isus učinio na Zemlji i što čini sada za nas na Nebu. Prednost je da sarađujemo sa Bogom u ovom pozivu i da izađemo u svet da podelimo blagoslov, dok takođe očekujemo da primimo blagoslov od onih koje srećemo.

### TREĆI DEO: PRIMENA U ŽIVOTU

Često kada ljudi slušaju o pozivu na misiju ili propovedaju o tome, oni svode taj poziv na širenje radosne vesti kao oblik informacije. Nema sumnje da širenje blagoslova koji je prvi put bio predstavljen ljudskom rodu u Vrtu i prenošen kroz mnoge kanale u istoriji jednim delom uključuje i deljenje informacija. Ali poziv je mnogo više od toga.

Kada prepoznamo da je Božji poziv upućen nama, kao ljudima, ukorenjen u tekstu 1. Mojsijeva 1,26-28, ovo razumevanje može nas navesti da, zahvaljujući svojim različitim talenatima i veštinama, privučemo ljude blagoslovu napredovanja koji nam je Bog namenio. Naše svedočenje drugima treba da bude udruženo sa širenjem plana spasenja, ali, konačno, život koji spasenje čini mogućim pružiće smisao pozivu koji nam je Bog uputio. Prema tome, naš poziv je da ostvarimo Božje blagoslove na takav način da ljudi vide i požele ono što imamo u Bogu. Ova misao znači da su vaše radno mesto, vaš dom, i vaš krug prijatelja primarna mesta na kojima vi ostvarujete Božji poziv. Iako propovedanje i deljenje literature ima svoje mesto, glavno ispunjenje poziva upućenog Avramu i vama takođe uključuje način na koji živite svoj svakodnevni život sa drugima koji se nisu predali Isusu ili još nisu imali prednost da Ga upoznaju. Međutim, ne zaboravite da je Božji poziv dvostruki blagoslov. Dok ostvarujete poziv u svom svakodnevnom životu, očekujte da vam se blagoslov vrati od ljudi od kojih ga možda i ne očekujete.