---
title: 'Za dalje proučavanje'
date: 20/10/2023
---

U knjizi *Apostolska crkva – Hristovim tragom* od Elen G. Vajt pročitajte poglavlja pod naslovom „Veliki nalog“, str. 25-34 (original) i „Čovek koji je tražio istinu“, str. 131-142 (original).

„Hristos je svojim učenicima, pre nego što se vazneo na Nebo, dao zadatak. Kazao im je da treba da budu izvršioci testamenta po kome je On namenio svetu riznice večnoga života. Vi ste bili svedoci da sam živeo životom žrtvovanja za svet, rekao im je. Videli ste moj trud oko Izrailja. Iako moj narod nije došao k meni da bi stekao život, iako su mi sveštenici i glavari učinili ono što su želeli, iako su me odbacili, ipak treba da dobiju još jednu priliku da prihvate Božjega Sina. Vi ste već videli da sam otvoreno primio sve one koji su došli k meni i priznali svoje grehe. Onoga koji dolazi k meni ni na koji način neću odbaciti. Vama, svojim učenicima, poveravam ovu vest milosti. Ona treba da bude objavljena i Jevrejima i neznabošcima – prvo Izrailju, a onda svim narodima, jezicima i plemenima. Svi koji poveruju treba da se okupe u jednoj Crkvi.“ – Elen G. Vajt, *Apostolska crkva – Hristovim tragom*, str. 27, 28 (original).

Veliki nalog je jasan: „Idite dakle i naučite sve narode“ (Matej 28,19). Prema tome, svakako je reč o odlaženju drugima, posebno drugim narodima.

„Evanđeoski zadatak predstavlja veliku misionsku povelju Hristovog carstva. Učenici iskreno treba da se trude oko duša, objavljujući svima poziv milosti. Nisu smeli da čekaju da ljudi dođu k njima; trebalo je da pođu ljudima i da im odnesu svoju poruku.“ – Elen G. Vajt, *Apostolska crkva – Hristovim tragom*, str. 28 (original).

„U našem svetu ima mnogo ljudi koji su bliže Božjem carstvu nego što mislimo. Gospod u ovom mračnom svetu greha ima mnogo skupocenih dragulja, kojima će uputiti svoje vesnike. Na sve strane ima onih koji će se opredeliti za Hrista. Mnogi će Božju mudrost ceniti više od svih prednosti ovoga sveta, i postaće verni nosioci svetlosti... Uvereni da je Petrovo ponašanje bilo u potpunom skladu sa Božjim planom, i da su njihove predrasude i isključivost potpuno suprotni duhu Jevanđelja, slavili su Boga, govoreći: ’Dakle i neznabošcima Bog dade pokajanje za život!’ I tako, pošto su oslobođeni međusobnog sukobljavanja, predrasude su bile uklonjene, isključivost utemeljena na stoletnim običajima bila je napuštena i otvoren je put objavljivanju Jevanđelja među neznabošcima.“ – Elen G. Vajt, *Apostolska crkva – Hristovim tragom*, str. 140-142 (original).

**Pitanja za razgovor**

`1.	Kako biste definisali reč „misija“ kad je primenite na sopstveni život?`

`2.	Na koje načine biste mogli svakodnevno da sprovodite misiju svojim stavom i ponašanjem? Kako možete biti više usmereni na misiju dok obavljate svoje svakodnevne zadatke?`

`3.	Koliko je važno da preispitujemo svoje srce i tražimo silu odozgo da bismo se očistili od predrasuda prema onima koji nisu slični nama?`