---
title: 'Početi odande gde se nalazimo'
date: 19/10/2023
---

`Pročitajte stih Dela 1,8. Koje je načelo Isus tu predstavio u vezi sa objavljivanjem poruke i svedočenjem o Njemu pred svetom?`

To Isusovo načelo pokazuje nam kako bi trebalo da se ponašamo kao Njegovi učenici, koji imaju dobru vest koju treba podeliti sa drugima. Objavljivanje istine ne sastoji se u tome da ubeđujemo druge koliko greše, već u tome da govorimo o Isusu na način na koji je On prikazan u porukama tri anđela iz teksta Otkrivenje 14,6-12.

Dakle, postoje izvesna načela koja nalazimo u Isusovim rečima zapisanim u stihu Dela 1,8.

Prvo, „bićete mi svjedoci... u Jerusalimu“. Kao što smo već videli (ali vredi ponoviti), mi treba da budemo Njegovi svedoci tamo gde boravimo fizički. To uključuje naš sopstveni dom, našu crkvu, naše susedstvo i našu društvenu zajednicu. Moramo biti Njegovi svedoci najpre tamo gde se nalazimo, na području na koje nas je On prvobitno postavio – kod kuće ili na poslu – pred ljudima koji su nam najbliži. To mogu biti članovi naše uže ili šire porodice, ljudi iz crkve, kolege s posla, komšije i šira društvena zajednica.

Ponekad su ljudi zainteresovani samo za odlazak u neku daleku zemlju i u neke strane kulture da bi tamo bili Njegovi svedoci, a ne svedoče ljudima oko sebe. Trebalo bi da počnemo tamo gde se nalazimo, i da odatle krenemo kuda god nas Gospod vodi.

A zatim, „i po svoj Judeji i Samariji i tja do kraja zemlje“ (Dela 1,8). Isus tu ponovo potvrđuje činjenicu da svedočenje uključuje prelazak kulturalnih granica. Pošto počnemo od mesta na kom se nalazimo, možda ćemo biti pozvani da se preselimo u druga područja da bismo došli do različitih društvenih, etničkih i verskih grupa. Ako pripadam određenoj etničkoj ili jezičkoj grupi, možda će mi biti mnogo lakše da svedočim upravo toj grupi, zbog minimalnih kulturnih barijera koje treba preći. U nekim delovima sveta, samo jedan klan ili pleme imaju svoje predstavnike u sastavu crkve. Međutim, Isusov Veliki nalog nam govori da je od presudne važnosti da, kao Njegovi svedoci, izađemo iz svoje zone udobnosti i da ulažemo sredstva u dosezanje takvih grupa ljudi. I njima je potrebna Isusova poruka.

**Izazov:** Uočite grupe ljudi sa posebnim potrebama u vašoj zajednici, i napravite spisak takvih grupa do kojih se crkva nije potrudila da dopre.

**Dodatni izazov:** Počnite da se molite za priliku da se u bliskoj budućnosti angažujete u misiji za ljude sa posebnim potrebama.