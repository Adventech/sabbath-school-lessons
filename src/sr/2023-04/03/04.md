---
title: 'Avramov poziv'
date: 17/10/2023
---

Poslušavši Božji poziv, Avram je ušao u zemlju u skladu sa zapovešću koju mu je Bog dao. Međutim, izgleda da se stvari od samog početka nisu odvijale baš najbolje po njega. Stigao je tamo kuda mu je Bog rekao da ide, ali, prema Bibliji, „bijahu tada Hananeji u toj zemlji“ (1. Mojsijeva 12,6) –  neznabošci poznati po svojoj surovosti i nasilju. Nije ni čudo što se, odmah po dolasku, Gospod javio Avramu i rekao: „Tvojemu sjemenu daću zemlju ovu“ (1. Mojsijeva 12,7). Nema sumnje da je Avramu bilo potrebno ohrabrenje.

Međutim, stvari se i *dalje* nisu odvijale posebno dobro po njega, bar u početku.

`Pročitajte 1. Mojsijeva 12,10-13,1. Šta mu se potom događalo i kakve greške je pravio taj Božji čovek?`

Koliko je obeshrabrujuće za njega moralo biti to što je napustio udoban i najverovatnije imućan život u svojoj domovini, samo da bi otišao, „ne znajući kuda ide“ (Jevrejima 11,8). A jedna od prvih stvari s kojima se suočio bila je glad! Ta glad je bila toliko teška da je morao da napusti mesto u kojem mu je Bog rekao da se nastani, i da ode negde drugde. A nakon toga, stvari su postale još gore.

„Za vreme boravka u Egiptu, Avram je pokazao da nije oslobođen od ljudskih slabosti i nedostataka. Prikrivajući činjenicu da je Sara njegova žena, pokazao je nepoverenje u božansku zaštitu, nedostatak čvrste vere i hrabrosti, osobine koje je tako često i sjajno pokazivao... Avramov nedostatak vere doveo je Saru u veliku opasnost. Vladar Egipta, obavešten o njenoj lepoti, naredio je da je dovedu u njegovu palatu, nameravajući da je uzme za ženu. Međutim, Gospod je, u svojoj velikoj milosti, zaštitio Saru, šaljući svoje sudove na vladarsku porodicu.“ – Elen G. Vajt, *Stvaranje, patrijarsi i proroci*, str. 130 (original).

Ne može se nipošto reći da je misionski posao lak, ali Avram je svojim laganjem, i time što se poslužio prevarom, samo još više pogoršao stvari. Na sreću, Bog je Bog strpljenja i nije odbacio svog slugu zbog te greške, koja, nažalost, nije jedina koju je Avram napravio. Kako je utešno znati da, uprkos našim greškama, ako se budemo držali Gospoda u veri i pokornosti, kao što je to Avram činio, ne samo da nam greške, gresi i mane mogu biti oprošteni, već nas Gospod i dalje može upotrebiti u svojoj misiji.

`Koje pouke možemo izvući iz priče o Avramu u Egiptu?`