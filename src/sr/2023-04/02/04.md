---
title: 'Večno evanđelje – poruka misije'
date: 10/10/2023
---

`Pročitajte Otkrivenje 14,6.7. Koje aspekte Božje misije možemo prepoznati u „večnom evanđelju“, iznetom od strane prvog od tri anđela iz Otkrivenja 14?`

To je jedino mesto u Svetom pismu gde su reči „večno“ i „evanđelje“ povezane. Evanđelje je dobra vest o blagodati koja se nudi svima preko Isusa Hrista. On je došao na naš svet da nam pokaže „blagodat i istinu“ (Jovan 1,14). Živeo je bezgrešnim životom i umro na krstu kao zamenička žrtva da bi podneo kaznu za naše grehe (Isaija 53,4.5; 1. Petrova 3,18). Onda je vaskrsao, vratio se na nebo, bio uzvišen od Oca, i danas posreduje za nas u nebeskom svetilištu (Otkrivenje 1,18; Dela 2,33; Jevrejima 7,25). A uskoro će ispuniti svoje najveće obećanje – vratiće se u veličanstvu i slavi da bi, na kraju, posle milenijuma, uspostavio Božje carstvo na zemlji (Jovan 14,1-4; Dela 1,11; Otkrivenje 21,1-4). Sve su to suštinske realnosti večnog evanđelja.

Ipak, činjenica da je ta poruka večna izuzetno je važna. Postoji samo jedno evanđelje koje može da nas spase. I ono će ostati isto sve dok se Božja misija u potpunosti ne izvrši. Nikad neće biti drugog evanđelja. Lažna učenja i doktrine dolaze i prolaze (Efescima 4,14), ali poruka o spasenju – večno  evanđelje je nepromenljivo, i oni koji veruju i žive u poslušnosti njemu biće nagrađeni (videti 5. Mojsijeva 5,33; Rimljanima 2,6). 

Isti nalog koji je dat prvim učenicima dat je i nama danas. Mi moramo nastaviti s tim zadatkom da stvaramo učenike za Hrista svuda po svetu. Ali kakvi ti učenici treba da budu? Dobri, pošteni, potpuno posvećeni ljudi, puni ljubavi? Te osobine su suštinski važne, ali nisu dovoljne. Moramo stvarati učenike koji će biti usredsređeni na sve biblijske elemente učeništva (Luka 9,23; Jovan 13,34.35; 2. Korinćanima 5,17), s krajnjim ciljem da budu spremni i da pripremaju ostale za drugi dolazak našeg Učitelja, Isusa Hrista.

„Propovedanje da je Drugi Hristov dolazak pred vratima, u stvari je najavljivanje suda (Otkrivenje 14,6.7). To najavljivanje nazvano je Večnim evanđeljem. Prema tome, propovedanje Drugog Hristovog dolaska, objavljivanje njegove blizine, istaknuto je kao važan deo evanđeoske poruke.“ – Elen G. Vajt, *Pouke velikog Učitelja*, str. 227, 228 (original).

`Kako je koncept suda povezan sa „večnim evanđeljem“ u poruci prvog anđela? Zašto evanđelje mora biti od suštinske važnosti kad je reč o ideji suda?`