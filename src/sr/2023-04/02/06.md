---
title: 'Svet – polje misije'
date: 12/10/2023
---

`Pročitajte Otkrivenje 7,9.10. Šta nam taj tekst sugeriše u vezi sa dalekosežnim geografskim opsegom Božje misije?`

Pouka za ovu sedmicu s razlogom razmatra dva ključna stiha u vezi sa misijom, koji naglašavaju presudnu važnost stvaranja učenika u skladu sa Velikim nalogom i porukom o večnom evanđelju. Zanimljivo je da ti stihovi imaju najmanje jednu zajedničku tačku koja ih povezuje, a to je polje misije. Tako u prvom slučaju čitamo: „Idite dakle i *naučite sve narode*“ (Matej 28,19), a u drugom: „Da objavi onima koji žive na zemlji, i *svakome plemenu i jeziku i koljenu i narodu*“ (Otkrivenje 14,6, italik dodat). 

Drugim rečima, Hristovo evanđelje treba da dosegne sve klase, sva plemena, sve jezike i narode. Pod uticajem evanđelja, svi spaseni treba da se ujedine u jedno veliko bratstvo. Imamo samo jedan uzor koji treba da podražavamo, a to je Hristos. Ako prihvatimo istinu kakva je u Isusu, nacionalne predrasude i zavisti biće razvejane, i duh istine će naša srca spojiti u jedno.

Kada je rekao: „Bićete mi svjedoci“ (Dela 1,8), Isus je imao na umu tri različite geografske oblasti:

1. Oblast: „Bićete mi svjedoci... u Jerusalimu.“ U to vreme, Njegovi učenici su bili veoma blizu Jerusalima. Dakle, Isus je u suštini rekao: „Svoje iskustvo sa Bogom počnite da delite sa onima koji su vam bliski. Misija počinje od kuće, porodice, komšija, prijatelja. To je naše početno misionsko polje.

2. Oblast: Isus zatim nastavlja: „I po svoj Judeji i Samariji.“ Naša misija obuhvata i one koji su nam na neki način bliski, ali su u isto vreme i udaljeni od nas. U ovoj grupi su ljudi koji možda govore istim jezikom kao i mi – ljudi koji imaju sličnu kulturu, ali nisu deo naše životne svakodnevice. To nam je sledeće misionsko polje.

3. Oblast: Posle toga, Hristos kaže: „I tja do kraja zemlje“. Božja misija nas poziva da dosegnemo pojedince iz svih mesta, naroda, jezika i etničkih grupa. To je naše konačno misionsko polje.

*Izazov:* U toku ove sedmice, molite se svakog dana za zajednicu u kojoj živite. Bog vas je tu postavio s razlogom.

*Dodatni izazov:* Istražite demografiju svog područja (kakvi ljudi žive oko vas) – proučite etničko i versko poreklo, stare, mlade, siromašne, bogate, jezike kojim se govori, itd. Zamolite Boga da vam pokaže kako možete biti kanali Njegove ljubavi prema tim ljudima.