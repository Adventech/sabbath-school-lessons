---
title: 'Božji narod – provodnik misije'
date: 11/10/2023
---

Bog je tokom istorije uvek imao one koji su verno predstavljali Njegov karakter i poslušno sprovodili Njegove namere. Božji narod čine oni koji su pozvani i koji su prihvatili Njegov poziv da budu uživaoci Njegove blagodati. Svi su oni bili – i nastavljaju da budu – Božja oruđa za ispunjenje Njegove misije.

`Pročitajte tekstove: 1. Mojsijeva 12,1-3 i 5. Mojsijeva 7,6.11.12. Koji je bio Božji prvobitni cilj sa Njegovim narodom u Starom zavetu?`

Božji savez sa Avramom i njegovim potomcima imao je određenu svrhu. Oni su pozvani, stvoreni i zaduženi da budu nosioci Božje misije – kanali blagoslova do svih naroda (up. 5. Mojsijeva 28,10; Isaija 49,6). Međutim, oni su izabrani u okviru zavetnog odnosa sa Bogom, koji je bio uslovljen njihovom verom i poslušnošću (1. Mojsijeva 22,16-18; 2. Mojsijeva 19,5.6; 5. Mojsijeva 28,1.2; 2. Dnevnika 7,14). Taj proces, privlačenje okolnih naroda ka Izraelu, bio je Božja „misionska strategija“ u Starom zavetu.

U Novom zavetu, Božja misija se nastavlja. Vaskrsli Gospod i Spasitelj sada pokreće obnovljenu „misionsku strategiju“ (videti Matej 28,18-20; Dela 1,8), prema kojoj Hristovi učenici, koji čine crkvu, u okviru svoje misije izlaze u susret celom svetu, umesto da, kao u slučaju drevnog Izraela, svet dolazi kod njih. Misija nije nastala sa crkvom. Naprotiv, crkva postoji upravo zato što Bog još uvek ima misiju koja treba da se ispuni, i On koristi svoju crkvu da bi je ispunio.

Ipak, ostaje pitanje: Koja je misija crkve? To je ista ona misija kao i misija Onoga koji je Crkvu i pozvao u postojanje: „Jer je sin čovječij došao da nađe i spase što je izgubljeno“ (Luka 19,10). Mada niko od nas iz crkve ne može da spase nikoga, mi možemo i moramo da upućujemo druge na Onoga jedinog koji može da spase, a to je Isus Hristos.

„Misija Hristove crkve je da spasava grešnike koji propadaju. Ona treba da obznani Božju ljubav prema ljudima i da ih zadobija za Hrista delotvornošću te ljubavi.“ – Ellen G. White, *Testimonies for the Church*, vol. 3, p. 381. Kakva prednost i ogromna odgovornost!

`Misija je za crkvu ono što je vazduh za naš život. Bez vazduha umiremo. Bez misije, crkva umire. Šta vi lično možete učiniti da biste održali život svoje crkve?`