---
title: 'Trojedan Bog – poreklo Misije'
date: 08/10/2023
---

Božja misija predstavljena u Svetom pismu na svom čelu i u središtu ima Isusa Hrista, kao jedini put do spasenja. Sam Hristos je izjavio: „Ja sam put i istina i život; niko neće doći k ocu do kroza me“ (Jovan 14,6). Ali On nam takođe pomaže i da razumemo suštinsku važnost koju trojedan Bog ima za Njegovu misiju.

Sve što je Hristos činio bilo je za ili od Njegovog Nebeskog Oca (videti Jovan 4,34; Jovan 5,30; Jovan 12,45). Međutim, moramo uvek imati na umu da Isusova misija nije počela onda kada je došao na ovaj svet. On je nju primio od Oca još pre stvaranja našeg sveta (uporediti sa Efescima 1,4; 1. Petrova 1,20).

Dakle, Bog je planirao svoj dolazak među ljude čak i pre nego što je postavio temelje naše planete, i svojevoljno je ušao u istoriju čovečanstva kako bi postigao taj cilj.

Sin je stvorio ovaj svet (Jovan 1,3), a „kad se navrši vrijeme“ (Galatima 4,4), Bog je pokazao svoju ljubav poslavši Sina ovde (Jovan 3,16, 17). Sin je došao, umro na krstu i pobedio smrt. Zatim, poslat od Oca, Duh je došao ovde (Jovan 14,26; Jovan 16,7), osvedočio svet (Jovan 16,8-11), a danas nastavlja misiju Oca i Sina osnaživanjem i slanjem Božjeg naroda u misiju (Jovan 14,26; Jovan 16,13.14).

`Pročitajte tekst Jovan 20,21.22. Kako bi razumevanje da ona ima svoje poreklo u Ocu, Sinu i Svetom Duhu trebalo da oblikuje našu misiju?`

Mada se reč „trojstvo“ ne nalazi u Bibliji, postoje brojni dokazi povezani sa misijom koji uključuju sve tri Ličnosti Božanstva. Na primer, Hristos se posle vaskrsenja javio svojim učenicima i obećao im: „Ja ću poslati obećanje oca svojega na vas; a vi sjedite u gradu Jerusalimskome dok se ne obučete u silu s visine“ (Luka 24,49, italik dodat). Tu vidimo stvarnost misije Božanstva izraženu u jednoj rečenici: obećanje Oca, uverenje Sina da će se obećanje ispuniti, i samo obećanje – dolazak Svetog Duha (videti: Luka 3,16; Dela 1,4.5.8).

Iz toga saznajemo da ova misija zapravo nije naša. Ona pripada trojednom Bogu. Kao takva, ona sigurno neće propasti.

`Otac, Sin i Sveti Duh – svi zajedno su uključeni u delo spasavanja duša. Zašto bi tu misao trebalo da smatramo izuzetno utešnom?`