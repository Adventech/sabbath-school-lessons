---
title: 'Božja misija usmerena na nas: 2. deo'
date: 13/10/2023
---

### PRVI DEO: OPŠTI PREGLED

U pozdravnom govoru pre vaznesenja na Nebo, Isus je naložio svojim učenicima: „Dade Mi se svaka vlast na nebu i na zemlji. Idite, dakle, i naučite sve narode krsteći ih va ime Oca i Sina i Svetoga Duha, učeći ih da sve drže što sam vam zapovijedao; i evo Ja sam s vama u sve dane do svršetka vijeka.“ (Matej 28,18-20) Ovo uputstvo poznato je kao Veliki nalog. Isus je Velikim nalogom postavio plan za crkvu u svim vekovima i okvirima. Pored jasnog objašnjenja da je odgovornost učenika da šire Njegova učenja svim ljudima u svetu, Isus je takođe uverio svoje sledbenike da je postizanje ovog zastrašujućeg zadatka moguće zahvaljujući Njegovoj svemoći i sveprisutnosti, koje će upotrebiti u njihovu korist.

### DRUGI DEO: KOMENTAR

Iako je na početku bilo snažnih neslaganja u vezi sa određenim aspektima Velikog naloga (Dela 15,1-29; Galatima 2,11-14), uopšteno gledano, razumevanje identiteta i misije Rane crkve bilo je povezano sa Hristovim nalogom da stvaraju učenike u svim narodima. Činjenica da se svako od četiri Jevanđelja završava izveštajem o Velikom nalogu snažno svedoči o centralnom mestu koje je zauzimao (Matej 28,18-20; Marko 16,15-20; Luka 24,45-49; Jovan 20,21-23). Od tada se Veliki nalog vekovima tumači i primenjuje različito.

**Elementi učeništva**

Pregled literature o učeništvu otkriva tri osnovne dimenzije, ili procesa, svakog uspešnog pristupa učeništvu: racionalnu, odnosnu i misionsku dimenziju.

Racionalna (povezana sa učenjem) dimenzija učeništva je proces u kome vernik svojom voljom uči od Isusa. U svom originalnom kontekstu, reč „učenik“ (*mathetes*) odnosila se na nekoga ko stiče zanat od učitelja. Ta osoba će se pridružiti učitelju da bi stekla i teoretsko i praktično znanje. Racionalna dimenzija naglašava potrebu za stalnom promenom i rastom, čak i kod onih koji su već postali učenici. Budući da je „učenje“ u tekstu Matej 28,19 proces koji traje, racionalna dimenzija učeništva je doživotan proces učenja i rasta. Međutim, cilj ovog stalnog učenja nije samo da pruži znanje već da usadi potpunu posvećenost Isusu.

Odnosna (povezana sa zajednicom) dimenzija učeništva razvija se u kontekstu zajednice koja pruža podršku i u kojoj odgovornost zauzima određeno mesto. Novi zavet prikazuje veoma dinamičnu kulturu zajedništva u Ranoj crkvi zbog njihovog razumevanja stvaranja učenika kao odnosnog procesa. Zbog svojih starozavetnih korena, Rana crkva nastavila je da naglašava srodstvo kao jednu od suštinskih vrednosti. Ono po čemu se ova nova zajednica razlikovala bilo je što se srodstvo više nije određivalo po krvnoj liniji i etničkoj pripadnosti, već prema zajedničkoj veri i zajedništvu u Hristu. Crkva je postala sredina inkluzije i prihvatanja (Galatima 3,28). Članstvo je bilo svima dostupno na temelju ispovedanja vere u Hrista kao Spasitelja i javnim ispoljavanjem, vodenim krštenjem, potpune odanosti Hristu (Dela 2,37.38).

Rana crkva izrazila je vrednosti udružene solidarnosti i srodstva kroz upotrebu motiva, kao što su Hristovo telo i Božja porodica, da bi opisala uzajamnu zavisnost između vernika, i da bi prenela blisku vezu koja im je omogućila da se međusobno ophode kao članovi porodice (Rimljanima 12; 1. Korinćanima 12; Efescima 2,19; Efescima 4; Galatima 6,10; 1. Timotiju 3,15; 1. Petrova 4,17). Takvo staranje negovalo je razvoj trajnog osećanja međusobne zavisnosti, udružene solidarnosti i odgovornosti među članovima crkve. Njihova uzajamna zavisnost sugerisala je da svaki ud tela ima jedinstvenu ulogu, a da ipak zavisi od svih drugih članova.

Mnoštvo je bilo privučeno ovoj novoj zajednici vernih koja je prikazala nov način života (Dela 2,46.47). U takvoj sredini, biti učenik nije bilo isto što i jednostavno prihvatiti apstraktne propozicione istine o Isusu. Biti Hristov učenik značilo je učiti od Isusa i primeniti u životu znanje o Njemu. Ova vrsta učeništva bila je i ono što je Rana crkva činila u Hristovo ime i ono kako su predstavljali Hrista u svetu. Ova kultura zajedništva u Novom zavetu, u kojoj su vernici bili integrisani članovi grupa koje su pružale podršku, postala je plodno tlo za seme jevanđelja koje je trebalo posejati i negovati.

Misionska (širenje vere) dimenzija učeništva bavi se razumevanjem poziva da „stvaramo učenike“ (*mathēteusate*), u tekstu Matej 28,19, odnosno poziva da se uključimo u misiju i umnožimo njihov broj. Ova naredba je glavna zapovest Velikog naloga, i mora ostati osnovna odgovornost crkve u svakom kontekstu. Vernici Novog zaveta povezali su ideju o pripadanju zajednici sa odgovornošću da šire ono za šta se zajednica zalaže. Misija, u kontekstu Velikog naloga, više je od poziva da se jevanđelje širi onima koji ne poznaju Hrista. Misija je i poziv da se deli svoja vera i da se obuče zainteresovane osobe kako bi bile oslobođene iz sotoninog stiska, da bi potpuno i stalno mogle posvetiti sebe vlasti Isusa Hrista.

Novi zavet otuda koristi reč „učenik“ da ukaže na odnos sa Hristom, i potpunu posvećenost Njemu, koji dolazi kao rezultat učenja i usvajanja Njegovog učenja, promene usled stalnog rasta u poznanju Isusa Hrista (2. Petrova 3,18), života potpune pokornosti Njegovoj vladavini kroz silu Svetog Duha (Filibljanima 3,8), i pomaganja drugima da počnu da stiču iskustvo, gaje poverenje i slede Isusa (2. Timotiju 2,2). Sa ove tačke gledišta, učeništvo ne treba shvatiti kao crkveni program, zato što nije određeni događaj u vremenu. Učeništvo je pre doživotni proces rasta u Hristu koji preobražava vernikov kognitivni, afektivni i vrednosni ugao sagledavanja života.

**Određeni uglovi sagledavanja trenutnog stanja učeništva**

Postoji saglasnost među skolarima hrišćanskog učeništva danas da, u poređenju sa Novim zavetom, sadašnja praksa učeništva je, u velikoj meri, izgubila svoj primat među hrišćanima. Stvaranje učenika je razvodnjeno do jednostavnog pretvaranja obraćenika u hrišćanstvo u članove crkve. Sadašnji rast crkve se posmatra velikim delom kao numerički i statistički rast bez, nažalost, mnogo duhovne dubine. Drugim rečima, hrišćani su, generalno govoreći, mnogo bolji u obraćanju ljudi nego što su u pomaganju obraćenicima da postanu Hristovi učenici. Žalosno je reći, ova pojava podrazumeva da neko može postati hrišćanin a da ne postane nužno i Hristov učenik.

**Stvaranje učenika: odgovornost svakog vernika**

Isusov nalog da se stvaraju učenici u svim narodima nije bio upućen samo dvanaestorici prvobitnih učenika. Ovaj zahtev predstavlja odgovornost kojom se obavezuje svaki hrišćanin. Prema Petrovim rečima, to je razlog zašto svaki vernik postoji: „A vi ste izabrani rod, carsko sveštenstvo, sveti narod, narod dobitka, da objavite dobrodjetelji Onoga koji vas dozva iz tame k čudnome vidjelu svome.“ (1. Petrova 2,9) Takođe zapazite sledeće izjave Duha proroštva:

„Svaki pravi učenik rađa se za Božje carstvo kao misionar. Onaj koji pije od vode postaje izvor života. Primalac postaje davalac. Hristova milost u duši je kao vrelo u pustinji, koje izvire da osveži sve i učini one koji su blizu smrti željnim da piju vodu života.“ (*Čežnja vekova*, str. 195. original)

„Bog očekuje ličnu službu od svakoga kome je poverio poznavanje istine za ovo vreme. Svi ne mogu otići kao misionari u strane zemlje, ali svi mogu biti misionari kod kuće u svojim porodicama i u susedstvu. (*Testimonies for the Church*, sv. 9. str. 30)

„Odgovornost za ispunjenje ovog naloga ne počiva samo na rukopoloženim propovednicima. Svaki koji je primio Hrista pozvan je da radi na spasavanju svojih bližnjih.“ (*Apostolska crkva – Hristovim tragom*, str. 110. original)

„Kad se osnuje nova crkva, svi vernici treba aktivno da učestvuju u misonarskom radu. Treba da posete svaku porodicu u susedstvu i znaju njihovo duhovno stanje.“ (*Testimonies for the Church*, sv. 6. str. 296)

Aktivno učešće u ispunjenju Velikog naloga stalan je i obavezan zahtev da biste bili Hristovi učenici.

### TREĆI DEO: PRIMENA U ŽIVOTU

Na osnovu evanđeoskog naloga, svi hrišćani su pozvani da dele svoju veru u bilo kom obimu. Slede tri načina na koje vernici mogu da ispune Hristov misionski nalog u svakoj oblasti života, uključujući i posao:

1. Svi hrišćani snažnu radnu etiku treba da učine delom svog hrišćanskog svedočenja. Pismo nalaže hrišćanima da održe karakter kojim će proslaviti Boga u svom profesionalnom životu dok ulažu sve svoje snage u ono što čine, kao da rade neposredno za Boga (Kološanima 3,23.24). Kada vernici posmatraju svoje poslove kao deo Božjeg poziva u svom životu, oni dodaju novo značenje hrišćanskom svedočenju. Čuvanje integriteta, težnja ka izvrsnosti, poverljivost i pouzdanost, i ophođenje prema drugima sa poštovanjem na radnom mestu osobine su koje hrišćanima mogu pružiti platformu da šire svoju veru.

2. Preko mentora koji su okrenuti misiji, crkve mogu da vode mlađe članove u tome kako da duboko povežu svoje snove o profesiji sa verom u Hrista i Njegovim misionskim nalogom.

3. Sa pravim pristupom učeništvu i trajnom podrškom, roditelji mogu da povećaju misionarske potencijale svoje dece. Crkve zato treba da ulažu u roditeljsko obrazovanje dece, pomažući im da odgovornost vaspitanja dece preobliče u poziv da od njih stvore učenike.