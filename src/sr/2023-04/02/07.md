---
title: 'Za dalje proučavanje'
date: 13/10/2023
---

*Za svedočanstvo svim narodima.* „Spasiteljeve reči, ’Vi ste vidjelo svijetu’, ukazuju na činjenicu da je On svojim sledbenicima poverio misiju svetskih razmera. Kao što sunčevi zraci prodiru do najudaljenijih krajeva zemaljske kugle, tako Bog planira da svetlost evanđelja dopre do svake duše na zemlji. Kada bi Hristova crkva ispunjavala nameru našeg Gospoda, svetlost bi obasjala sve koji sede u tami, ’na strani i u sjenu smrtnome’. Umesto da se grupišu zajedno i izbegavaju odgovornost i nošenje krsta, članovi crkve bi se rasejali po svim zemljama, dopuštajući da Hristova svetlost sija preko njih. Radili bi kao što je On radio na spasenju duša, i tako bi se ovo ’evanđelje o carstvu’ brzo raznelo po celom svetu.

Iz svih zemalja čuje se makedonski poziv: ’Dođite i pomozite nam’. Bog je otvorio polja pred nama. Nebeska bića sarađuju sa ljudima. Proviđenje ide ispred nas, i božanska sila se udružuje sa ljudskim naporima. Mora da su slepi oni koji ne vide delo Gospodnje, i gluvi oni koji ne čuju poziv vernog Pastira svojim ovcama. Neki su čuli Božji poziv i odazvali se. Neka Mu se svako posvećeno srce sada odazove, nastojeći da objavi životodavnu poruku. Ako muškarci i žene budu ponizno i verno preuzeli delo koje im je Bog dao i namenio, božanska sila će se pokazati u obraćenju mnogih ka istini. Rezultati njihovih napora biće veličanstveni.“ – Ellen G. White, *The Advent Review and Sabbath Herald*, November 14, 1912.

**Pitanja za razgovor**

`1.	Verodostojnost uticaja crkve u zajednici uglavnom je određena merom u kojoj mi – telo Hristovo – u  svom životu pružamo primer Božje ljubavi dok ispunjavamo Njegovu misiju. Kako se vi lično nosite s tim izazovom?`

`2.	Šta mislite kako vašu crkvu vide i razumeju njeni susedi koji nisu adventisti? Kako to znate? Ako je njihovo mišljenje pozitivno, šta možete učiniti da ga još više utvrdite? Ako je negativno, šta možete učiniti da ga promenite?`

`3.	Zašto je toliko važno insistirati na tome da „večno evanđelje“ ostane u središtu naše misije u svetu? Kakvu nadu, u krajnjoj liniji, možemo pružiti bilo kome, bilo gde, ukoliko se ona ne temelji na velikoj nadi koju imamo zahvaljujući evanđelju, dobroj vesti o tome šta je Isus učinio za nas na krstu?`