---
title: 'Stvaranje učenika – fokus misije'
date: 09/10/2023
---

`Pročitajte tekst Matej 28,16-20. Koje elemente učeništva možete prepoznati u tom pasusu?`

U tekstu Matej 28,16-20 objavljeno je biblijsko poslanje, poznato kao Veliki nalog (Matej 28,18-20), kojim Isus upućuje svoje sledbenike da izađu i stvaraju učenike, poučavajući ih veri i uvodeći ih u zajedništvo (videti takođe: Marko 16,15.16; Luka 24,44-49; Jovan 20,21-23; Dela 1,8). 

Osnovne komponente teksta Matej 28,16-20 mogu se sagledati sa četiri jednostavna aspekta: (1) Isus zapoveda svojim učenicima da idu u Galileju da bi se sreli s Njim (Matej 28,16.17), (2) Isus dolazi k njima, objavljujući svoj autoritet i suverenitet (Matej 28,18), (3) Isus zatim poverava svojim učenicima određeni zadatak – naime, da stvaraju učenike (Matej 28,19.20); i konačno, (4) Isus obećava da će biti sa svojim učenicima do kraja vremena (Matej 28,20).

Stvaranje učenika je primarni fokus Velikog naloga i glavni zadatak u okviru misije. Na originalnom grčkom jeziku početak stiha Matej 28,19 doslovno glasi: „Pošto odete, dakle, stvarajte učenike...“ Reč „dakle“ upućuje na to da je Veliki nalog utemeljen na onome što je upravo pokazano (Matej 28,18): Isusova vlast, autoritet i suverenitet. Sve to proističe iz pobede koju je On postigao svojim vaskrsenjem.

Važno je naglasiti da je u okviru Velikog naloga jedini glagol koji poziva na delovanje zapovednim tonom upravo glagol „naučite“. Poučavanje svih ljudi, njihovo krštenje i prenošenje Isusovih učenja celom svetu karakteristike su procesa učeništva. Ovde Isus jasno usmerava svoje učenike ka jednom cilju – stvaranju učenika. To je zaista jedan od najznačajnijih tekstova o misiji u celom Svetom pismu. On se završava Isusovim obećanjem da će biti stalno prisutan među svojim sledbenicima.

Očigledno, Veliki nalog je bio namenjen mnogo većem broju učenika u odnosu na malu grupu koja se okupila u tim posebnim okolnostima. Oni nisu mogli sami da odu u „sve narode“ kako bi ispunili tu novu misiju koja im je zadata – da stvaraju učenike. Dakle, taj nalog je univerzalan po svom obimu: svaki pravi sledbenik Isusa Hrista trebalo bi da se uključi u stvaranje učenika. Štaviše, poruka koju treba preneti – večno evanđelje o Isusu Hristu – namenjena je celom svetu, bez ikakvih geografskih, društvenih ili etničkih ograničenja.

`Misija se sastoji u „stvaranju učenika“. Kako taj Učiteljev mandat utiče na vaš način života i službe drugima? Šta možete preduzeti da biste bili više uključeni u ono na šta ste pozvani?`