---
title:  Zajedno se savršeno uklapamo
date:   05/11/2018
---

**Logos** 2. Mojsijeva 19,5.6; Jovan 10,1-11; 1. Korinćanima 3,16.17; 12,12-26; Efescima 2,19-22; 1. Timotiju 3,14-16; 1. Petrova 2,9

**Božji narod (2. Mojsijeva 19,5.6; 1. Petrova 2,9)**

Kao ljudska bića, mi žudimo za pripadnošću nekoj grupi jer nam to daje osećaj identiteta. Ja pripadam grupi koju je palo čovečanstvo označilo kao posebnu rasu (ja radije mislim o tome kao o ljudskoj rasi), a i vi takođe. Vi i ja pripadamo određenoj starosnoj grupi, određenom polu, određenom finansijskom staležu, određenoj interesnoj grupi. Ljudska bića su se usavršila u veštini svrstavanja u određene grupe na osnovu razlika. A ljudske grupe imaju jednu veliku manu. Svaka grupa je puna grešnih ljudskih bića. Ponekad oni uzajamno sarađuju, ali vrlo često ne.

Kad je Bog, pre nekoliko hiljada godina, rekao izraelskom narodu: „Vi ste moj izabrani narod“,  On je izdvojio jednu vrlo posebnu grupu: „Bićete moje blago mimo sve narode... I bićete mi carstvo svešteničko i narod svet“ (2. Mojsijeva 19,5.6). Time je mislio da kaže: „Vi posedujete identitet i osobine mog naroda. Vi mi pripadate.“ Bog je izabrao tu jednu grupu, Avramove potomke, s posebnim ciljem – da svim drugim narodima govore o Njemu i pozivaju ih u tu istu grupu.

Otprilike 1500 godina kasnije, apostol Petar je rekao: „Vi ste izabrani rod, carsko sveštenstvo, sveti narod, stečeni narod“ (1. Petrova 2,9a, SSP). Avramovi potomci još uvek su ta posebna grupa. Prema Petru, koji je poznavao Isusa lično, svrha te grupe još uvek je „da objavljujete vrline Onoga koji vas je iz tame pozvao u svoju čudesnu svetlost “ (1. Petrova 2,9b, SSP). To nije neka elitistička, odvojena grupa. Svrha Božjeg izabranog naroda kao grupe još uvek je da govori drugim ljudima o Njemu i poziva ih u tu istu grupu.

**Božji ukućani (Efescima 2,19-22)**

Kad ljudi uđu u tu Božju naročitu grupu, oni se ne pridružuju samo redovima „svetog naroda“. Apostol Pavle kaže: „Više niste stranci i došljaci, nego sugrađani svetih i ukućani Božiji“ (Efescima 2,19, SSP). Oni postaju deo porodice i prema njima se postupa kao prema braći i sestrama. To domaćinstvo je osnovano na temelju „apostola i proroka, a glavni ugaoni kamen je sam Hristos Isus. U njemu je cela građevina sastavljena i raste u sveti hram u Gospodu“ (Efescima 2,20.21, SSP).

Božja porodica ima određena očekivanja od svojih članova. Oni više nisu stranci i došljaci već se od njih očekuje da se ponašaju kao domaći. Šta to znači?

**Hram Svetog Duha (1. Korinćanima 3,16.17; 1. Timotiju 3,14-16)**

Pavle odgovara: „Pišem ti ovo da... znaš kako se treba ponašati u Božijem domu, koji je Crkva Boga živoga“ (1. Timotiju 3,14-16, SSP). Sada pročitajte 1. Korinćanima 3,16 i zapazite da to „vi“ označava množinu. Kad Pavle kaže: „Ne znate li da ste vi crkva Božija“, on misli da čitava grupa zajedno predstavlja „mesto“ gde Bog živi. A onda, šta Pavle misli kad u 17. stihu kaže: „Ako pokvari ko crkvu Božiju, pokvariće njega Bog“? On misli da će svaka osoba ili manja grupa u Božjem domaćinstvu koja nanosi štetu grupi, biti kažnjena. „Jer je crkva Božija sveta.“

Od nas se očekuje da se ne ponašamo kao destruktivna sila ni u kom pogledu. To znači da treba zajedno da radimo u ljubavi. Nije čak ni potrebno da bilo šta radimo da bismo se ponašali destruktivno prema toj svetoj grupi. Nečinjenje ničega takođe je štetno. Kad se pridružimo toj grupi, mi prihvatamo njene svete ciljeve i radimo za dobro svih.

**Hristovo telo (1. Korinćanima 12,12-26)**

Za dvanaesto poglavlje 1. Korinćanima poslanice moglo bi se reći da je to poglavlje koje se najbolje razume, ali najmanje primenjuje od čitavog Novog zaveta. U njemu se govori da mi, preko Hrista, pripadamo jednom telu koje ima različite funkcionalne delove. Svaka osoba predstavlja poseban funkcionalni deo. „Kad bi sve bio jedan ud (to jest, jedan funkcionalni deo), gde bi bilo telo?“ (1. Korinćanima 12,19, SSP) Sveti Duh daje sposobnosti i ulogu svakom delu (svakoj osobi), i svako od nas ima punomoć da unapređuje to domaćinstvo.

Možda vas uznemirava kad shvatite da pojedinci ili manje grupe u crkvi, pa čak i u vašoj crkvi, ponekad postupaju prema drugima nečasno i bez poštovanja. Oni su privremeno zaboravili da se njihova uloga sastoji u tome da podupiru i ohrabruju sve druge „delove“ tog tela. Ipak, ne smemo dopustiti sebi da uzvratimo na isti način. I dalje smo obavezni da postupamo kao potporni „delovi“, bez obzira na loše ponašanje drugih.

**Ovce i Pastir (Jovan 10,1-11)**

Božje domaćinstvo, kao radno telo, ima „mozak“ koji koordinira njegove aktivnosti. Taj „mozak“ je Isus.  

Mi ovde mešamo metafore, ali učenik Jovan iznosi Isusovu sopstvenu metaforu o pastiru i ovcama da bi ilustrovao kako to telo funkcioniše. Ovce su „telo“, a Isus ih predvodi. One poznaju Njegov glas kojim ih On poziva zato što znaju šta On smera i definisane su samim tim što su u Njegovoj grupi. One ne odgovaraju na pozive drugih koji pokušavaju da ih zavedu na stranputicu.

Isus je rekao: „Ja sam došao da imaju život i da ga imaju u izobilju“ (Jovan 10,10, SSP). Svrha Isusovog „tela“ ostaje ista i danas – širiti Božju ljubav i pozivati ljude da se pridruže grupi. Svako ko prihvati poziv tu pripada. Svako preuzima ulogu zadovoljnog funkcionalnog dela.

**Odgovorite**

`1.	Da li je suviše idealistički misliti da će crkva (Božje domaćinstvo) raditi kao usklađeni delovi tela i ostvariti Božju svrhu?`

`2.	Koja ste vi vrsta „telesnog dela“?`

*Tim Lejl, Bouvi, Merilend, SAD*