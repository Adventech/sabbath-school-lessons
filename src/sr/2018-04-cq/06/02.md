---
title:  Ključ za opstanak
date:   04/11/2018
---

**Dokaz**: 1. Korinćanima 12,12

Pavle je 1. Korinćanima poslanicu pisao iz Efesa, u odogovoru na pismo koje je crkva iz Korinta poslala njemu (1. Korinćanima 7,1). Jedno od pitanja koje ih je mučilo ticalo se duhovnih darova (1. Korinćanima 12,1); konkretnije rečeno, važnosti svakog duhovnog dara za crkvu. Izgleda da su izvesni pojedinci smatrali neke darove boljim i važnijim od drugih, i zauzimali superioran stav u odnosu na one čiji su duhovni darovi, po njihovom mišljenju, bili od manje vrednosti. Saznavši za to, Pavle se suprotstavio takvoj zabludi poredeći Isusove sledbenike sa ljudskim telom koje je sastavljeno od mnogih različitih delova. Premda neki delovi mogu izgledati manje značajni od drugih, činjenica je da je svaki deo važan, a njihovo zajedničko, usklađeno delovanje presudno je za oprimalno funkcionisanje tela.<sup>1</sup>

Korišćenje ljudskog tela kao metafore za jedinstvo nije bilo nešto potpuno novo za Pavlovu publiku. Zapravo, postojala je jedna dobro poznata priča u grčko-rimskom svetu koja je govorila o telu čiji su udovi  smatrali da stomak uživa sve prednosti bez ikakvog posebnog truda. Iz protesta prema navodnoj besposlici stomaka, drugi delovi tela su se pobunili, da bi na kraju shvatili da je ta pobuna dovela do slabljenja i smrti samog tela.<sup>2</sup> Premda je ona često imala političke konotacije, Pavle je upotrebio elemente te dobro poznate priče da bi uputio jednu duhovnu poruku. Ako Isusovi sledbenici kao pojedinci – koji zajedno sačinjavaju Hristovo telo – nisu u stanju da rade složno i cene ulogu koju svaki od njih ima u crkvi, njihova budućnost je neizvesna. Osim toga, iako se sastoji od pojedinačnih članova, Hristovo telo je, na kraju krajeva, samo jedno, a delovanje – ili nedelovanje – svakog člana utiče na telo kao celinu.  

U današnjem društvu, ljudi kao da su posebno zainteresovani da istaknu svoju različitost i kao da traže razloge iz kojih ne mogu da rade složno sa izvesnim pojedincima. Nažalost, neki od tih stavova se uvlače u našu crkvu i izazivaju ozbiljne podele među članovima. Neka nas reči apostola Pavla ove sedmice podsete da opstanak naše crkve zavisi od naše sposobnosti da radimo zajedno, i da svaki pojedinac treba da odigra vitalnu ulogu unutar Hristovog tela.

**Odgovorite**

`1.	Da li mislite da je za nas važno da radimo zajedno i da se slažemo s ljudima u crkvi, čak i sa onima koji imaju uveliko drugačija gledišta? Zašto da, ili zašto ne?`

`2.	Jedinstvo ne mora da podrazumeva uniformnost. Koliko individualnosti osoba može da zadrži, a da još uvek bude smatrana sastavnim delom Hristovog tela?`

*Sesilia Ramos, Brukvil, Merilend, SAD*

___________________

<sup>1</sup>	Raymond F. Collins, The New Interpreter’s Dictionary of the Bible, A-C (Nashville: Abingdon, 2006), vol. 1, p. 646.

<sup>2</sup>	E. Schweizer, Exegetical Dictionary of the New Testament, (Grand Rapids, MI: Eerdmans, 1993), vol. 3, pp. 323, 324.