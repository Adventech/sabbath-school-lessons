---
title:  Svako pripada nekom ili nečem
date:   09/11/2018
---

**Istraživanje**: 1. Korinćanima 12,12

**Zaključak**

U Svetom pismu, date su nam različite metafore koje nam pomažu da razumemo kako bi Božja crkva trebalo da deluje. Na primer, metafora tela s njegovim različitim delovima i sistemima koji svi rade zajedno da bi ostvarili svaku od naših dnevnih aktivnosti, predstavlja moćnu sliku jedinstva i raznolikosti potrebnih među Božjim narodom. U nastavku se nalaze neke praktične ideje koje nam mogu pomoći da na maštovit način istražimo te metafore.  

**Razmotrite**

Razmislite o tome kako su kuće slične ljudskom telu u smislu da se sastoje od mnogih uzajamno povezanih sistema (vodovod, električna struja, grejanje, itd.). Zamislite šta bi se desilo kad bi se jedan od tih sistema pokvario. Kako bi to uticalo na ostale sisteme? Kako bismo to mogli da uporedimo sa funkcionisanjem crkve?

(Ako ste uključeni u muzički život svoje crkve, probajte ovu vežbu u grupi.) Otpočnite neku pesmu sa samo jednim glasom ili instrumentom. Postepeno dodajte i druge instrumente i glasove u pravilnim vremenskim razmacima, dok svi ne budu uključeni. Uporedite zvuk pojedinačnog učesnika i cele grupe.

Smislite još neke slike i prikaze koji nisu uključeni u biblijski tekst, a koji bi mogli dodatno da ilustruju pojam jedinstva među različitim delovima kako bi se postigao zajednički cilj. Razgovarajte o svakoj ponuđenoj slici u svojoj maloj grupi.

Naučite napamet stihove Jovan 17,22.23, molitvu kojom se Isus molio za učenike pre svoje smrti. Pridodajte je vašim molitvama. Možda biste mogli da je tiho ponovite za sebe dok ulazite u crkvenu zgradu subotom ujutru. Obratite pažnju da li to nešto menja kad je reč o vašem ponašanju u crkvi.

Posmatrajte mali „komad“ prirode – možda sopstveno dvorište, ili deo nekog obližnjeg parka. Pokušajte da nabrojite koliko god možete više različitih primeraka životinjskog i biljnog sveta. Razmislite kako su ti organizmi uzajamno povezani i kako zavise jedni od drugih za svoje postojanje.

Dok posmatrate neki sportski događaj, procenite sve različite pozicije svakog tima. Koje su dužnosti igrača na svakoj poziciji? Koje osobine čine da određena pozicija više odgovara nekom igraču? Zamislite kad bi neki od igrača bili premešteni na poziciju koja im ne odgovara. Šta bi moglo da se dogodi?

Dok obavljate neki rutinski postupak (kao što je pranje zuba), razmišljajte o tome kako je mnogo delova vašeg tela uključeno u taj jednostavan zadatak. Zamislite šta bi se dogodilo kad bilo koji od tih delova ne bi dobro funkcionisao.

Razgovarajte u maloj grupi o tome kako se na crkveno jedinstvo može negativno delovati. Možda ćete poželeti da odgovore date anonimno na parčetu papira. Kao grupa, smislite na koji bi se način mogla izbeći svaka od tih negativnih situacija.  

**Povežite**

1. 1. Korinćanima 12; 1. Korinćanima 1,10; Efescima 4,11-13; Kološanima 3,12-17; Jovan 17,22. 23; Psalm 133; 1. Petrova 3,8.9; Efescima 4,1-6; Rimljanima 12,3-8; Matej 23,8; Galatima 3,27.28.
2. Ellen G. White, „Christian Unity“, Review and Herald, April 27, 1897.

*Rob Fuler, Silver Spring, Merilend, SAD*