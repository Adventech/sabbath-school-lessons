---
title:  Lekcija
date:   03/11/2018
---

> <p>Stih za pamćenje</p>
> »Kao što je telo jedno, a ima mnogo udova, i svi udovi, iako ih je mnogo, čine jedno telo, tako je i sa Hristom.« (1. Korinćanima 12,12, SSP)

**Uvod**: Efescima 2,19.20

Igraonica je bila dovršena kad je i poslednja pločica na krovu stavljena na svoje mesto. Pošto je i taj poslednji deo zalepljen, svi su odahnuli sa olakšanjem.

Vrata su sazvala veliko okupljanje. Baš kad su ona objavila svima dobrodošlicu, školska kapija se otvorila s treskom i prvaci su pojurili ka tek izgrađenoj igraonici. Penjali su se na krov, zamazali prozore i lupali po vratima. Deca su se potrudila da sve istraže. Vrata i Prozor bili su bezmalo poraženi pažnjom koju je igraonica privukla, ali osetili su se voljenim. Nisu želeli da deca odu. Međutim, nisu svi uživali u tom iskustvu.

Pločica br. 92 nije volela decu. Nije volela ni školski odmor. Nije to doživljavala kao ljubav već kao dosađivanje. Priželjkivala je da nekud ode, i prilika joj se uskoro ukazala.

Žestoka oluja protutnjala ja igralištem. Svaki delić igraonice čvrsto se držao jedan uz drugi da ne bi bio oduvan. Zapravo, svaki osim pločice br. 92. Ona nije želela da se zadrži. Želela je da napusti igraonicu i da se bavi onim što sama hoće. Njeni prijatelji su joj dovikivali ohrabrujuće pozive i pokušavali da je ubede da se čvrsto drži, ali ona nije slušala. Jednostavno se prepustila. I uskoro ju je nalet vetra otrgao od grupe i odbacio daleko u jednu baru.

Sledećeg dana, igralište je bilo u velikom neredu, lišće i granje nalazilo se svuda. Igraonica je ostala netaknuta – osim uočljive rupe na mestu gde se nalazila Pločica br. 92. Ostali delovi bili su tužni što je ona nestala, jer niko nije mogao da popuni tu rupu na isti način kao ona.

Tokom školskog odmora, deca su trčala ka igranonici i zabavljala se unutar njenih prijatnih zidova. Dok ih je posmatrala, Pločici br. 92 bilo ih je žao. Iako se nalazila u bari, bila je zadovoljna što ih posmatra iz daljine – sve do onog dana kada je, bez zaštite drugih, nakon jake kiše povučena u mračni slivnik. Uskoro je shvatila da kad radite zajedno s prijateljima, porodicom i zajednicom, možete učiniti mnogo više nego kada ste sami.

Tekst Efescima 2,19-20 glasi: „Više niste stranci i došljaci, nego sugrađani svetih i ukućani Božiji, nazidani na temlju apostola i proroka, a glavni ugaoni kamen je sam Hristos Isus“ (SSP).

Hristos je naš ugaoni kamen, a mi zajedno smo Njegova građevina. Svako od nas, kao deo crkvene porodice, treba da odigra značajnu ulugu – da se čvrsto drži uz ostale dok istovremeno pruža ruke ka onima koji su spremni da odlutaju. Nastavimo da ujedinjujemo crkvu, imajući na umu svoju ulogu da održimo tu građevinu na njenom temelju, dok kao Božja porodica rastemo brojčano i vodimo računa da pritom nikog ne izgubimo.

*Liza Poarije, Silver Spring, Merilend, SAD*