---
title:  Otesani istinom za Božji hram
date:   06/11/2018
---

**Svedočanstvo**: Efescima 2,19-22

„Jevrejski Hram bio je sazidan od isklesanog kamenja izvađenog u planinama; svaki kamen je bio pripremljen za svoje mesto u Hramu, otesan, uglačan i isproban pre nego što je bio prenesen u Jerusalim. I kada su svi bili doneseni na mesto, zgrada je počela da raste bez zvuka sekire ili čekića. Ova građevina predstavlja Božji duhovni hram, sastavljen od materijala prikupljenog iz svakog naroda i jezika i plemena; svih slojeva, viših i nižih, bogatih i siromašnih, učenih i nenaučenih. Oni ne predstavljaju mrtav materijal koji se mora pripremiti čekićem i dletom. Oni su živo kamenje, isklesano iz sveta istinom; i veliki Graditelj, Gospodar Hrama, upravo sada ih teše i glača, pripremajući ih za mesta koja su im određena u duhovnom hramu. Kada bude dovršen, taj hram će biti savršen u svim svojim delovima, izazivaće divljenje anđela i ljudi, jer je njegov Graditelj i Zidar sam Bog.“<sup>1</sup>

„Oni koji imaju nedostatke u karakteru, ponašanju, navikama i običajima, treba da poštuju savete i ukore. Ovaj svet je Božja radionica, i svaki kamen koji može da se uzida u nebeski hram mora da bude isklesan i uglačan, sve dok ne postane stabilan i vredan, pripremljen za mesto u Gospodnjoj građevini. Ako ne pristanemo da nas Bog popravlja i poučava, bićemo kao kamenovi koji se ne mogu klesati niti glačati, kamenovi koji će konačno biti odbačeni kao neupotrebljivi.“<sup>2</sup>

„Pavle i ostali apostoli, i svi pravednici koji su živeli posle njih, odigrali su svoju ulogu u građenju Hrama. Međutim, građevina još nije završena. Mi koji živimo u ovo doba, takođe imamo posao koji moramo obaviti, imamo ulogu koju moramo odigrati. Mi moramo ugrađivati u temelj materijal koji će izdržati probu ognjem – zlato, srebro i drago kamenje, ’prekrasno izrađeni u dvoru’ (Psalm 144,12). Onima koji tako grade za Gospoda, Pavle ovako poručuje: ’I ako ostane čije delo što je nazidao, primiće platu. A čije delo izgori, otići će u štetu, a sam će se spasti tako, kao kroz oganj’ (1. Korinćanima 3,14.15). Hrišćanin koji savesno objavljuje reči života, vodeći ljude i žene putem svetosti i mira, donosi na temelj materijal koji će izdržati probu, a u carstvu Božjemu biće slavljen kao mudri graditelj.“<sup>3</sup>

**Odgovorite**

`1.	Zašto je značajno razumeti prelazak iz fizičkog hrama u Božji duhovni hram? Zašto nije bilo potrebe za fizičkim hramom nakon Isusovog vaskrsenja?`

`2.	U kom smislu Pavle predstavlja primer jednog poučenog i disciplinovanog Božjeg sledbenika?`

*Ketrin Lejl, Bojsi, Ajdaho, SAD*

___________________

<sup>1</sup>	Elen G. Vajt, Naše uzvišeno zvanje, str. 165 orig.

<sup>2</sup>	Elen G. Vajt, Evangelizam, str. 635 orig.

<sup>3</sup>	Elen G. Vajt, Apostolska crkva – Hristovim tragom, str. 598, 599 orig.