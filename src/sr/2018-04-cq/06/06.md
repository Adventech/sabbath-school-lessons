---
title:  Jedinstvo u crkvi za mlade ljude
date:   08/11/2018
---

**Mišljenje**: Dela 2

Šta jedinstvo u crkvi znači za mene kao mladu osobu danas, upravo sada?

Kad razmišljam o jedinstvu u Svetom pismu, neke priče i tekstovi mi odmah padaju na pramet – Jovan 17; Dela 2 i 3; 4. Mojsijeva 13 i 14; i drugi. Ali šta nam ti tekstovi govore o jedinstvu i o njegovim rezultatima? I kako da to primenim na sebe danas?

Ja sam gejmer. Volim video igrice, društvene igre – bilo koji tip igara. Neke od mojih najdražih uspomena u vezi sa igricama nisu vezane za to kad se igram sam, već sa drugima, bilo uživo ili preko interneta. Mi s razlogom nastupamo kao jedna celina koja ima različite sposobnosti i ideje. To je definicija jedinstva. Igranjem igrica preko interneta ostvaruje se jedinstvo neometano rasom, društvenim polažajem, mestom, ili vremenom. Kad vidim da jedan tim radi zajedno i složno, za mene je to najbolji osećaj na svetu. Tako se stiču prijateljstva i dele iskustva.  

To iskustvo treba da imamo i u crkvi, i to u svakoj starosnoj grupi. Ali od čega se sastoji to jedinstvo? Kako se ono ostvaruje? I kakav je krajnji rezultat?

Gospod Isus Hristos se molio za jedinstvo u tekstu Jovan 17. To je bio recept za rani dažd koji vidimo u tekstu Dela 2. Duh istine mu je davao silu. Zasnivao se na istini u korist drugih, i trebalo je da svedoči svetu o Hristu, o tome ko je On. Rezultat te molitve vidimo prilikom Pedesetnice u tekstu Dela 2, kad je tri hiljade duša upoznalo Hrista, i kad je osnovana rana crkva.

Nešto sasvim suprotno toj molitvi bilo je, na primer, okretanje Izraela nazad na granicama Hanana. Narod nije prihvatio verom nadahnuti izveštaj Isusa Navina i Haleva, već se udružio s malovernim uhodama i izgubio pravo na Božja obećanja.

Koje principe mi milenijalsi možemo da upotrebimo danas? Mi smo porodica u Hristu, a porodica je osnovna jedinica društva. Unutar te porodice mi nismo povezani krvlju, već Božjom Rečju. Kad sledimo recept iz Jovan 17 i Dela 2, mi „sjedinjujemo svoje srce sa Hristom, a svoj život usklađujemo s Njegovim delom“, tako da će se „Duh koji se spustio na učenike na dan Pedesetnice spustiti i na nas“ (Testimonies for the Church, vol. 8, p. 246).

Ko to ne bi želeo? Ja znam da želim. Ta sila je najava Hristovog povratka i najveće svedočanstvo svetu da će se Hristos ponovo pojaviti. Slušajmo Hrista i Njegovog slugu i ubrzajmo Gospodnji dolazak.

*Džamal Roberts, Koledž Park, Merilend, SAD*