---
title:  Življenje sa svrhom
date:   20/12/2018
---

**Mišljenje**: Psalmi 133,1; Matej 28,18-20

Koja je svrha vašeg života? Za šta ste stvoreni0? Mi često zaboravljamo pravu svrhu svog življenja na zemlji. Ponekad nas zaokupi ovozemaljski uspeh, kao kad smo najbolji u završnom razredu srednje škole, kad pođemo na fakultet, kad dobijemo najbolje plaćen posao, ili postanemo slavni. A da li je to ono radi čega nas je Bog postavio ovde na zemlji? U tekstu Matej 28,18-20, kaže se da mi, Njegovi učenici, treba da idemo da ljude krštavamo i poučavamo o Njemu kao našem Gospodu i Spasitelju. Prema tome, naša svrha ovde na zemlji jeste da poučavamo svoje vršnjake, nastavnike, pa čak i roditelje o Bogu i Njegovom drugom dolasku.

Kad gledamo vesti ili pretražujemo internet, primećujemo da je ono što nam danas nedostaje – upravo jedinstvo. Kao vođe i članovi crkve, mi se moramo staviti na raspolaganje svojim susedima, saradnicima i onima koji žive u teškim prilikama. Moramo okupiti što je moguće više njih da žive s nama u ljubavi i slozi. Tekst Psalmi 133,1 glasi: „Kako je lijepo i krasno kad sva braća žive zajedno!“ Mi predstavljamo taj mir koji je ovom svetu tako očajnički potreban! Mi smo mirotvorci! Ali, da bismo ostvarili taj cilj, moramo svojim karakterom odražavati duhovnu povezanost sa Bogom.

Da li se stidite, plašite, ili vam je neprijatno da govorite o nebeskom Bogu? Da li ste osoba koja izbegava sukobe? Ne bojte se! Vi imate otkrivenje iz prve ruke i sve moguće informacije o nečemu mnogo većem i boljem od bilo čega što ovaj svet može da ponudi – o životu sa Isusom. Sklopite oči i maštajte. Zamislite život bez bola, život u kom možete da se igrate s lavovima, tigrovima i medvedima, život u kom se nikad ne umarate. Meni to zvuči sjajno! Međutim, naša odgovornost je da svoju braću i sestre u Hristu učinimo svesnim te velike prilike pre nego što bude kasno. Nikad ne smemo pomisliti da imamo na raspolaganju sve vreme ovog sveta. Dani se brzo pretvaraju u mesece, a meseci u godine. Ako niste zapazili, Gospod je rekao da će skratiti vreme, i ja primećujem da vreme zaista leti. Moguće je da ljudi koje Bog voli umiru a da nikad nisu čuli za Njega, zato što se mi plašimo da govorimo ili smo jednostavno obuzeti svojim ovozemaljskim uspehom. Ako se uljuljkate u ovozemaljske uspehe, može se desiti da izgubite one nebeske. Stoga, učinimo ovu godinu godinom otkrića, ispunjenja, radosti, mira i svrhe!

**Odgovorite**

`1. Da li sam izgubio/izgubila iz vida svrhu svog života?`

`2. Kako da je ponovo postanem svestan/svesna?`

`3. Šta mogu preduzeti što će uspešno stvarati jedinstvo i spasavati Božji narod?`

*Alejsia Bukal, Dania Bič, Florida, SAD*