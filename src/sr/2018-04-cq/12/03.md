---
title:  "Svi za jednog... Jedan za sve"
date:   17/12/2018
---

**Logos** (Matej 7,1-5; 20,28; 28,18-20; Jovan 13,1-17; Galatima 6,1.2; Efescima 5,23-27; Titu 1,8.9

Kao adventisti sedmog dana, mi smo hrišćani koji veruju da je Hristos došao da položi svoj život u zamenu za naše spasenje. Bog nas toliko voli da je poslao svog Sina da umre za nas, da bismo svi mogli da Mu se pridružimo na nebu kad drugi put dođe  po nas. Glavna misija crkve i Hristovog tela je da proširi evanđelje po čitavom svetu, poučavanjem i krštavanjem, pripajanjem ljudi Hristovom telu. Ako nismo ujedinjeni kao jedno telo u Hristu, sa istom misijom i perspektivom, onda je tačno da su odvajanje i nejedinstvo neizbežni. Možemo biti apsolutno sigurni da postoji Jedan (Isus) koji je za sve... a da li smo mi svi za jednog?

**Hristos, glava crkve (Efescima 5,23-27)**

Prvo i najvažnije, ako Hristos nije glava svake misije i crkvenog tela, onda se posao obavlja pogrešno. Ako se ulažu napori u Njegovo ime, ali se sprovode na osnovu nečijih ličnih planova,  upravo tu počinje nejedinstvo.  U Efescima 5,23-27, čitamo o ulozi Hrista i Njegove crkve koji se porede s mužem i ženom. Biblija kaže, baš kao što se crkva pokorava Gospodu budući da je On glava, i žene se moraju potčinjavati svojim muževima kao glavi. U realnosti, ipak, mnogi ne vole da slušaju o tome, jer se u modernom svetu potčinjavanje te vrste ne uklapa u preovlađujuću ideologiju. Međutim, umesto da se tumači kao gubitak, namera ovog teksta bila je da se potčinjavanje shvati kao dobitak. Smatralo se da to donosi mir i poverenje, s obzirom da je onaj koji se potčinjava u tom slučaju zbrinut. Hristovo telo može da počiva s poverenjem, znajući da ga Hristos voli i stara se o njemu, kao što muž voli svoju ženu i stara se o njoj. Da budemo realni, ako se nismo potčinili Hristu kao glavi u svom ličnom životu, kako možemo očekivati da ćemo se potčinjavati kao što je potrebno u vršenju Njegovog dela?

**Organizovanje za misiju (Matej 28,18-20)**

Opis misije Hristovog tela može se naći u tekstu Matej 28,18-20. Isus zadužuje svoje učenike da idu i uče druge onome čemu je On učio njih. A pošto budu naučeni, ljude treba krstiti u ime Oca, Sina i Svetog Duha. Zajednička misija tog tela trebalo bi uvek da bude  poučavanje onome čemu nas je On naučio. Kao Hristovi sledbenici, trebalo bi uvek da želimo da Njegovo telo raste. Možemo imati mnogo različitih pristupa i metoda službe, ali ako rast crkvenog tela nije pokretačka snaga iza svega toga, onda Hristos nije na čelu.

**Crkvena disciplina (Matej 7,1-5; Galatima 6,1.2)**

Da bismo uspešno sprovodili misiju crkve zajedno s braćom i sestrama, vrlo je važno da budemo svesni da smo mi u stvari nesavršeni ljudi koji služe savršenom Bogu. Lako je setiti se te ljudske nesavršenosti kad sami napravimo neku grešku, ali, na primer, kad naša braća i sestre u Hristu isto tako pogreše, onda nam je uglavnom teže da to imamo na umu. Međutim, tekst Matej 7,1-5 podseća nas da ne sudimo drugima kao što ne bismo voleli ni da nama sude. Uistinu, mi delimo mnoge od karakternih mana zbog kojih upiremo prstom u druge ljude. Niko nije savršen. Imajući to na umu, u Galatima 6,1.2 saznajemo da bi trebalo da pomažemo jedni drugima umesto da se uzajamno povređujemo i govorimo loše jedni o drugima. Noseći terete jedni drugih, mi ispunjavamo Hristov zakon. I nama su potrebni ista ona ljubav, blagodat i milost od Boga koje smo možda uskratili nekom drugom.

**Očuvati jedinstvo crkve (Titu 1,8.9)**

Ako zanemarimo svoj ponos i ego, bićemo u stanju da se prema drugima ophodimo onako kako bismo želeli da se oni ophode prema nama. To ujedinjuje Hristovo telo, jer uviđamo da smo svi u istom položaju i da nijedan čovek nije iznad drugog, premda, baš kao i u telu, svako od nas ima drugačiju ulogu. Tekst Titu 1,8.9 objašnjava kakvo treba da bude telo, a naročito rukopoložene vođe tela, kad je reč o karakteru i odanosti istini. Svakog od svojih saradnika treba da podržavamo u onoj meri da misija ostane u središtu pažnje. Budući da svet sve nas posmatra kao jedno, mi smo odgovorni jedni za druge. Niko nije „predobar“ za bilo koji zadatak u okviru službe.

**Rukovođenje putem služenja (Jovan 13,1-17)**

U tekstu Jovan 13,1-17, Isus daje prvoklasan primer za rukovođenje putem služenja. On se saginje i pere noge svojim učenicima. Budući da Petar pruža otpor, Isus objašnjava da nema jedinstva ukoliko i vođa nije spreman da služi. Pošto im je oprao noge, Isus ih je zadužio da to isto čine drugima. Isus je završio to delo rekavši: „Sluga nije veći od svoga gospodara, ni poslanik od onoga koji ga je poslao. Pošto to znate, blago vama ako tako budete i činili“ (Jovan 13,16.17, SSP). Divno je kad shvatite činjenicu da je Car nad carevima i Gospodar nad gospodarima došao da bude ljudsko biće, ali takođe i da služi! Pranje nogu bilo je sigurno ponižavajuće iskustvo, jer su te noge bile vrlo prljave od hodanja po prašini ceo dan, i to u sandalama! I danas se to može primeniti, jer pravi vođa mora biti spreman da obavi sve -  od najskromnijeg do najuzvišenijeg posla . Tekst Matej 20,28 glasi: „Sin čovečiji nije došao da mu služe, nego da služi i da svoj život da kao otkupninu za mnoge“ (SSP). Ako je Car nad carevima došao da služi i pere noge, ko smo mi da se smatramo zaslužnim da nam drugi služe?

**Odgovorite**

`1.	Da li je Hristos glava u mom životu? Štaviše, da li je Hristos zaista glava u mojim naporima da širim evanđelje?`

`2.	Da li imam na umu da niko nije savršen i da smo svi izgubili slavu Božju? Da li nosim terete svoje braće? Da li pokazujem istu ljubav, blagodat i milost prema drugima kakve Bog pokazuje prema meni?`

`3.	Da li treba da budem ponizniji u službi? Ima li nekih delova vinograda za koje smatram da sam „suviše dobar“ da bih tu radio?`

*Ilajdža Volters, Hempsted, Njujork, SAD*