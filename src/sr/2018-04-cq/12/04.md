---
title:  Jedinstvo i služba
date:   18/12/2018
---

**Svedočanstvo**: Matej 20,26.27

Sve hrišćanske denominacije teže da ostvare jedno isto kad je reč o crkvi, a to je da služe svojim bližnjima i da se ujedine s njima. Neki koji zauzimaju visoke pozicije, kao što su starešine, đakoni, đakonice i pastori smatraju da su „glavni“ zbog svojih funkcija u crkvi. Oni ponekad postavljaju sebe na pijedestal, visoko iznad svih drugih, i na taj način se otuđuju od ljudi koje bi trebalo da vode i kojima bi trebalo da služe. To bi mogao da bude jedan od vodećih uzroka disfunkcionalnosti crkve. Da bismo sačuvali jedinstvo unutar crkve, moramo u svom umu i srcu negovati sledeće dve misli – sećati se Velikog naloga i obratiti pažnju na Isusov primer velikog vođe.

Veliki nalog je moćna zapovest koju nam je Hristos dao pre nego što je otišao na nebo. „Data mi je svaka vlast na nebu i na zemlji. Zato idite i sve narode učinite mojim učenicima, krsteći ih u ime Oca i Sina i Svetoga Duha, učeći ih da se drže svega što sam vam zapovedio. I evo, ja sam s vama svakog dana, sve do kraja sveta“ (Matej 28,18-20, SSP). Sve što Isus traži od nas je da širimo evanđelje po čitavoj planeti da bi ljudi mogli da čuju dobru vest o Njemu. Ako tu misiju budemo imali na umu, nećemo misliti toliko na sebe koliko na druge, kojima treba da objavimo evanđelje da bi znali da i oni mogu da naslede večni život kao i mi. Međutim, uloge koje imamo u crkvi i društvu ponekad toliko zaokupljaju našu pažnju da zaboravljamo da treba da vodimo računa o drugima, a ne da stavljamo svoje potrebe iznad potreba drugih.

Posmatranje Hrista kao vođe  takođe je veoma važno za očuvanje jedinstva u crkvi. On nije sišao na zemlju da bi Mu ljudi služili, već da bi On služio ljudima. Tekst Jovan 13,14.15 prenosi Njegove reči: „Ako sam ja, Gospod i Učitelj, oprao noge vama, onda treba i vi da perete noge jedan drugom. Dao sam vam primer, da i vi činite onako kako sam ja učinio vama“ (SSP). „Samoga (je) sebe učinio ništavnim uzevši obličje sluge, postavši sličan ljudima. I kad je po spoljašnjosti postao sličan čoveku, ponizio je samoga sebe postavši poslušan do smrti, i to smrti na krstu“ (Filibljanima 2,7.8, SSP). Isus želi da mi uvidimo koliko je važno da budemo sluge da bismo mogli da ujedinimo druge i nadahnemo ih da čine isto, bez obzira iz kog društvenog sloja potičemo ili koliko se nelagodno osećamo. Trebalo bi da nas je strah da postupamo drugačije od onoga kako je On postupao kad je oprao noge svojim učenicima i umro za nas.

**Odgovorite**

`1. Kako možete služiti Bogu  do krajnjih granica?`

`2. Šta čini jednog slugu tako moćnim i nadahnjujućim?`

*Kent Earl Taylor III, Koral Springs, Florida, SAD*