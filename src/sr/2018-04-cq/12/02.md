---
title:  Slatko vođstvo
date:   16/12/2018
---

**Dokaz**: Matej 20,1-20

Ponekad mi, hrišćani, zaboravimo šta znači biti pravi vođa. Mnogi od nas koji zauzimaju vodeće položaje u crkvi, na poslu, u školi, kod kuće, pitamo se zašto ljudi ne slede naša uputstva. Međutim, vođstvo nema toliko veze s davanjem dobrih uputstava i ideja, koliko s tim da se bude vođa-sluga. Isus nam daje sjajan primer šta znači biti vođa-sluga u tekstu Matej 20,1-20.

U tim stihovima vidimo kako je Isus, koji nije bio samo vođa svojih učenika već i Bog u ljudskom obličju, lično oprao noge svakom svom učeniku. U to vreme, većina stanovništva je imala samo jednu vrstu obuće – sandale, ako su uopšte imali obuću. Sandale nisu pokrivale čitavo stopalo, već samo njegov donji deo. A putevi nisu bili popločani u to vreme i stopala putnika bila su pokrivena skorelom prašinom. Zato je bilo uobičajeno, kad ljudi dođu u nečiju kuću, da domaćin zaduži svog slugu da gostima opere noge. Upravo je tu ulogu Isus prihvatio u odnosu na svoje učenike, što Ga je učinilo vrhunskim Vođom-slugom.

Ima jedna stara priča o ženi čiji je sin bio zavisan od šećera. Pošto je shvatila koliko je njegovo stanje ozbiljno, majka je povela dečaka na jedno poduže putovanje ne bi li našla pomoć. Odvela je sina kod čoveka po imenu Mahatma Gandi koga je zamolila da njenom sinu kaže da prestane da jede šećer. Međutim, Gandi je odgovorio: „Ne mogu to da mu kažem. Dovedi ga ponovo za dve sedmice i onda ću mu reći.“ Uznemirena i zbunjena, majka se vratila sa sinom kući. Dve sedmice kasnije, ponovo je odvela svog sina kod Gandija i uputila mu istu molbu. Ovog puta, Gandi je rekao: „Dečko, trebalo bi da prestaneš da jedeš šećer. To nije dobro za tvoje zdravlje“. Dečak se složio i obećao da će prestati. Zbunjena, majka je pitala Gandija: „Zašto nisi mogao to da kažeš mom sinu pre dve sedmice?“ Gandi je jednostavno odgovorio: „Gospođo, do pre dve sedmice i ja sam jeo previše šećera“.

Ta priča pokazuje da postoji suštinska povezanost između mogućnosti da se bude vođa-sluga i vođstva putem ličnog primera. Isus je mogao da bude uspešan vođa-sluga zato što je predvodio druge ličnim primerom. U tekstu za pamćenje predviđenom za ovu sedmicu (Matej 20,26.27), Isus govori konkretno o onome što je odmah potom i učinio – u istom poglavlju. Kad drugima govorimo šta bi trebalo da rade i kako da to rade, mi im samo dajemo uputstva. Međutim, kad im lično pokažemo šta da rade i kako da to rade, mi ih nadahnjujemo i pružamo primer šta oni koji nas posmatraju moraju da rade.

**Odgovorite**

`1. Šta možete preduzeti da biste bili bolji vođa-sluga?`

`2. Kako možete promeniti način na koji vas ljudi doživljavaju kao vođu?`

*Majkl Ovusu, Hantsvil, Alabama, SAD*