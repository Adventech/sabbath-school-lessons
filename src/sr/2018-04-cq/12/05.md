---
title:  Raditi za Boga
date:   19/12/2018
---

**Primena**: Matej 20,26.27

Ako je neko ko ovo čita ikad bio u izviđačima, onda zna da smo mi, od najranijeg uzrasta, učeni da budemo „Božje sluge i prijatelji ljudi“. Bog nas poziva ne samo da služimo Njemu već i drugima. Svako želi da postane jedan od Božjih radnika, da ide i vrši Njegovu volju i odaziva se kad ga On pozove. Kad se osvrnem na svoje srednjoškolske dane, setim se nečeg što mi je rekla učiteljica veronauke: „Bog ne poziva kvalifikovane, već kvalifikuje pozvane.“ To me je navelo na razmišljanje. Kako nas to Bog kvalifikuje da budemo Njegove sluge i da radimo za Njega?

Siguran sam da se mnogi pitaju kako mogu da postanu Isusove sluge i saradnici. Ima mnogo toga bitnog što nas osposobljava da radimo za Hrista, ali zbog ograničenog prostora, istaći ćemo samo nešto od toga.

Nemojte se stideti da služite drugima.  Nikad ne bi trebalo da se stidimo da služimo drugima zato što nas je strah šta bi neko mogao da misli o nama. U tekstu Matej 25,40 stoji: „Kad god ste učinili nešto za jednog od ove moje najmanje braće, za mene ste učinili“ (SSP). Šta god da učinite za nekoga, uključujući i one koji su u nemaštini, u stvari činite za Isusa Hrista. U tekstu 2. Timotiju 2,15 takođe se kaže da ne treba da se stidimo, kao i da pravo upravljamo rečju istine.

*Ohrabrujte druge.* Bog nas je pozvao da Mu služimo i da svedočimo drugima, ali On želi i da ohrabrujemo druge, ne samo verne, već i one koji su novi u veri. Tekst Titu 1,6.9 glasi: „Starešina treba da bude... prionuo uz verodostojnu Reč, koja je u skladu sa učenjem, da može ispravnim učenjem da bodri druge i uverava protivnike“ (SSP). Prema tome, ohrabrujte one koji se bore u svom hodanju sa Hristom i suprotstavljajte se onima koji pokušavaju da omalovaže Božju Reč.

*Budite ponizni.* Poniznost je najviša kvalifikacija u radu za Boga. U tekstu Jovan 13,1-20 opisan je gest krajnje poniznosti, kad je Isus prao noge svojim učenicima. Druga reč za poniznost je smernost. Isus je ponizio sebe i služio svojim učenicima opravši im noge, premda njima nije bilo jasno zašto je učinio tako nešto. Kad je završio, Isus je rekao: „Dao sam vam primer, da i vi činite onako kako sam ja učinio vama. Istinu vam kažem: sluga nije veći od svoga gospodara, ni poslanik od onoga koji ga je poslao“ (Jovan 13,15.16, SSP). Isus je postavio taj primer i rekao učenicima da i oni isto čine.

**Odgovorite**

`1. Zašto je poniznost tako važna u služenju i radu za Boga?`

`2. Šta možete učiniti da biste ohrabrili one koji su novi u veri, a i one koji su deo crkve ali prave kompromise u svojim verovanjima?`

*Everet Skot, Koledždejl Tenesi, SAD*