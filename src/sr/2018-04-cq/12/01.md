---
title:  Vrhunski grupni projekat
date:   15/12/2018
---

> <p>Stih za pamćenje</p>
> »Ali neka među vama ne bude tako. Nego, ko hoće da bude velik među vama, neka vam bude služitelj, i ko hoće da bude prvi među vama, neka vam bude sluga.« (Matej 20,26.27, SSP)

**Uvod**: Matej 20,26.27; 28,18-20

Dok neke učenike potpuno preplavi tuga i očaj kad te dve reči siđu s nastavnikovih usana, ostali mogu biti obuzeti čistom euforijom. Dakle, koje su to dve reči? Grupni projekat. Tipično, oni koji su oduševljeni tom vrstom projekata upravo su oni koji prepuštaju drugima iz grupe da urade sav posao. Bez obzira da li je to izabrani vođa, svaka grupa uglavnom ima takvu jednu osobu koja, nažalost, na kraju sama obavi sav posao.

Iako je to uobičajeni scenario, uopšte ne mora da bude tako. Svaka grupa poseduje potencijal da radi kao dobro podmazana mašina. Kako grupa može da radi na taj način? Možda ćete pomisliti: „Jednostavno. Ako svako uradi svoj deo, posao će cvetati!“ Iako je to uglavnom tačno, ja smatram da je za uzor-grupu potrebno više od toga. U tekstu Matej 28,18-20, upućen nam je poziv: „Sve narode učinite mojim učenicima“ (SSP). Da bismo izvršili tako važan zadatak, mi, vođe, moramo uložiti poseban napor da se povežemo sa onima koje vodimo i da ih hrabrimo. Vođe moraju biti u stanju da doprinesu ujedinjenju grupe. Ako nema jedinstva, oni koji posmatraju verovatno neće hteti da se pridruže grupi (ili u ovom slučaju – učeništvu), a ni sadašnji članovi možda neće osetiti potrebu da u njoj ostanu.

Uporedo s podsticanjem na jedinstvo, moramo biti spremni i da služimo svojoj braći i sestrama. Za pravog vođu trebalo bi da bude sasvim u redu i da vodi i da služi, i svakoj od tih dužnosti trebalo bi da pridaje podjednaku važnost. Isus je rekao:  „Ko hoće da bude velik među vama, neka vam bude služitelj, i ko hoće da bude prvi među vama, neka vam bude sluga“ (Matej 20,26.27, SSP). Nijedan zadatak nije suviše mali. Očuvati takav stav od ključne je važnosti za grupu, kao i potruditi se da svako bude svestan da ima naročit i važan zadatak za koji treba da se pobrine.

Neorganizovana i podeljena grupa štrči i upada u oči. Razmišljanje o tome kako uspešno uraditi grupni projekat podseća me na organizaciju crkve. Kao hrišćani, mi radimo na vrhunskom grupnom projektu za najvećeg Učitelja. Pružena nam je najčudesnija prilika da radimo u skladu s našim Stvoriteljem. S obzirom da je to nešto tako veliko, potreba da ostanemo organizovani i negujemo jedinstvo trebalo bi da bude na vrhu naše liste prioriteta. Moramo vrednovati svaku poziciju u crkvi, od redara do pastora. Ponovo kažem, nijedan zadatak nije suviše mali.

*Mišel D. Amos, Koledždejl, Tenesi, SAD*