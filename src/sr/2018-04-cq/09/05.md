---
title:  Evanđeoska zajednica
date:   28/11/2018
---

**Primena**: Jevrejima 10,24-25

Jevrejima poslanica uči nas šta znači živeti u autentičnoj evanđeoskoj zajednici i zašto je važno da se okružimo ljudima koji nas ohrabruju i uzdižu. Ideju o jedinstvu i odgovornosti nije lako shvatiti u našem individualistički orijentisanom društvu. Po pravilu, skloni smo da se usredsredimo više na sebe i svoju ličnu priču, i zbog toga propuštamo da iskusimo bogatstvo duboko ukorenjenih odnosa. Međutim, hrišćanski život bi trebalo da bude aktivan a ne pasivan.

U tekstu Propovednik 4,10 stoji: „Teško jednomu! Ako padne, nema drugoga da ga podigne“. Isus je bio naša najbolja paradigma evanđeoskog zajedništva, a to vidimo na osnovu  Njegovog odnosa sa apostolima. Ljudi koji su svakodnevno hodali sa Isusom, delili su obroke, molili se zajedno, slavili Boga zajedno i oslanjali se jedni na druge. Isus je pozivao svoju braću da žive u skladu s Božjom istinom.  

Još jedna moćna ilustracija jedinstva je Trojstvo. Razmislite o tome – Otac, Sin i Sveti Duh su zasebne ličnosti, a ipak u potpunosti JEDNO. Bog je u zajednici unutar sebe samog. Nije li to čudesno?!

Vidimo da se kroz ceo Novi zavet provlači tema da treba da volimo jedni druge. To nas navodi na još jedan značajan zaključak, a to je da ne bi trebalo da pokušavamo sami da živimo hrišćanskim životom. Rečeno nam je da treba redovno da se okupljamo, da bismo se zajedno molili, ohrabrivali jedni druge i zajedno živeli. Nedolaženje na sastake s drugima brzo postaje navika – i to loša navika – a navike se teško menjaju. Moramo izbegavati da se odvajamo misleći da nam nije potrebno da se sastajemo s drugim hrišćanima.  

Potrebno nam je ohrabrenje od drugih vernika ako hoćemo da napredujemo i da ne skrenemo s prave staze. Uzajamno ohrabrivanje je jedan od razloga iz kojih je važno živeti u zajednici s drugim vernicima. Ne možemo ohrabrivati jedni druge ako se ne sastajemo redovno. Kad se uzajamno ohrabrujemo i zauzimamo jedni za druge, mi takođe učimo da funkcionišemo kao Hristovo telo šta god da se dogodi – dok se približava „taj Dan“ – Hristov povratak.

Biti ranjiv i otvoren prema drugim vernicima može biti nezgodno i neprijatno, ali kakav je to dar imati nekog ko slavi onda kad i vi slavite, koji plače kad i vi plačete. Zajedništvo je naš konopac za spasavanje, i mi ga jednostavno ne smemo ispustiti zbog straha i nelagodnosti. Ohrabrujmo jedni druge, upućujmo jedni druge na Hristovu ljubav.

**Odgovorite**

`1.	Kako za nas, kao Isusove sledbenike, izgleda život u zajedništvu?`

`2.	Koje korake možete preduzeti već danas da biste zaista počeli da živite u zajedništvu s ljudima koje je Bog doveo u vaš život?`

*Britani Vinkfild, Denver, Kolorado, SAD*