---
title:  Pacovi u podrumu
date:   27/11/2018
---

**Dokaz**: Kološanima 3,1-17

Crkva bi trebalo da bude ujedinjena u bogosluženju, u svojoj službi i svrsi, ali jedinstvo počinje od pojedinaca. Prvo moramo oživeti u Hristu (Kološanima 3,1-4). Umesto da se samo trudimo da živimo kao „dobri hrišćani“, potrebna nam je autentična promena srca. K. S. Luis daje sledeću ilustraciju: „Kad uveče kleknem na molitvu i pokušam da sumiram svoje grehe od tog dana, obično se ispostavi... da sam se durio, ili nekom nešto odbrusio, ili sam se podrugivao, ili nekog izgrdio, ili se na nekog žestoko obrušio. Opravdanje koje se tada momentalno javi u mom umu obično se odnosi na to da je provokacija bila tako iznenadna i neočekivana... (Ali) nesumnjivo je da upravo ono što čovek čini kad je zatečen predstavlja najbolji dokaz kakav je on u stvari. Ako ima pacova u podrumu, najverovatnije je da ćete ih videti ako iznenada banete unutra. Međutim, taj iznenadni ulazak ne stvara pacove, on ih samo sprečava da se sakriju... Već nakon prvih nekoliko koraka u hrišćanskom životu, uviđamo da sve bitno što treba da se uradi u našoj duši može da uradi jedino Bog.“<sup>1</sup> Svakodnevno predanje Hristu je preduslov za jedinstvo unutar zajednice koje, pak, predočava Božje spasenje svetu. Pacovi u podrumu naše duše moraju da odu. 

Spoljašnja promena prati unutrašnju promenu, pa nije čudo što je Pavle pisao: „Neka Hristov mir... vlada u vašim srcima“ (Kološanima 3,15). Jevrejsko shvatanje  „srca“ bilo je slično našem današnjem shvatanju „uma“ – to se odnosi na deo našeg bića koji kontroliše volju i odluke. Kako Hristos menja naša srce, tako mi počinjemo sve više da se usaglašavamo s Božjim karakterom. Tada postajemo ona vrsta ljudi, pa samim tim i ona vrsta crkve kakvu je Pavle opisivao: nežna, ljubazna, strpljiva i spremna da oprosti. Pavle piše: „Sve i u svima (je) Hristos“ (Kološanima 3,11.14, SSP). A onda, naš odgovor kao crkvenog tela je služba Bogu prožeta zahvalnošću. U 15. stihu, reči koje se često prevode „sa zahvalnošću“, ili „budite zahvalni“, potiču od grčkog izraza en chariti i „odražavaju jedini pravi odgovor zajednice na Božju blagodat (charis).“<sup>2</sup> Božja blagodat nas ujedinjuje. A onda, kao jedno, mi postajemo Hristov odraz i pokazujemo svetu Njegovu spasonosnu milost.

**Odgovorite**

`1.	Na koji način konkretni gresi navedeni u Kološanima 3,5-9 odudaraju od principa hrišćanskih odnosa iznetih u Kološanima 3,12.13?`

`2.	Da li je moguće imati složnu zajednicu bez individualne promene? Da li je dovoljno iskoreniti nehrišćanko ponašanje?`

`3.	Kako saznanje da se „srce“ odnosi na volju pojedinca ili zajednice (a ne samo na osećanja), menja vaše razumevanje teksta Kološanima 3,15?`

*Amanda Ernst, Hikori, Severna Karolina, SAD*

___________________

<sup>1</sup>	C. S. Luis, Mere Christianity.

<sup>2</sup>	„The Community’s Conversion to Virtue“, Colossians 3 Commentary – The Community’s Conversion to Virtue - BibleGateway.com, InterVarsity Press, https://bit.ly/2zrxz7h.