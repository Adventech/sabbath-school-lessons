---
title:  Božji poziv na jedinstvo
date:   25/11/2018
---

**Logos**: Luka 22,24; Jovan 17,20-23; Dela 2,46; Rimljanima 14,1-6; Filibljanima 2,1-3; Efescima 1,7-10; 2. Korinćanima 5,17-21

**Jedinstvo na osnovu Božjeg primera (Jovan 17,20-23)**

Da li znate da se Isus molio za našu crkvu? Njegova najvatrenija molitva za nas ticala se našeg jedinstva: „Da budu jedno kao što smo mi jedno – ja u njima, a ti u meni – da budu savršeno ujedinjeni...“ (Jovan 17,22-23, SSP).

Bog Otac, Bog Sin, Bog Sveti Duh – svi su u savršenom jedinstvu, premda su veoma različiti kad je reč o njihovim ulogama i ličnostima. Hrišćani su pozvani da odražavaju Božji karakter svetu, a to znači da slede Njegov primer jedinstva. Mi smo, na neki način, ogledalo koje reflektuje Božju svetlost u ovaj mračni svet.  

Baš kao što savršeno Trojno Božanstvo ima savršeno jedinstvo i poštovanje prema posebnosti svake Osobe, tako i mi moramo pronaći sklad i poštovanje među sobom.  

**Jedinstvo na osnovu Hristove žrtve (Dela 2,46; Efescima 1,7-10; 2. Korinćanima 5,17-21)**

Razlog što je Isus morao da umre je taj da bi nas ponovo pomirio sa Bogom. Kao grešnici, bili smo odvojeni i odsečeni od savršenog zajedništva s našim Ocem. Isusova smrt trebalo je da nas vrati natrag u okviru Božje konačne spasilačke misije za ovaj svet.  

Kao što je Isus imao misiju da nas vrati natrag Bogu, i mi imamo istu misiju – da druge dovedemo u taj isti odnos. Novozavetna crkva u knjizi Dela apostola istrajala je zajedno i „jednodušno“ (Dela 2,46) u jednoj evanđeoskoj misiji. Isti poziv važi i za našu crkvu danas.

Konačno, Bog želi da „sve na nebesima i na zemlji sastavi pod jednom glavom – Hristom“  (Efescima 1,7-10). Kao što nas je Bog pomirio sa sobom, i kao što smo se mi pomirili s Bogom, potrebno je da se i uzajamno pomirimo u ljubavi.

**Jedinstvo u raznolikosti (Rimljanima 14,1-6; Filibljanima 2,1-3)**

Jedinstvo ne znači da moramo da se složimo u svemu. Naravno, očiglednim doktrinarnim zabludama moramo se pozabaviti s ljubavlju, ali ne bi trebalo da se raspravljamo oko trivijalnih pitanja. Drugim rečima, ne bi trebalo da pravimo od komarca magarca (planine od krtičnjaka). Biblija nam kaže: „Prihvatajte slaboga u veri, ali ne zato da biste se prepirali o mišljenjima“  (Rimljanima 14,1, SSP).

Pre nego što nekog ispravite, preispitajte svoje motive i odmerite težinu problema. Da li se upuštate u tu debatu da biste uzdigli sebe, ili da biste bili u pravu na štetu brata ili sestre? Da li će ta rasprava ojačati ili oslabiti vaš odnos sa Bogom?

Moramo preispitati svoje motive pre nego što se upustimo u neku raspravu, zato što uvek postoji cena. Ponekad se to isplati, kao onda kad braći ili sestrama koji se bore s grehom s ljubavlju pomognemo da se podignu. U drugim slučajevima, to ne donosi ništa osim prepirki bez ikakvog pozitivnog ishoda.  

Pavle poručuje: „Upotpunite moju radost: budite složni, negujte istu ljubav, budite jednodušni, mislima usmereni na jedno. Ništa ne činite iz častoljublja ili sujete, nego u poniznosti jedan drugoga smatrajte većim od sebe“ (Filibljanima 2,1-3, SSP). To ne znači da razmišljamo na isti način, već da imamo istu ljubav i isti cilj – da uzdignemo Isusa i dovedemo druge u jedinstvo s Njim.  

**Jedinstvo je naše svedočanstvo (Jovan 17,20-23;Luka 22,24; Jovan 17,20-23)**

Dok se molio za buduće vernike priželjkujući njihovo jedinstvo, Isus je imao na umu Veliki nalog. Ako pogledate po svetu danas, ne vidite ništa osim sukoba i narušenih odnosa. Sotona čini sve što je u njegovoj moći da bi uneo razdor. Stopa razvoda je visoka, a kad se porodica razori, dolazi do sukoba između roditelja i dece. U širim razmerama, ratova i glasova o ratovima ima mnogo, što doprinosi neprijateljevom cilju da izazove potpunu razjedinjenost.  

Nažalost, to se uvlači i u crkvu, tako da se zajednice raspadaju zbog unutrašnjih borbi. To se dogodilo čak i među Isusovim učenicima kad su se svađali oko toga ko će biti najveći (Luka 22,24). Ako sotona uspe da nas navede da se borimo između sebe, izgubićemo iz vida Božju ljubav prema svetu. Na kraju krajeva, kako možemo dovesti nove vernike u crkvu dok ratujemo jedni protiv drugih?

Isus se molio: „Dao sam im slavu koju si ti dao meni, da budu jedno kao što smo mi jedno – ja u njima, a ti u meni – da budu savršeno ujedinjeni, da svet spozna da si me ti poslao i da si i njih voleo kao što si voleo mene“ (Jovan 17,22.23, SSP).

Šta mislite, zašto se Isus molio za jedinstvo? Možda je znao da će to biti naš najveći izazov. Jedino uz potpunu zavisnost od Isusa, uz razumevanje istinske poniznosti, i stavljanje Spasitelja na mesto našeg „ja“ možemo ostvariti to visoko zvanje. A kad to budemo postigli, svet će zapaziti naše svedočanstvo, i znaće da je Isus jedini put do Božje ljubavi.

Dragi vernici, ako hoćemo da dosegnemo sve evanđeljem o Isusu Hristu, moramo naučiti da volimo jedni druge u potpunom jedinstvu, sa jednim, istovetnim ciljem – da druge dovedemo u Božju porodicu.   

**Odgovorite**

`1.	Koji problemi danas izazivaju podele među vernicima? Koji sukobi se javljaju, i kako možemo sačuvati Hristov duh u svojim međusobnim odnosima?`

`2.	Ako je Isus bio spreman da umre da bi doneo jedinstvo između Boga i čoveka, zar ne bi trebalo da to postavimo kao najviši prioritet u crkvi? Da li to radimo?`

`3.	Kako možemo ostvariti veće jedinstvo među sobom da bismo izgubljeni svet dosegli Hristovim evanđeljem?`

*Sara Hensen, Springdejl, Arkanas, SAD*