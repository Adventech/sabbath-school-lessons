---
title:  Jednog uma
date:   24/11/2018
---

> <p>Stih za pamćenje</p>
> »On to ne reče sam od sebe, nego, pošto je te godine bio prvosveštenik, prorokova da će Isus umreti za narod. I ne samo za narod nego i da bi sabrao rasejanu Božju decu.« (Jovan 11,51.52, SSP)

**Uvod**: Dela 15

„Pre 2000 godina Isus je okončao svaku debatu na temu čiji je život važniji. On je umro za sve.“ Taj internet mem se uvek iznova pojavljuje na svim društvenim medijima koje pratim. Čak i svojom smrću, Hristos pruža primer jedinstva.

Kao strastveni ljubitelj prirode, naišao sam u jednoj knjizi na sledeći odlomak: „Mladunče divokoze  imalo je poteškoća da se uspravi na noge. Nanjušivši zgodnu priliku, hijena se prikradala. Međutim, istog trenuka nekoliko odraslih divokoza formiralo je širok front, štiteći mladunče koje se još uvek valjalo u prašini. Divokoza uz divokozu predstavljala je impresivan red oštrih rogova – i hijena se povukla. Ali, ubrzo potom, jedna lavica je pokušala da se približi novorođenčetu. U normalnim okolnostima, približavanje velike mačke nagnalo bi krdo u divlji galop. Međutim, ovog puta su, umesto toga, zbili redove, još jednom formirajući preteći štit. Taj hrabri otpor zbunio je lavicu i ona nije napala rogati front već se odšunjala na bezbednije tlo. Do tog trenutka mladunče je već stalo na noge i bilo je u stanju da trči sa krdom.“<sup>1</sup>

Zamislite takav scenario u našoj crkvi! Neki novi obraćenik, član koji ima problema, neko ko se bori sa zavisnošću. Kako crkva može da stane složno i čvrsto u odbranu takvog pojedinca protiv hijena i lavova ovog sveta?

U knjizi Dela apostola, Luka na lep način opisuje slogu i neslogu koje je doživela rana crkva. Jedno od mojih omiljenih poglavlja je Dela 15. To poglavlje se bavi sukobom u vezi sa obrezanjem i propovedanjem evanđelja paganima. Evo nekoliko pojedinosti koje se, po mom mišljenju, posebno ističu.  

1. Okupili su se da bi zajedno razmotrili te goruće teme. Razgovor je prvi korak u razrešavanju sukoba. Premda može biti dosta sporenja, ljutnje i povređenih osećanja, ipak, na kraju dolazi do razrešenja.

2. Prevazišli su sporna pitanja pod vođstvom Svetog Duha. Dopada mi se Petrova izjava u tekstu Dela 15,7-11, gde on kaže da je Bog dao i Jevrejima i paganima mogućnost izbora, i da bez razlike daje Svetog Duha i jednima i drugima ako su spremni da ponizno prihvate svoje dužnosti i odgovornosti.   

3. Govorili su o Božjim znacima i čudima iz prošlosti. Objavljivali su poruke i obećanja, tako da se evanđelje širilo nadaleko i naširoko sa obnovljenom snagom. Iznova i iznova pokazivalo se da nas Sveto pismo osnažuje bez obzira na okolnosti. Snaga jedinstva otkrivala se od stvaranja sve do Hristove smrti na Golgoti zahvaljujući istrajnosti učenika u širenju evanđelja. U pouci za ovu sedmicu istraživaćemo kako crkva danas može da stoji kao vidljivi svedok Hristovog spasonosnog delovanja i Njegove sile. Razmišljajmo o tome kako da budemo složni i jednomisleni dok nastavljamo sa svojim proučavanjem.

*Sruti Lam, San Dijego, Kalifornija*

___________________

<sup>1</sup>	Seff, Phil and Nancy, Petrified Lightning.