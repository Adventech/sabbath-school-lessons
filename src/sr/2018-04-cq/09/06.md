---
title:  Prerastanje zajedništva u jedinstvo
date:   29/11/2018
---

**Mišljenje**: Jevrejima 10,19-25

S prizvukom očajanja u glasu, Uzoma je jadikovao: „O, moj stomak, umirem od gladi! Jedva čekam večeru za Dan zahvalnosti. Gospode, pomagaj! Takozvana ’Trka ćurećim kasom’ ove godine bila je fantastična, ali hrana, porodica i prijatelji – to će biti još bolje.“ Uzoma je, kao i mnogi drugi mladi, aktivan student koji je pošao kući za raspust povodom Dana zahvalnosti kako bi proveo praznik s prijateljima i porodicom.  

Iako se mnogi unapred raduju obilju ukusne hrane koju će moći da probaju, i već se spremaju za svoju ovogodišnju bitku protiv prazničnog prejedanja, ipak većina njih, kad ih pitaju, uglas kažu da je ono zbog čega najviše vole praznike upravo zajedništvo koje tom prilikom doživljavaju. Premda je mogao da se vidi sa svojom porodicom preko Fejsbuka ili Gugla, i da ostane na fakultetu da bi se pripremao za ispite, Uzoma je ipak odlučio da pođe kući radi druženja i zajedništva.

Biblija je prepuna pouka o zajedništvu i jedinstvu, ali to je ipak nešto što hrišćani sporo uče i brzo zaboravljaju. Lepota i snaga jedinstva su u tome što se ono postiže – u teološkom smislu, uz pomoć evanđelja, a u praktičnom – dopuštanjem evanđelju da nas upotrebi kako bismo iskoračili iz svoje zone udobnosti.  

Dakle, kako da hrišćanin doživi zajedništvo i jedinstvo u ovom svetu koji je naizgled već povezan preko društvenih medija?

Zajedništvo se obično doživljava u crkvi, školi i, uopšte, prilikom događaja kojima prisustvujemo. Premda nam je potrebno da bismo postigli jedinstvo, zajedništvo ne dovodi uvek do jedinstva. Za hrišćane koji nastoje da budu deo Hristovog tela, i žude za jedinstvom kao Božja deca, evo par predloga:

**Lagodno i nelagodno** – Ako je evanđelje zaista namenjeno svima, Bog će vas upotrebiti da dovedete svet u crkvu. Ali, šta to zapravo znači? Iako nam je ponekad nelagodno zbog načina na koji svet živi, ipak postoji način da se osećamo lagodno u blizini svetovnih ljudi (videti 1. Jovanova 2,15-17).

**Interakcija sa društvom** – Kad ostvarite kontakt s ljudima koji ne izgledaju i ne govore kao vi, upoznajte ih sa svojim hrišćanskim prijateljima. Ključ hrišćanskog zajedništva koje vodi ka jedinstvu je sticanje poverenja time što ćemo biti odani prijatelji. A onda, treba produbiti to zajedništvo tako što ćemo nove poznanike predstaviti svojim hrišćanskim prijateljima koji imaju slična interesovanja .

Uz ta dva jednostavna metoda, prerastanje zajedništva u hrišćansko jedinstvo postaće realnost.

**Odgovorite**

`1. Zašto je jedinstvo tako važno Bogu i neophodno za spasenje ljudskog roda?`

`2. Na koji način vas je Bog povezao s nekim potpuno različitim od vas, što je urodilo prisnim odnosom?`

*Kelečuku „KC“ Anjalebeči, Mauntin Vju, Kalifornija, SAD*