---
title:  Zlatni lanac ljubavi
date:   01/10/2018
---

**Svedočanstvo**: Jovan 13,34.35; 17,23-26; Efescima 4,15.16

„Naš nebeski Otac je Bog mira. Kad je stvorio čoveka, On ga je postavio u boravište mira i sigurnosti. U Edemskom vrtu znalo se samo za jedinstvo i sreću.“<sup>1</sup> Ali, kad je ljudski rod otpao od Njegove blagodati, to jedinstvo bilo je uništeno, a ljudi su uhvaćeni u zamku greha.

Ipak, nije svaka nada bila izgubljena. „Kada se sećamo Spasiteljeve poniznosti... Um je osnažen da poruši svaku prepreku koja je izazvala razdvajanje. Odagnane su zle misli i rđav govor. Gresi se priznaju, oprošteni su. Hristova milost koja pokorava ulazi u dušu, a Hristova ljubav spaja srca u blagosloveno jedinstvo.“<sup>2</sup>

„Ako se ta ljubav istinski neguje, ograničeno će se sjediniti sa ograničenim a sve će se ujediniti u Beskrajnome. Ljudsko će se sjediniti s ljudskim i sve će se povezati sa srcem Beskrajne ljubavi... Zlatni lanac ljubavi, povezujući srca vernika vezama jedinstva, vezama zajedništva i ljubavi u jedinstvo sa Hristom i Ocem, čini tu vezu savršenom...“<sup>3</sup>

„Jedinstvo donosi snagu, nejedinstvo slabost. Kad uzajamno ujedinjeni budemo složno radili na spasenju ljudi, zaista ćemo biti ’Bogu pomagači’ (1. Korinćanima 3,9). Oni koji odbijaju da rade u slozi sa drugima u velikoj meri sramote Boga. Neprijatelj duša uživa da ih vidi kako rade jedni protiv drugih. Takvi bi trebalo da neguju bratsku ljubav i nežnost srca“<sup>4</sup> da bi ponovo ostvarili izgubljeno jedinstvo.

To jedinstvo „ne zahteva od nas da izgubimo sopstveni identitet, već samo da se prilagodimo, u izvesnoj meri, osećanjima i postupanju drugih. U jedinstvo vere mogu se dovesti mnogi ljudi čija mišljenja, navike i ukus, kada je reč o ovozemaljskim pitanjima, nisu usklađeni. Ali ako Hristova ljubav plamti u njihovim srcima, ako se raduju istom nebu kao svom večnom domu, oni mogu imati najprijatniju i najrazumniju prisnost, i najčudesnije jedinstvo.“<sup>5</sup>

„Kad se budemo potpuno držali Hristove molitve, kad je Božji narod bude uneo u svoj svakodnevni život, u našim redovima videće se jedinstvo na delu. Brat će biti povezan s bratom zlatnim vezama Hristove ljubavi. Jedino Božji Duh može dovesti do takvog jedinstva. Onaj koji je posvetio sebe može da posveti i svoje učenike. Ujedinjeni s Njim, oni će biti i međusobno sjedinjeni u najsvetijoj veri. Kad budemo težili tom jedinstvu kao što Bog želi da težimo, tada ćemo ga i ostvariti.“<sup>6</sup>

**Odgovorite**

`1.	Ljubav je ta veza koja stvara jedinstvo u grupi različitih ljudi. Ima li takvih primera u našem svakodnevnom životu, osim ljubavi i jedinstva koje pronalazimo u crkvi?`

`2.	Kako biste vi kao pojedinac pokušali da obnovite jedinstvo crkve ako bi ljubav koja nas povezuje bila osujećena sebičnošću i ponosom?`

*Ejndžel En Ankaja Patalingug, Silang, Kavite, Filipini*

___________________

<sup>1</sup>	Ellen G. White, The Spirit of Prophecy, vol. 2, p. 209.

<sup>2</sup>	Elen G. Vajt, Čežnja vekova, str. 650 orig.

<sup>3</sup>	Elen G. Vajt, Naše uzvišeno zvanje, str. 173 orig.

<sup>4</sup>	Ellen G. White, Counsels for the Church, p. 43.

<sup>5</sup>	Ellen G. White, Gospel Workers 1892, p. 400.

<sup>6</sup>	Ellen G. White, Testimonies for the Church, vol. 8, p. 243.