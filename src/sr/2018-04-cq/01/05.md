---
title:  Jedinstvo u Hristu
date:   03/10/2018
---

**Primena**: Jovan 17; Filibljanima 2,3; 1. Korinćanima 12,27; Efescima 4,2.3

Isus je imao jedan plan za hrišćane: jedinstvo u Hristu. U tekstu Jovan 17, Isus se moli neposredno pre svog raspeća. Jedanaesti stih glasi: „Ja više nisam u svetu, ali oni su u svetu, a ja dolazim k tebi. Sveti Oče, čuvaj ih svojim imenom, koje si mi dao, da budu jedno kao i mi“ (SSP). Da, „oni“ koji se ovde pominju su učenici. Međutim, ta molitva se ne odnosi samo na učenike. Isus nastavlja da se moli: „Ne molim samo za njih, nego i za one koji će na njihovu reč poverovati u mene“ (Jovan 17,20, SSP). Isus želi da svi koji veruju u Njega, bez obzira na generacijsku i etničku pripadnost, bez obzira na pol i uzrast, budu ujedinjeni u veri.

Dve važne pojedinosti dovode nas bliže jedinstvu:

*Postavite Boga i Njegovu Reč u središte svog života.* Velika prepreka na koju nailazimo kao hrišćani su iskušenja koja potiču od naših grešnih želja. Zaslepljeni svojom pohlepom, skloni smo da sledimo sopstvene želje radije nego da se usredsredimo na Boga i oslonimo na Njega. Tako ćemo na kraju biti odvučeni daleko od Njega. Naši prioriteti se prebacuju na fizičku imovinu i mi gubimo veru u Boga. Kako bi to moglo da ujedini naše misli i usmeri nas ka Bogu? Da bismo to izbegli, moramo uvek imati na umu da Boga i Njegovu Reč treba da postavimo u središte i da ostanemo pod Njegovom zaštitom i blagoslovom. Biblija kaže: „Ništa ne činite iz častoljublja ili sujete“ (Filibljanima 2,3, SSP).

*Dajte prioritet Bogu kao svom uzoru.* U Bibliji piše: „A vi ste Hristovo telo i, pojedinačno, udovi“ (1. Korinćanima 12,27, SSP). Da bismo pravilno funkcionisali kao Hristovo telo, svi pojedinačni delovi moraju se ujediniti tako što će biti slični Njemu. Kad je stvorio ljude, Bog ih je načinio po svom liku i obličju. Prema tome, Bog je naš uzor koji svi moramo da sledimo: „Sa svom poniznošću i krotošću, strpljivo podnosite jedan drugoga u ljubavi, trudeći se da pomoću spone mira održite jedinstvo Duha“ (Efescima 4,2.3, SSP). Kad sledimo Boga kao svoj uzor, mi vernici možemo pravilno i jedinstveno da funkcionišemo kao Hristovo telo.

*Grejs Mun, Silang, Kavite, Filipini*