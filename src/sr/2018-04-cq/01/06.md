---
title:  Svi za jednog i jedan za sve
date:   04/10/2018
---

**Mišljenje**: Efescima 4,2

Vrednost pouke za ovu sedmicu sastoji se u tome što uči crkvu o važnosti jedinstva i uzajamnog zbližavanja u ljubavi. Pavle nam kaže da o potrebama drugih treba da brinemo pre nego o svojim sopstvenim. U potpunoj skromnosti, skrušenosti i poniznosti uma, „strpljivo podnosite jedan drugoga u ljubavi“ (Efescima 4,2, SSP).

U većini hrišćanskih domova, crkava i zemalja, autoritet je glavni problem koji dovodi do haosa i nejedinstva. Nisu svi uvek srećni postavljenim vođama, što dovodi do sukoba i svađa. Deca se bune protiv autoriteta roditelja. Vođe lokalnih crkava agituju protiv onih na višim lestvicama rukovodstva. Građani se bune protiv izabranih vođa naroda.

Kada je reč o državnom vođstvu, na primer, ishod izbora u Keniji  2007–2008. godine ostao je upamćen kao tragična istorija. U zemlji je nastao haos nakon saopštenja izbora glasanja za predsednika. Sve je počelo kad su pripadnici dve glavne etničke grupe počeli da uništavaju imovinu jedni drugih i da se međusobno ubijaju. Ostala plemena su se stavila na stranu jedne ili druge grupe i haos se proširio po čitavoj zemlji. Sve je izgledalo kao velika terevenka sa ubijanjem – ubijanje, sakaćenje, spaljivanje kuća. Svi su morali da beže da sačuvaju živu glavu. Kuće su spaljivane, crkve rušene, zgrade uništavane a, što je najgore, životi su bili izgubljeni. Bila je to prava nacionalna katastrofa. Vlast je proglasila vanredno stanje.

Tek nakon tragedije ljudi su shvatili da su mogli bolje da reše tu situaciju. Ali šteta je već bila učinjena. Nije bilo povratka – što se dogodilo, dogodilo se. Najbolje rešenje bilo bi da su radili udruženim snagama. Vođe su, verovatno, mogle da ostave prostora za diskusiju i narodu bi tako bila pružena prilika da izrazi svoje nezadovoljstvo. Za svu tu nesreću i masakr koji je usledio nikad se ne bi čulo. Tako se obistinila ona poslovica: Zajedno stojimo, razdvojeni padamo.

Obično, ono što se dešava na društvenom i političkom planu utiče i na religiozne krugove. Crkva rizikuje da pretrpi negativne uticaje ukoliko njeni članovi ne otvore svoje srce za uticaj Svetog Duha. Biti hrišćanin znači obnoviti um uz pomoć Božje reči, da bismo imali um Hristov (Rimljanima 12,1.2; Efescima 4,17.18). Zato je apostol Pavle pisao članovima crkve u Filibi:  „Upotpunite moju radost: budite složni, negujte istu ljubav, budite jednodušni, mislima usmereni na jedno... Razmišljajte isto kao i Hristos Isus“ (Filibljanima 2,2.5, SSP).

Kad članovi crkve nauče da vole jedni druge, tek onda su u stanju da poslušaju sledeću zapovest:  „Slušajte svoje vođe i pokoravajte im se. Oni bdiju nad vašim dušama kao oni koji će polagati račun. Slušajte ih, da bi oni to činili s radošću, a ne uzdišući, jer vam to ne bi bilo od koristi“  (Jevrejima 13,17, SSP).

Ljubav je osnova jedinstva. Kad se dvoje ili više ljudi udruži sa zajedničkim ciljem, oni svoju vrlinu dobijaju iz jednog sasvim drugog izvora. Jedinstvo je samo po sebi neutralno, a da li će ono biti na dobro ili zlo određeno je nečim drugim. Tako, kad su se fariseji i sadukeji ujedinili u zajedničkom preziru prema Isusu (o čemu govori uvodni tekst), to nije bilo dobro jedinstvo. Ali kad su se Pavle i Sila u zatvoru udružili i slavili Boga (Dela 16,25), to je bilo dobro.

Biblija naglašava važnost „jedinstva“ i „zajedništva“. Zajedništvo je „lepo“ i „krasno“ (Psalmi 133,1). Jedinstvo je apsolutno neophodno zato što je crkva „Hristovo telo“ (1. Korinćanima 12,27), a telo ne može da bude u nejedinstvu ili neskladu sa samim sobom. Ako dođe do nejedinstva, ono prestaje da bude telo i postaje grupa nepovezanih članova. Isusov plan za Njegovu crkvu je da se ljudi ujedine u veri.  

Uvek imajte na umu da zajedno stojimo, a odvojeni padamo. Nijedan čovek nije ostrvo.

**Odgovorite**

`1.	Kako se možemo ujediniti kao hrišćani?`

`2.	Šta još može izazvati nejedinstvo u crkvi?`

`3.	Šta vi možete učiniti da biste podržali osobe od autoriteta u crkvi?`

*Ešli Nataša Odiambo, Silang, Kavite, Filipini*