---
title:  Budimo zajedno
date:   30/09/2018
---

**Logos**: 1. Mojsijeva 1,26.28; 1. Mojsijeva 3; Galatima 5,6.13-16.22; 1. Jovanova 4,7.8.16

**Spojeni u jedno** (Jovan 17,23)

Na šta pomislite kad čujete reč „crkva“? Možda pomislite na neku zgradu poput one u koju odlazite subotom da biste pevali himne, slušali propoved, ili se videli s prijateljima. U našem društvu, lako je gledati na crkvu kao na neki događaj ili zgradu, ali prvi hrišćani su je videli kao način života.  

Za prve vernike, crkva je bila svako njihovo okupljanje, a to se dešavalo skoro sve vreme. Svakog dana, oni su se sastajali da bi slavili Boga, ili jeli, proučavali, delili iskustva i molili se. Njihov život bio je posvećen Bogu i Njegovoj crkvi, i zato su se dešavale velike stvari – nevernici  su videli njihovu uzajamnu ljubav i želeli da budu deo toga! Dok je bio na zemlji, Isus se molio da Njegovi sledbenici budu jedinstveni, da bi svet mogao da spozna Božju ljubav (Jovan 17,23). Preko prve crkve, Njegova molitva je bila uslišena.

**Dve spojnice – Božja ljubav prema nama i naša prema drugima**

Kakva veza postoji između Božje ljubavi prema nama i naše ljubavi prema drugima? Ponekad ne možemo a da se ne zapitamo: Zašto moram da volim druge? Čak i kad se ja njima ne dopadam? Da li me Bog zaista voli? Čak i onda kad osećam da nisam voljen/voljena i da me je nemoguće voleti? Čak i kad zaista zabrljam?

U Galatima poslanici nalaze se dva odgovora. Prvi odgovor je Sveti Duh (Galatima 5,13-16.22), a drugi je vera (Galatima 5,6).

Dakle, hodanje po Duhu je način da ne povređujemo i ne proždiremo jedni druge, već da služimo jedni drugima iz ljubavi. U Galatima 5,6, vera koja nas povezuje sa Isusom i ima Njegovo odobravanje je „vjera, koja kroz ljubav radi“. Drugim rečima, vera je to što dokazuje da ljubav sama po sebi nije zaslužna za naše spasenje. Ali ljubav dokazuje postojanje te vere koja prima spasenje.  

Zato što nas je voleo, Bog nas je stvorio prema svom liku da bismo vladali nad svim živim bićima, i to je sve bilo veoma dobro (1. Mojsijeva 1,26.28.31). Međutim, od trenutka kad je greh ušao u ovaj svet, veza između Boga i Njegovog naroda je prekinuta.  

**Kako ta veza funkcioniše u zajednici? (Galatima 5,22)**

Pojedinac mora hodati po Duhu, jer je Duh taj koji daje poniznost, čistotu, zadovoljstvo, veru, dobra dela, koji nas čini drugačijim od sveta i odvaja nas od greha. Duh je taj koji daje ljubav, prosvetljenje, mudrost i obznanjuje nam istinu.

Vera je prvi korak, ali i visoka škola hrišćanskog života. Sveti Duh je učitelj i sila. Nikad ne polažemo završni ispit ni iz čega drugog – uvek su u pitanju vera i Duh – oni idu ruku podruku. Vera je kanal, prolaz koji nas vodi do Duha. Ljubav je plod Duha i vere. Bog nam daje Svetog Duha. On to čini putem vere. A ljubav je plod Duha primljenog verom (Galatima 5,22).

Hristova ljubav je duboko plodno tlo na kojem smo zasađeni, Sveti Duh je posuda iz koje se ta ljubav izliva u naš život, a vera je izvor koji smo iskopali u tom tlu.

**Kako da se bolje sjedinimo sa Bogom (1. Jovanova 4,7.8.16)**

Bog želi da budemo u vezi s Njim, a u svom srcu, i mi žudimo da budemo u vezi s Njim. On želi da mi pokažemo svetu šta je prava ljubav, i šta je svrha življenja.

U tekstu 1. Jovanova 4,7.8.16 stoji da je Bog ljubav i da ljubav potiče od Boga. Bog je izvor ljubavi. Kao elektricitet  koji struji kroz električne kablove, ljubav struji od Boga ka nama, a zatim preko nas teče ka drugima u našem okruženju. Kad Jovan kaže: „Volimo jedan drugoga“, on nas u stvari podstiče da dopustimo Božjoj ljubavi da teče kroz nas. Budući da je Bog ljubav, ljubav mora da karakteriše one koji tvrde da su rođeni od Boga ili da poznaju Boga (1. Jovanova 4,7; 3,10.14; 4,20.21). Oni koji tvrde da tvore Božju volju i da odražavaju Božje delovanje na ovom svetu biće poznati po ljubavi koju pokazuju prema Bogu i jedni prema drugima. To je ono što je Isus rekao svojim učenicima (Jovan 13,35).

Bog želi da mi, kao Njegovi sledbenici, ostanemo usredsređeni na Isusa, a ne na sitnice koje nas razdvajaju. On želi da budemo ujedinjeni u ljubavi, da svoje Bogom dane darove koristimo da bismo izgrađivali jedni druge i služili ozleđenom svetu oko nas. Što je najvažnije, 1. Korinćanima poslanica podseća nas da je Isus sve u svemu. Kad se sretnemo s Njim i potpuno Mu se predamo, naš život se trajno menja (videti Kološanima 3). Prošlost, sadašnjost, budućnost, pa i naš identitet, vrte se oko Isusovog života, smrti i vaskrsenja. Ako smo to pravilno shvatili, sve drugo dolazi na svoje mesto.  

**Odgovorite**

`1.	Kako crkva može da sačuva svoje jedinstvo? `

`2.	Šta znači hodati u duhu?`

`3.	Kako možemo potpuno da se predamo Isusu?`

*Đulijana Kruz i Gvido Kruz, Silang, Kavite, Filipini*