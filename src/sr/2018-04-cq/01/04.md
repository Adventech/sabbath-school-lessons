---
title:  Avramovo seme
date:   02/10/2018
---

**Dokaz**: 1. Mojsijeva 15,5.6

U Rimljanima poslanici, Pavle podržava učenje o „opravdanju verom“. On to čini navodeći Sveto pismo. Budući da se 1. Knjiga Mojsijeva smatrala delom zakona, Pavle je svoju tvrdnju obrazlagao uzimajući za primer Avrama. Kao istaknuti predak jevrejskog naroda, Avram je bio duboko poštovan kao uzor pravednosti i gostoprimstva, i kao heroj vere. Mnoge jevrejske vođe, ali i običan narod, gledali su na Avramovu pobožnost i dobrotu kao na rezultat njegovih ličnih zasluga i uzornih dela. Međutim, u pogledu prirode i porekla Avramove vere, Pavlova Rimljanima poslanica bila je uveliko u suprotnosti s popularnim verovanjem. Možemo videti da se ta tema ponavlja kroz čitav Novi zavet – da je Avram služio verom, a ne delima! A pošto se opravdao verom, Bog mu je dao sveto obećanje, zabeleženo u tekstu 1. Mojsijeva 15,5.6 – da će njegovih potomaka biti isto tako nebrojeno mnogo kao što ima zvezda na nebu.

Ali šta to znači za mene lično? Tekst u Galatima 3,29 tvrdi: „Kad ste vi Hristovi, onda ste sjeme Avraamovo, i po obećanju našljednici.“ Povezavši se sa Hristom, mi postajemo Avramovi duhovni potomci. Prema tome, da bismo ostali naslednici i polagali pravo na svoje nasleđe (Božje carstvo i večni život), potrebno je da ostanemo deo Božje porodice. Zbog toga je toliko važno udružiti se s „porodicom“.

Šta znači metafora „Avramovo seme“? Seme je veza između dve generacije. Ono prenosi karakteristike DNK (i one dobre, kao i anomalije) s jedne generacije na sledeću. Šta mi, kao Avramovi potomci, nasleđujemo od svojih duhovnih praotaca, a šta prenosimo na sledeću generaciju? Potrebno je da odgovorimo na to važno pitanje i kao pojedinci i kao telo vernika. Osim toga, seme u biljnom carstvu ne služi samo za povezivanje jedne generacije sa sledećom, već i za očuvanje života u nepovoljnim uslovima. Bilo bi samo po sebi zanimljivo proučavati kako su generacije adventista očuvale „istinu“ u njenom nerazvodnjenom obliku čak i u neprijateljskom okruženju. I konačno, glavna svrha semena je razmnožavanje. Iz pojedinačnog semena može da nikne i da nastane čitava šuma! A drveće u šumi može biti isto tako brojno kao što su zvezde na nebu.

Međutim, može li Avramovo seme biti zagađeno? Unakrsno oprašivanje „Avramove čiste nasledne linije“ s nekom „nečistom linijom“ nesumnjivo može da je ošteti i zagadi! To je početak nejedinstva! Bilo kakav pokušaj da se neke neobične ideje unesu u učenje i praksu Božje crkve, i da se one spoje sa sadašnjom istinom predstavlja petljanje sa Avramovom čistom linijom i može se smatrati zagađivanjem njegovog semena. To ima veoma ozbiljne i generacijske posledice.

Sveto obećanje (Galatima 3,29) dato Avramu dovelo je u postojanje krvnu liniju samog Isusa  Hrista i Njegove neveste, Crkve. Avramova vera povezuje generacije vernika da bi dovršile plan spasenja. Osim toga, naša vera u Isusa i Njegov skori povratak je ono što ujedinjuje pripadnike Božjeg naroda, ne samo jedne s drugima, već i sa samim Gospodom. Bog radi preko ljudi da bi obnovio jedinstvo koje je jednom narušeno tragedijom greha. Božji prvobitni plan za čovečanstvo bio je da mi živimo kao jedna porodica. Nakon pada, obnova prvobitnog plana za jedinstvo postala je ključni cilj. Mi smo izabrani narod, mi smo Božji „segullah“. Jevrejska reč „segullah“ je izraz koji se koristio za Izrael, a znači „dragoceni posed“. Naš jedini zadatak u svetu, kao Božjeg „segullah“, jeste da ostanemo međusobno ujedinjeni kao Božja porodica na zemlji. Jedino tada možemo tvrditi da smo „Avramovo seme“.

**Odgovorite**

`1.	„Ujedinjeni stojimo, razjedinjeni padamo.“ Da li to važi i za Božju porodicu? Razgovarajte o tome. `

`2.	Sociolozi nam kažu da je porodica najvažnija jedinica društva. Zajednice, društva, narodi, pa čak i civilizacije propadaju kad se struktura porodice naruši. Razgovarajte o tome kako se može očuvati jedinstvo unutar Božje porodice (Crkve).`

`3.	Ako mi kao adventisti ne „očuvamo“ i ne „razmnožavamo“ DNK (nasleđe i učenja) naših duhovnih praotaca, možemo li tvrditi da smo Avramovo seme? Porazgovarajte o tome.`

`4.	Koje su naše dužnosti kao Božjeg „segullah“?`

*Komal Nunfeli Svansi, Silang, Kavite, Filipini*