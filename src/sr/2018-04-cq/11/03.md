---
title:  Odvojeni radi jedinstva
date:   10/12/2018
---

**Svedočanstvo**: Dela 2,47; Efescima 4,3-5

„Poruka prvog anđela iz 14. poglavlja Otkrivenja , najavljujući čas Božjeg suda i pozivajući ljude da Ga se boje i da Mu služe, ima za cilj da one koji su se izjasnili kao pripadnici Božjeg naroda odvoji od pokvarenog uticaja sveta i da ih pokrene da uvide da se nalaze u stanju svetovnosti i otpadništva. Bog je u toj poruci uputio opomenu Crkvi, i ona bi, da je bila prihvaćena, uklonila zla koja su je odvajala od Njega. Da su vernici prihvatili poruku sa Neba, da su ponizili svoje srce pred Gospodom, da su iskreno poželeli da se pripreme da opstanu u Njegovoj prisutnosti, Božji Duh i Božja sila pokazali bi se među njima. Crkva bi ponovo dostigla blagosloveno stanje jedinstva, vere i ljubavi kakvo je vladalo u apostolsko doba, kad su vernici bili „jednoga srca i jedne duše“, kada su „govorili Reč Božiju sa slobodom“, kada je Gospod „svakoga dana umnožavao društvo onih koji se spasavahu“ (Dela 4,32.31; 2,47).

Da su oni koji su se izjasnili kao pripadnici Božjeg naroda prihvatili svetlost koja ih je obasjala iz Njegove Reči, dostigli bi jedinstvo za koje se Hristos molio, jedinstvo koje je apostol opisao kao „jedinstvo Duha u svezi mira“ (Efescima 4,3). „Jedno telo, jedan duh, kao što ste i pozvani u jednom nadu zvanja svojega; jedan Gospod, jedna vera, jedno krštenje“, zaključio je on (Efescima 4,3-5).<sup>1</sup>

„Šta je to što izaziva neslogu i razdor? To je posledica udaljavanja od Hrista. Kad smo daleko od Njega, naša ljubav prema Njemu bledi, a naši odnosi s Njegovim sledbenicima zahladnjuju. Što zraci svetlosti padaju dalje od svog središta, to bivaju udaljeniji jedan od drugog. Svaki vernik je kao zrak svetlosti od Hrista, Sunca pravednosti. Što bliskije hodamo s Hristom, središtem sveukupne ljubavi i svetlosti, to veća biva naša naklonost prema nosiocima Njegove svetlosti. Kad su sveti privučeni bliže Hristu, oni se neizbežno približavaju i jedni drugima, jer posvećujuća blagodat Hristova povezuje njihova srca. Ne možete voleti Boga, a ne voleti svoju braću.“<sup>2</sup>

**Odgovorite**

`1.	Uniformnost se obično pogrešno shvata kao jedinstvo. Kakav stav bi trebalo da negujete da biste bili ujedinjeni s Hristom, a da ipak cenite raznolikost unutar jednog tela?`

`2.	Ako su pravilno razumevanje Pisma i bliskost sa Hristom neophodni za jedinstvo u službi Bogu, koje praktične korake bi trebalo da preduzmete?`

`3.	Da li je jedinstvo crkve važno samo po sebi, ili ono predstavlja ključni preduslov za uspešnu misiju? Razgovarajte o tome.`

*S. Kiran Koja, Detroit, Mičigen. SAD*


___________________

<sup>1</sup>	Vajt, E. G. (1911), Velika borba, str. 379 orig.

<sup>2</sup>	White, E. G. (1990),  Manuscript Releases, vol. 15, p. 88.