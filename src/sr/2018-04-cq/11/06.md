---
title:  Razdvojeni da bi se ujedinili
date:   13/12/2018
---

**Mišljenje**: Otkrivenje 14,7

Oduvek se radilo samo o toj jednoj stvari. O bogosluženju. Od samog početka borbe između dobra i zla, Lucifer je priželjkivao obožavanje kojeg je samo Stvoritelj bio dostojan (Isaija 14,13-14).  I u konačnom sukobu na zemlji, dogodiće se isto. Pitanje koje će se nametati širom sveta glasi: „Da li ćete slaviti Stvoritelja  na Njegov dan, ili ćete napraviti kompromis?“

Što se tiče međuljudskih odnosa, zdrav kompromis nije samo preporučljiv... on je neophodan! Razmislite o tome. Parovi koji nisu spremni da se odreknu nekih svojih prioriteta i mišljenja, verovatno se nikad neće složiti u vezi s bojom kuhinje, ili imenom svog sledećeg deteta. Ali, i pored toga što je kompromis u vezi s našim prioritetima ponekad suštinski važan, postoji jedna vrsta kompromisa koja za hrišćanina nikad nije preporučljiva – kompromis u pogledu principa. Čvrsto stajanje uz istine Božje reči trojicu jevrejskih mladića je doslovno odvelo u užarenu peć, Danila u lavovsku jamu, a milione hrišćana u vatru progonstva. Svi oni su smatrali da je cena takvog kompromisa zarad mira i jedinstva previsoka. U vezi s tim zadivljujućim i čvrstim stavovima, Martin Luter kratko i jasno zaključuje: „Mir ako je moguće, istina po svaku cenu.“ Luter je shvatio da istina ne samo da je vredna razdvajanja, već da, po samoj svojoj prirodi – istina razdvaja.  

Sam Isus, sušto otelotvorenje istine, kazao je: „Nisam došao da donesem mir, nego mač“ (Matej 10,34, SSP). On je predvideo da će članovi porodice biti podeljeni u pogledu istine – sopstvenom odlukom da prihvate ili odbiju Njega i Njegova učenja. Premda je Bog – Bog jedinstva, On je isto tako i Bog razdvajanja. Prilikom stvaranja, tokom tri od šest dana, vidimo kako Bog razdvaja da bi uveo red i omogućio život (1. Mojsijeva 1,4.6.14). I kad nas iznova stvara prilikom obraćenja, Bog nas razdvaja od loših hobija ili prijatelja, da bismo mogli da rastemo u Njemu. Bog razdvaja... ali s namerom da ujedini.  

Na kraju vremena, Bog još jedanput razdvaja da bi ujedinio. Svojom istinom On razdvaja svoju decu od ovog sveta – razdvaja nas od kompromisnog hrišćanstva – da bi nas ujedinio jedne s drugima i sa sobom. U međuvremenu, na osnovu jedinstva postignutog kompromisom, sotona će uspeti da izdejstvuje bogosluženje za sebe – „...I *ceo svet* se zadivi i pođe za Zveri, *klanjajući se Aždaji...“* (Otkrivenje 13,3-4, SSP). Zato Stvoriteljeva poslednja poruka poziva i upozorenja odlazi u svaki ugao planete: „Bojte se Boga, i podajte mu slavu... i *poklonite se...“* (Otkrivenje 14,7). „Ko se *pokloni* Zveri i njenom liku... taj će piti žestoko vino Božije...“ (Otkrivenje 14,9, SSP). Obe grupe će biti ujedinjene u bogosluženju – ali samo jedna će biti ujedinjena istinom. A oni koji budu ujedinjeni istinom doživeće dubinu jedinstva kakvu svet nikad ranije nije video!

**Odgovorite**

`1. U vezi s kojim vrednostima u svom životu niste spremni da pravite kompromise zarad mira i jedinstva?`

`2. Na koji način vam Bog pruža prilike da se zauzmete za princip u vašim svakodnevnim interakcijama s ljudima?`

*Džastin Torosian, Egzeter, Kalifornija, SAD*