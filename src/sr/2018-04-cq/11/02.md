---
title:   Jedinstvo u istini
date:   09/12/2018
---

**Logos**: Jovan 17,17-21; 1. Korinćanima 6,19.20; Jevrejima 10,24.25; Otkrivenje 14,1-14

**Ujedinjeni bogosluženjem (Dela 2,1-4. 40-42. 46.47)**

Apostoli i rani hrišćanski vernici doživeli su jedinstvo kakvo se nije ponovilo sve do današnjeg dana. U Delima apostola nalazimo izveštaj da se posle Petrove propovedi na dan Pedesetnice 3000 duša pridružilo crkvi. Nakon toga čitamo da je tih 3000 ljudi takođe živelo u slozi. U čemu je bila tajna njihovog  jedinstva? U tekstu Dela 2,42 čitamo: „Oni se posvetiše apostolskom učenju, zajedništvu, lomljenju hleba i molitvama“ (SSP). Dakle, šta je to što je ujedinilo ranu hrišćansku crkvu? Da kažemo to jezgrovito – bogosluženje. Vreme koje su provodili u proučavanju poruke apostola, međusobnom zajedništvu i molitvama omogućilo im je da postignu jedinstvo kakvo nije postojalo nikad posle toga.  

**Jedinstvo na temelju večnog evanđelja (Otkrivenje 14,1-14)**  

Dela apostolska nisu jedina knjiga koja opusuje Božji narod ujedinjen u slavljenju Boga. Otkrivenje 14 je jedno od najlepših poglavlja u Svetom pismu. Ono se može podeliti u tri glavna dela. Otkrivenje 14,1-5 opisuje Božji narod poslednjeg vremena kao one koji su ujedinjeni time što „idu za Jagnjetom kud god ono ide“ (Otkrivenje 14,4, SSP), iznosi detalje Božje poruke za poslednje vreme – poruke upozorenja i milosti koja objedinjuje Njegov narod dok je objavljuje svetu. Na kraju 14. poglavlja Otkrivenja govori se o tome šta će se dogoditi kad se Božji narod ujedini u Isusu i Njegovoj poruci – Isus se vraća da bi poveo svoj narod kući. Božji narod poslednjeg vremena, usredsređen na Njegovu poruku i misiju, moći će da se sjedini sa Hristom na oblacima slave i sa svima koji odluče da se pokore Božjoj blagodati.

**Jedinstvo na osnovu poruke (1. Korinćanima 6,19.20; Otkrivenje 14,6.7; 4,8.11; 5,9-13)**

Da bismo doživeli to jedinstvo kakvo ima Božji narod opisan u 14. poglavlju Otkrivenja, moramo razumeti poruke koje su za njih od tako presudnog značaja. Kako nas misao: „Bojte se Boga i dajte mu slavu“ vodi ka jedinstvu? Kad se bojimo Boga i dajemo Mu slavu, mi sledimo obrazac anđeoskih četa koje nemaju mira dan i noć, ne prestajući da slave Gospoda. Kad Ga slavimo svojim rečima i načinom svog života, naše bogosluženje se sjedinjuje s bogosluženjem na nebu. Kad slavimo Boga time što radosno sledimo Njegovu volju, mi pokazujemo da je Bog zaista jedini koji je dostojan naše odanosti. Mi Ga smatramo vrednim i dostojnim, zato Ga obožavamo. Akcenat prve anđeoske poruke je na jedinstvu zasnovanom na principima istinskog bogosluženja.

**Obožavanje Stvoritelja (2. Mojsijeva 20,8-11; Jezekilj 20,12.20; Luka 4,16; Jevrejima 10,24.25)**

Nalog: „Slavite Onoga koji je načinio nebo, zemlju, more i izvore voda“ (Otkrivenje 14,7, SSP) predstavlja direktan navod dela četvrte zapovesti (2. Mojsijeva 20,11). Tim pozivom na obožavanje Stvoritelja, Bog nas podseća na način bogosluženja i dan u koji je On od samog početka odredio da Ga slavimo – naime, Subotom. Subota je znak da nas Bog posvećuje i ujedinjuje naše srce sa sobom. Mi ne možemo biti ujedinjeni u pogledu bogosluženja, ako nismo ujedinjeni s Njim. Subota je vreme zajedničkog slavljenja Boga, kad se okupljamo da hrabrimo jedni druge u veri. Ta zajednička služba Bogu od presudne je važnosti za duhovni rast i jedinstvo vernika.

**Ujedinjeni istinom (Jovan 17,17-21)**

Zašto su tri anđeoske vesti presudne za jedinstvo Božjeg naroda? U jednoj od Isusovih poslednjih zabeleženih molitava On je svoju pažnju usmerio ka potrebi vernika za jedinstvom. Trebalo je uskoro da bude razapet, a nedugo potom uzet na nebo, i On je razumeo da Njegov narod mora biti jedno u nameri. Jedinstvo može postojati jedino ako su oni posvećeni, odvojeni od sveta i ujedinjeni s Bogom. Isus moli svog Oca: „Posveti ih istinom“ (Jovan 17,17, SSP). On zna da se Njegovi sledbenici, ako ne budu posvećeni istinom  iz Njegove Reči, nikad neće ujediniti. Kako danas možemo doživeti jedinstvo? To se može dogoditi samo ako smo složni u vezi s porukom koju nas Bog poziva da poznajemo, razumemo i objavljujemo u ovo vreme. Porukom trojice anđela. Kako uopšte možemo biti ujedinjeni kao Božji narod, ako nismo jedinstveni u pogledu poruke koju nas On poziva da odnesemo svakom narodu i plemenu i kolenu i jeziku? Ako nismo ujedinjeni u pogledu velikih istina te vesti, svako jedinstvo na bogosluženju jednostavno će biti plitko i izveštačeno.

**Dve grupe ujedinjenih vernika koji se klanjaju Bogu (Otkrivenje 13,1-4.8; 14,6.7.9-11)**  

Otkrivenje opisuje dve grupe koje su ujedinjene u bogosluženju. Trinaesto poglavlje govori o jednoj grupi koja je ujedinjena u obožavanju zveri, njene ikone i aždaje. Četrnaesto poglavlje govori o onima koji su ujedinjeni time što slede Jagnje i objavljuju Njegovu poslednju poruku izgubljenom i umirućem svetu. Jedini cilj prve grupe je da prisili ljude da obožavaju ikonu zveri (Otkrivenje 13,15), dok je jedina misija druge grupe da uputi ljude na istinsku službu Bogu Stvoritelju. Prva anđeoska poruka je hitan poziv čitavom Božjem narodu da se ujedini s Njim u obožavanju Boga na način koji im je On pokazao, a ne da učestvuje u lažnom bogosluženju posvećenom zveri. Zapovešću da se poklone Stvoritelju, Isus poziva svoje ovce koje još uvek nisu deo stada da se ujedine s Njegovim pravim sledbenicima pre nego što bude prekasno. Otkrivenje opisuje jednu grupu ostatka koja je potpuno ujedinjena u svom obožavanju Boga. To su pravi poklonici, koji Mu se klanjaju „u duhu i istini“.

**Odgovorite**

`1. Kako možemo znati s kojom smo grupom sjedinjeni?`

`2. Da li je jedinstvo važnije od istine?`

*Tejlor Hinkle, Sedar Lejk, Mičigen, SAD*