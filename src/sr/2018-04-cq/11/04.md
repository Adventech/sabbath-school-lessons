---
title:  Više od pesme
date:   11/12/2018
---

**Dokaz**: Dela 17,10.11

Bogosluženje se sastoji od više različitih komponenti i može poprimiti različite oblike, ali često se svodi samo na pevanje. Međutim, bogosluženje znači prepoznati Božje osobine  (Otkrivenje 4,8), priznati šta je On učinio za nas (Otkrivenje 5,9.10), odavati Mu slavu i čast (Otkrivenje 4,11; 5,13). U tom smislu, mi Bogu služimo tako što proučavamo Njegovu Reč da bismo Ga upoznali i bili u stanju da prepoznamo Njegove osobine, tako što upućujemo molitve zahvalnosti, obznanjujemo kako On deluje u našem životu, pevamo o Njegovoj dobroti i uzdižemo Ga. Reč „bogosluženje“ koja se koristi u knjizi Otkrivenje je reč „proskuneo“, što znači „odati počast, pokazati duboko poštovanje, ili kleknuti pred nekim“. Premda pevanje sadrži elemente bogosluženja, i premda se obožavanje često izražava kroz pesmu, ipak bogosluženje mora obuhvatiti mnogo više od toga.  

U tekstu Dela 17, Luka nakraktko pominje Verijance, grupu koju često hvale po crkvama zbog njihovog marljivog proučavanja Biblije. Sve što znamo o njima svodi se na dva stiha, ali vidimo da su oni bili otvoreni i željni da prime Reč, a istovremeno marljivi u proučavanju Pisma kako bi se uverili da li je svako novo učenje u skladu sa onim što su već znali o Bogu. Luka kaže da su Jevreji iz Verije bili „plemenitiji od onih u Solunu“ (Dela 17,11, SSP). Pojam „plemeniti“ koji se ovde pominje potiče od grčke reči „eugenes“, što znači „plemenitog porekla ili rođeni u višim krugovima“. Međutim, ta reč je ovde upotrebljena da bi ukazala na veličinu  njihovog srca i uma. Adam Klark piše: „Među Jevrejima je postojala maksima da ’niko nije plemenitog duha ukoliko se ne bavi proučavanjem zakona’“.<sup>1</sup> U tekstu Dela 17,11 stoji da „veoma spremno prihvatiše  Reč. Svakodnevno su istraživali Pisma da vide da li je tako“ (SSP). Za razliku od nekih Jevreja iz Soluna, Verijanci su bili spremni i otvoreni za nova otkrivenja, ali nisu ih prihvatali naivno. Imali su naviku da sami za sebe proučavaju Pisma. Koliko često mi padamo u zamku da reči propovednika shvatimo površno, ne potrudivši se da odemo direktno u Božju Reč radi potvrde i novog osvedočenja da bismo lično razumeli ko je Bog. To lično razumevanje Boga predstavlja osnovu našeg bogosluženja. Ne možemo zaista obožavati Boga a da ne znamo kakav je On, da nemamo neutaživu želju da Ga tražimo i da, u tom smislu, ne provodimo redovno vreme s Njim u molitvi i proučavanju Njegove Reči. Kao što Ros King piše: „Možete da pevate koliko god hoćete i da opet sve pogrešno shvatite. Bogosluženje je više od pesme.“<sup>2</sup>

**Odgovorite**

`1.	Na koji još način možemo obožavati Boga, osim kroz molitvu, proučavanje Biblije i pesmu?`

`2.	Postoji li nešto što se smatra bogosluženjem, a što možda nije u skladu sa onim kako bi trebalo služiti Bogu? Zašto?`

`3.	Kako glasi vaša lična „pesma“ hvale, ona koju niko drugi ne zna, čak ni anđeli na nebu – samo vi? Pesma koja govori o vašem svakodnevnom životu, svrsi vašeg postojanja i ličnim iskustvima?`

*Isai Almeida Mekgrat, Sedar Springs, Mičigen, SAD*

___________________

<sup>1</sup>	Clarke, A., & Earle, R. (1967), Adam Clarke’s commentary on the Bible, Kansas City, MO: Beacon Hill Press of Kansas City.

<sup>2</sup>	King, Ross, „Clear the Stage“: You can sing all you want and still get it wrong; worship is more than a song. And All the Decorations, Too. Ross King, 2002.