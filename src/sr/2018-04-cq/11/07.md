---
title:  Ono što nas povezuje
date:   14/12/2018
---

**Istraživanje**: Dela 4,23-31

**Zaključak**

Ovde vidimo kako se učenici okupljaju da bi se usrdno molili. Ta molitva je rezultovala uslišenjem i silaskom Svetog Duha! U tom uzajamnom delovanju vidimo jedinstvo, ali vidimo i nešto dublje. Mi ne treba da se ujedinjujemo radi samog jedinstva i druženja, već zato što je to od životnog značaja za delo koje nastojimo da obavimo kao hrišćani. Da bismo objavili dobru vest o Hristu, o Njegovoj ljubavi i Njegovom skorom povratku, moramo se moliti i raditi zajedno kao nikad pre. Takođe je važno da Hristos ostane središte našeg jedinstva i zajedništva. Kroz molitvu i proučavanje Pisma možemo sticati svakodnevna iskustva sa Hristom, pojedinačno i kao crkva, na silan način koji će promeniti društvenu sredinu u kojoj se nalazimo u ovom svetu. Kad budemo doživeli jedinstvo i zajedništvo sa Hristom, moći ćemo da doživimo jedinstvo i zajedništvo i u crkvi.  

**Razmotrite**

Isplanirajte večeru i proučavanje Biblije na koje ćete pozvati članove svoje omladinske grupe ili crkvene zajednice i potrudite se da molitva zauzme središnje mesto na tom okupljanju.

Napravite neko umetničko delo na temu snage zajedništva i molitve i pokažite ga nekom prijatelju ili članu porodice. Budite kreativni i osećajte se slobodnim da upotrebite bilo koji medijum koji vam se dopada.  

Smišljajte načine na koje biste vi lično mogli da doprinesete većem zajedništvu i pobožnom jedinstvu u vašoj crkvi. Zapišite te ideje, a zatim potražite način i da ih primenite.

Vratite se na početak pouke za ovu sedmicu i pročitajte biblijske stihove i priče predviđene za proučavanje. Dok to budete činili, analizirajte i zapišite elemente potrebne za jedinstvo prilikom bogosluženja, i za zajedništvo.  

S grupom prijatelja, osmislite skeč koji ćete izvesti u vašoj crkvi ili na omladinskom sastanku.  

Komponujte neku poemu, u bilo kojoj formi koja vam se dopada, koja će govoriti o važnosti zajedništva i o tome kako ono jača jedinstvo unutar crkve.  

Okupite grupu ljudi iz vaše crkve i organizujte se kao partneri za molitvu. Redovno se molite zajedno, družite se i povremeno podelite ručak sa svojim partnerom za molitvu.  

**Povežite**

1. Dela 1,14; 2,42; 12,12; Filibljanima 2,2; 1. Petrova 2,5.
2. *Christian Experience and Teachings of Ellen White,* „Unity in Faith and Doctrine“; *Apostolska crkva – Hristovim tragom,* 2. poglavlje. 

*Kiana Aleksander, Grand Blank, Mičigen, SAD*