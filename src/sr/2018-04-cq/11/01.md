---
title:  "Zar ne možemo jednostavno svi da se složimo?!"
date:   08/12/2018
---

> <p>Stih za pamćenje</p>
> »Onda videh još jednog anđela kako leti posred neba. Nosio je večno evanđelje da ga objavi stanovnicima zemlje, svim narodima, plemenima, jezicima i narodnostima.. On snažnim glasom reče: ’Bojte se Boga i dajte mu slavu, jer je došao čas njegovog Suda! Slavite Onoga koji je načinio nebo, zemlju, more i izvore voda!« (Otkrivenje 14,6.7, SSP)

**Uvod**: Rimljanima 11, 28-36

Neko ko bi sa strane pogledao jednu od dugačkih prepiski i rasprava koje vodimo preko Fejsbuka, ne bi mogao a da ne pomisli, čak i da naglas ne kaže: „O, pa zar ne možemo jednostavno svi da se složimo?!“ Ali, hajde da budemo realni i krenemo od osnovnog pitanja na koje treba da se odgovori, kao što mi milenijalsi volimo da kažemo: „Kako se možemo ujediniti da bismo dovršili delo kad ima toliko toga što nas deli kad je reč o kulturi, načinu bogosluženja, omiljenim instrumentima i drugo? Ima li nade da ćemo se ujediniti kad dolazimo u sukobe?“

Direktan odgovor pronalazimo u prvoj anđeoskoj poruci, u vidu procesa od dva koraka. U toj početnoj poruci, vidimo da se večno evanđelje propoveda po čitavoj zemlji, prenoseći istu poruku: „Bojte se Boga i dajte mu slavu, jer je došao čas njegovog Suda! Slavite Onoga koji je načinio nebo, zemlju, more i izvore voda!“ (Otkrivenje 14,6.7, SSP). Vidimo da se večno evanđelje objavljuje jasno i glasno.

Prvo, da bismo se ujedinili, moramo imati poruku evanđelja i objavljivati je glasno. Ako ne posedujemo tu poruku i nastavimo da se nadvikujemo s različitim porukama, onda to neće doneti jedinstvo, već besmisao, neslogu i zbrku.

Drugo, moramo imati zajedničko bogosluženje da bi jedinstvo moglo da se uspostavi. Naše jedinstvo se ogleda u tome što zajedno slavimo svog Boga Stvoritelja. Dakle, kako i gde treba da Ga slavimo? Odgovor na pitanje „kako“ Isus je dao ženi kraj studenca, što je zapisano u tekstu Jovan 4,22-24: „Vi se klanjate onom što ne poznajete, a mi se klanjamo onom što poznajemo, jer spasenje dolazi od Judeja... Istinski klanjaoci (će se) klanjati Ocu u duhu i istini jer Otac baš takve klanjaoce želi“ (SSP). Potrebno je da Boga slavimo i da Mu se poklonimo u duhu i istini.

Odgovor na pitanje „gde“ nalazi se u tekstu Avakum 2,20: „Gospod je u svetoj crkvi svojoj; muči pred njim sva zemljo!“ Treba da budemo u crkvi i zajedno slavimo Boga. U pouci za ovu sedmicu otkrićemo još neke principe i načine koji nam mogu pomoći da se ujedinimo kroz bogosluženje!  

*Leri Sendou, Tampin, Malezija*