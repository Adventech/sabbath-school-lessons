---
title:  Jednačina bogosluženja
date:   12/12/2018
---

**Primena**: Otkrivenje 14,6-11

Pre svog vaznesenja, Isus se molio da Njegovi sledbenici budu jedinstveni  (Jovan 17,11.21-23). Kao Hristovi učenici, mi možemo doći u iskušenje da se potrudimo da stvorimo privid jedinstva. Možemo čak doći u iskušenje da pomislimo da je jedinstvo, samo po sebi, dokaz da smo Hristovi učenici.

Štaviše, mi usko sagledavamo bogosluženje kao sat ili dva koje provodimo u crkvi jedanput sedmično. Ili što je još gore, kao pesme čiji je tekst povezan s duhovnim temama. Jedinstvo u bogosluženju onda bi se moglo prevesti kao uniformnost u pogledu crkvene službe, ili u pogledu upotrebe pojedinih muzičkih instrumenata. Međutim, da li se jedinstvo zaista postiže kad mi svi, poput robota, postupamo na isti način?

**Ujedinjeni u zabludi:** Premda je jedinstvo divna osobina, priča o Vavilonskoj kuli ilustruje da je moguće biti ujedinjen zajedničkim ciljem koji je uperen protiv Boga (1. Mojsijeva 11,1-9). Samo postojanje jedinstva, dakle, nije ekvivalent svetosti. Mi možemo biti ujedinjeni i u nesvetom, lažnom bogosluženju.

**Elementi bogosluženja:** Bogosluženje na koje smo pozvani u tekstu Otkrivenje 14,6-11 sastoji se iz dva elementa: 1) Kome se klanjamo (Otkrivenje 14,6.7) i 2) Na koji način se klanjamo (Otkrivenje 14,9-11). Kao jednačina, to bi izgledalo ovako: bogosluženje = kome se klanjamo + na koji se način klanjamo. Pozvani smo da se poklonimo Bogu Stvoritelju („koji je načinio nebo, zemlju, more i izvore voda“ – Otkrivenje 14,7), u duhu i istini (Jovan 4,24), mislima i delima (tj. „na svoje čelo ili ruku“ – Otkrivenje 14,11).

**Samo jedno pravo:** Jednačina bogosluženja ima toliko pogrešnih permutacija koliko ima i varijanti promenljivih. Na primer, možete znati ko je pravi Bog, a ipak Ga ne slaviti na pravi način (videti Malahija 1,6-8). On nas je preko Pisma uputio kako da Ga slavimo. S druge strane, postoji mnoštvo lažnih bogova, a jedini način da upoznamo pravog Boga jeste preko Pisma.

**Biblijsko jedinstvo u bogosluženju:** Dakle, jedinstvo u bogosluženju, samo po sebi, ne može biti cilj. Mi treba da se ujedinimo u slavljenju istinitog Boga na način na koji On to traži od nas, kao što je otkriveno u Njegovoj Reči. Grupa ljudi koji se okupljaju da bi proučavali Bibliju u duhu poniznosti, spremni da se odreknu svega što je u suprotnosti s Njegovom Rečju, sigurno će doživeti iskustvo jedinstva  kao na dan Pedesetnice (videti Dela 2,1).

**Odgovorite**

`1.	Možete li se ujediniti u bogosluženju s nekim s kim se ne slažete u teološkom smislu?`

`2.	Kako da znate da li ste prekoračili granicu između jedinstva i uniformnosti?`

*Arči Dako, Lorel, Merilend, SAD*