---
title:  Plan iskupljenja
date:   20/11/2018
---

**Vedočanstvo** 1. Jovanova 2,2

Duh proroštva, preko Elen Vajt, nudi važne uvide u mapu čovekovog spasenja. U svojoj knjizi Stvaranje - patrijarsi i proroci ona piše: „Čovekov pad je ispunio žalošću celo Nebo. Svet koji je Bog stvorio bio je obeležen prokletstvom greha i nastanjen bićima osuđenim na bedu i smrt. Izgledalo je da nema pomoći onima koji su prekšili Zakon. Anđeli su prestali da pevaju svoje pesme hvale. Svim nebeskim dvorovima zavladala je žalost zbog propasti koju je izazvao greh.

Božji Sin, slavni nebeski Zapovednik, bio je dirnut sažaljenjem prema palom rodu. Njegovo srce ispunilo se beskrajnim saučešćem kada su vapaji izgubljenog sveta doprli do Njega. Božanska ljubav, međutim, već je imala pripremljen plan prema kojem je čovek mogao da se spase. Prekršeni Božji zakon zahtevao je život grešnika. U celom svemiru postojalo je samo jedno Biće koje je umesto čoveka  moglo da zadovolji zahteve Zakona. Pošto je Božji zakon isto tako svet kao i sam Bog, samo je neko jednak Bogu mogao da okaje prestup Zakona.

Niko osim Hrista nije mogao da izbavi čoveka od osude Zakona i da ga ponovo dovede u sklad s Nebom. Zato je Hristos trebalo da preuzme krivicu i sramotu greha – greha koji je toliko mrzak svetom Bogu da je moralo da dođe do razdvajanja Oca od Njegovog Sina. Hristos je trebalo da se spusti do dubina poniženja da bi izbavio izgubljeni rod.

Pred svojim Ocem On se vatreno zauzeo za grešnika, dok su nebeske vojske očekivale ishod razgovora s neopisivom zainteresovanošću. Ovo nedokučivo pregovaranje dugo je trajalo – taj ’savet mira’ (Zaharija 6,13) za grešne sinove ljudske. Plan spasenja bio je sačinjen mnogo pre stvaranja Zemlje; naime, Hristos je ’Jagnje, koje je zaklano od postanja sveta’ (Otkrivenje 13,8); međutim, čak se i Vladar svemira morao boriti sam sa sobom da bi dozvolio da Njegov Sin umre za grešni rod. Ipak, ’Bogu je tako omilio svet da je i Sina svojega jedinorodnoga dao da nijedan koji ga veruje ne pogine nego da ima život večni’ (Jovan 3,16).

Bog je trebalo da se pokaže u Hristu i da ’svet pomiri sa sobom’ (2. Korinćanima 5,19). Čovek je postao toliko unižen grehom da više nije mogao lično da uspostavi sklad sa Onim koji je po svojoj prirodi čist i dobar. Ali Hristos, pošto je otkupio čoveka od osude zakona, može da mu udahne božansku snagu koja će se sjediniti s njegovim ljudskim naporima. I tako će, pokajavši se pred Bogom, verujući u Hrista, grešni Adamovi potomci opet moći da postanu ’sinovi Božji’ (1. Jovanova 3,2).“<sup>1</sup> 

**Odgovorite**

`1.	Koja je cena vašeg spasenja?`

`2.	Koji savet možete dati prijatelju koji nije prihvatio Hrista kao svog ličnog Spasitelja?`

*Samson Ogutu, Najrobi, Kenija*

___________________

<sup>1</sup>	E. G. Vajt, Stvaranje, patrijarsi i proroci, str. 63,64 orig.