---
title:  Opraštanje greha svima
date:   18/11/2018
---

**Dokaz**: Dela 10,43

Tokom perioda od približno 2000 godina znanje o Bogu cirkulisalo je unutar jevrejskog naroda.  Međutim, Božja prvobitna namera bila je da celo čovečanstvo dovede sebi, bez obzira na njihovu rasu ili poreklo. Bog je imao srca i za Jevreje i za neznabošce. Njegov plan, od početka vremena, bio je da pripoji neznabošce jevrejskoj crkvi. Međutim, postojale su snažne predrasude među ranim hrišćanima koji su mislili da evanđelje pripada samo jevrejskom narodu.  

Proroci su, sa svoje strane, glasno objavljivali tu Božju nameru (videti Rimljanima 10,18-20; 9,25-27), i Hristos ju je potvrdio (videti Matej 8,11.12; 1. Jovanova 10,16). Naš cilj kao adventističkih hrišćana jeste da objavljujemo tu poruku o spasenju i da naučimo „sve narode krsteći ih va ime oca i sina i svetoga Duha“ (Matej 28,19). Kad tu poruku imamo u vidu, dva zaključka se jasno nameću:

Hristos je začetnik spasenja: Bez obzira na stil bogosluženja, na naše učešće u crkvi, ili na to koliko smo tolerantni i vodimo računa o duhovnoj dobrobiti svoje porodice – ništa od toga nam ne garantuje spasenje. Mi možemo zadobiti spasenje samo na osnovu Hristovog imena i Njegovih zasluga. Bog je poslao Hrista kao konačnu žrtvu za naše grehe. Hristos nas je svojom smrću pomirio s Bogom. Mi smo prihvatljivi pred Bogom jedino kroz Hrista.

Kad je posetio Kornelijev dom (Dela 10,43), Petar je odneo evanđelje jednom paganinu, koji nije bio član jevrejskog domaćinstva. Tim korakom, Petar je ispunio nalog da se evanđelje odnese svakom narodu (Matej 28,19). On je ispunio misiju objavivši da je oproštenje greha i spasenje omogućeno svakome ko veruje u Hrista (Jovan 3,16).

Vera je sredstvo za dostizanje spasenja: Mi dolazimo Hristu kao grešnici da bismo mogli dobiti oproštenje greha. Spasenje zadobijamo besplatno, na osnovu Hristove krvi i pravednosti. Ne možemo kupiti spasenje – taj blagoslov primamo od Hrista. Prorok Isaija je to jezgrovito izrazio:  „...Žedni koji ste god, hodite na vodu, i koji nemate novaca, hodite, kupujte i jedite; hodite, kupujte bez novaca i bez plate vina i mlijeka“ (Isaija 55,1).

To ne znači da možemo slobodno da budemo neposlušni Bogu i Hristu. To jednostavno naglašava da nas Bog ne prihvata zbog naše poslušnosti, ili zbog nekih dobrih dela koja činimo. Niti Hristos pokazuje naklonost prema nama na osnovu naše poslušnosti. Zapravo, naše spasenje proističe iz Hristove smrti i oproštenja naših greha. Sredstvo za dostizanje spasenja je predanje sebe Hristu kao grešnika, a poslušnost je samo plod naše vernosti. Kroz Hrista, spasenje nam je zagarantovano dokle god verujemo, bez obzira na naše poreklo.

**Odgovorite**

`1.	U čemu je razlika između poslušnosti Hristu i verovanja u Njega?`

`2.	Kako možemo porukom o spasenju dosegnuti one koji nisu članovi naše crkve?`

*Džordž Otieno, Homa-Bej, Kenija*