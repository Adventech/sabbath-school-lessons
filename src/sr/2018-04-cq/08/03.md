---
title:  Stubovi našeg jedinstva
date:   19/11/2018
---

**Logos**: 2. Mojsijeva 20,8-12; Dela 10,43; 1. Korinćanima 15,51-54; 1. Solunjanima 4,13-18; Jevrejima 8,6

**Spasenje u Isusu (Dela 10,43)**

Plan spasenja je postojao od samog početka vremena. Bog je imao plan da izbavi svoj narod od greha i duhovnog zaborava. To je moglo da se odigra jedino preko Hrista. Verom u Hrista, mi bivamo spaseni od večne smrti, koja je konačna posledica greha. Hristos je obezbedio savršenu žrtvu za iskupljenje naših greha.  

U početku, Bog je stvorio savršeni svemir, skladan i pun ljubavi. Međutim, pobuna u Edemskom vrtu odvojila nas je od Boga. Ali Bog je, u svojoj beskrajnoj ljubavi i milosti, pronašao način da pomiri čovečanstvo sa sobom. Ništa nije moglo da plati kaznu za greh osim Hristove savršene žrtve.

Mi verujemo da plan spasenja proističe iz Božje savršene ljubavi prema nama. Imamo pouzdano obećanje o spasenju verom u Hrista. Kao adventistički hrišćani, mi prihvatamo verovanje da je „Hristos... prema Božjem planu, predstavljen u tipovima, slikama i zakonskim žrtvama, u obećanjima i proročanstvima Starog zaveta, kao onaj koji će zadobiti oproštenje greha sopstvenom krvlju, bez koje nema oproštenja.“<sup>1</sup>

**Hristov drugi dolazak (1. Solunjanima 4,13-18)**

Drugi Hristov dolazak daje nadu ovom beznadežnom svetu. Bez toga, ne bi imalo smisla biti hrišćanin. Biblija nas u više navrata uverava da bi Hristos mogao da dođe u bilo kom trenutku. Prema tome, stepen naše pripremljenosti je veoma važan. Apostol Pavle, vođen Svetim Duhom, baca svetlost na taj predmet. Solunjani su znali da će se Hristos jednog dana vratiti. Međutim, brinuli su se zbog svojih milih i dragih koji su zaspali pre Spasiteljevog povratka.  

Pavle je nastojao da na njihova pitanja odgovori usmeravajući pažnju na stanje vernika koji će umreti pre Hristovog povratka. On zaključuje da postoji razlika u načinu na koji verni i neverni tuguju (1. Solunjanima 4,13). Na osnovu vere u Hrista, mi imamo blaženu nadu da ćemo, prilikom Njegovog velikog povratka, moći da se radujemo zajedno s Njim i s našim milima i dragima koji su ranije otišli na počinak. Vaskrsenje je, dakle, pouzdano obećanje (1. Korinćanima 15,51-54).

Naša uloga je da, kad smrt udari, ohrabrujemo druge vernike porukom nade. Treba ih uveriti da se mi, kad naše srce prestane da kuca, povlačimo na privremeni počinak dok čekamo oglašavanje poslednje trube. Koliko god snažno da osećamo bol zbog smrti, nada u Hristov drugi dolazak rasteruje svaku sumnju iz našeg uma. „Evanđelje je otkrilo čoveku besmrtnost duše, vaskrsenje tela, i ponovno sjedinjenje na nebu srca koja su dugo bila razdvojena... Pripadnici Hristovog naroda su ’kao žalosni a uvek radosni’ (2. Korinćanima 6,10, SSP). Oni okom vere mogu da vide jasnu svetlost u oblaku čak i najtežih ovozemaljskih iskušenja. Oni ne odbijaju da proliju suze, ali ne odbijaju ni da ih obrišu na Spasiteljev poziv.“<sup>2</sup>

**Hristova služba u nebeskom svetilištu (Jevrejima 8,6)**

Jevrejima poslanica pruža detaljan izveštaj o tome šta Hristos radi otkad se vazneo na nebo. On nastavlja svoju posredničku službu u nebeskom svetilištu (Jevrejima 7,20-28; 8,10). On je naš Prvosveštenik na nebu. U tradicionalnoj jevrejskoj kulturi, prvosveštenik je obavljao značajnu ulogu očišćenja grešnika. On je u Svetinji nad svetinjama u hramu obavljao obred koristeći životinjske žrtve.  

Međutim, ovozemaljski prvosveštenici su u svom delovanju ograničeni sa nekoliko izazova. Prvo, oni su po prirodi ljudi i stoga skloni grehu. Osim toga, njihove aktivnosti imaju vrednost samo tokom njihovog života. Smrt i starost mogu da prekinu njihovo delovanje. Za razliku od njih, Hristos živi zauvek i zato ima večno sveštenstvo. Kao adventisti, mi verujemo u postojanje nebeskog svetilišta u kojem Hristos razmatra naš život da bi svakom verniku omogućio da ima koristi od Njegove žrtve pomirenja.  

U zemaljskom svetilištu, Prvosveštenik je s krvlju životinja ulazio u Svetinju nad svetinjama kako bi prineo žrtvu pomirenja. U nebeskom svetilištu, Hristos je ušao u Svetinju nad svetinjama sa sopstvenom krvlju da bi stao u rascep između Boga i čoveka. Njegova posrednička služba potvrđuje zavet blagodati i ljubavi, kojem je Hristos glavni posrednik jer jedino Njegova žrtva može da zadovolji Božju pravdu.

**Podsećanje na Subotu (2. Mojsijeva 20,8-11)**

Četvrta Božja zapovest odnosi se na Subotu. Baš kao i prve tri, ona razjašnjava čovekovu dužnost prema njegovom Tvorcu. Međutim, za razliku od drugih zapovesti pre i posle nje, četvrta zapovest počinje rečima: „Sećaj se“...

Nije nam potrebno neko veliko znanje da bismo bili upoznati s tim da je Bog uspostavio Subotu na početku vremena (1. Mojsijeva 2,2). Bog želi da mi, kao Njegova deca, posvetimo subotni dan Njegovoj službi. On očekuje da taj dan svetkujemo bezuslovno. Međutim, jevrejske vođe Hristovog vremena koristile su subotu onako kako je njima odgovaralo (Marko 2,23.24).

Hristos je ispunio zapovest o Suboti time što je dopustio činjenje milosrđa na taj dan. „Onda im reče: ’Subota je stvorena radi čoveka, a ne čovek radi subote. Tako je Sin čovečiji gospodar i od subote’ (Marko 2,27-28). To ne znači da treba da se prepuštamo lagodnosti, ugađanju sebi i zadovoljavanju taštine subotom. „Trgovina, isplata zarada, sravnjivanje računa, pisanje poslovnih pisama, svetovne studije, beznačajne posete, putovanja i površni razgovori ne čine taj dan svetim Gospodu... Gospodnja Subota trebalo bi da bude dan odmora od svetovnih poslova i odmor kroz služenje Bogu“.<sup>3</sup>

**Odgovorite**

`1.	Znajući da Hristos može da se vrati u svakom trenutku, kako se na najbolji način možemo pripremiti, iako još uvek živimo na ovom svetu?`

`2.	Kako možemo izbeći da se upuštamo u svetovne poslove subotom?`

`3.	Kako Hristovo posredničko delo utvrđuje vašu veru kao mladog adventiste?`

*Bob Kolins, Najrobi, Kenija*

___________________

 <sup>1</sup>	https://bit.ly/2O96Xjw.

 <sup>2</sup>	https://bit.ly/2Nyhfdv.

 <sup>3</sup>	https://bit.ly/2Nyhfdv.