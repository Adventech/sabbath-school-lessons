---
title:  "Vera ili sudbina?"
date:   17/11/2018
---

> <p>Stih za pamćenje</p>
> »Jer nema drugoga imena pod nebom danoga ljudima kojijem bi se mi mogli spasti.« (Dela 4,12)

Fudbal je širom sveta popularan sport, koji privlači pažnju i mladih i starih čak i u najmračnijim četvrtima zabačenih sela. A fudbal je igra u kojoj se poštuju pravila. Za igrače u nacionalnim, regionalnim i svetskim ligama, ta igra dolazi sa nizom pravila kojih svaki igrač mora da se pridržava da bi uspešno učestvovao u tome.  

Ako ste igrač a ne znate osnovna pravila igre, ne biste znali ni kako da uspešno igrate. Iz tog razloga, objavljene su mnoge knjige i časopisi o tajnama vrhunske igre, veštini postizanja golova i drugo. Iskreno, fudbal bi bio vrlo nefer kad ne bi bilo pravila. Zato svake godine, FIFA u saradnji sa rukovodstvom Međunarodne fudbalske asocijacije (IFAB), objavljuje „Zakone igre“.

Ti zakoni usmeravaju igrače u vezi s različitim pitanjima kao što su teren za igru, fudbalska lopta, broj igrača, neophodna oprema, i mnogo toga drugog. Trenutno postoji 17 zakona za uspešno odvijanje fudbalskih utakmica kojih svaki igrač na terenu mora da se pridržava. Zakoni fudbala definišu ono u šta njegovi ljubitelji veruju na isti način kao što nama, adventistima, naša Osnovna verovanja definišu ono u šta mi verujemo.

Na fudbalskom terenu, ti zakoni ujedinjuju igrače u posebnom smislu. Oni možda potiču iz različitih sredina, ali kad se nađu na terenu, svi poštuju ista pravila sa zajedničkim ciljem. Međutim, kad je u pitanju spasenje, Bog je taj koji obezbeđuje pravila igre. Biblija pruža detaljan izveštaj o tome šta Bog od nas očekuje. Što je najvažnije, Hristos je naš sudija i On vodi računa o tome da mi poštujemo pravila igre.

Kao adventisti, mi imamo zajednički cilj da poštujemo pravila spasenja prema obrascu koji nam je Hristos obezbedio u Bibliji. Možda pripadamo različitim rasama i potičemo iz različitih zemalja i regiona sveta, ali smo verom ujedinjeni u jedan narod sa zajedničkim ciljem – da ubira nagrade Božjeg večnog carstva poštovanjem biblijskih učenja. To je ostvarivo kad smo odani Hristu i sledimo pravila igre.

U fudbalu, sudija donosi konačnu odluku. Svaki igrač koji dovodi u pitanje odluku sudije „može biti dodatno kažnjen jednostavno zbog suprotstavljanja“.<sup>1</sup> U „igri“ spasenja, Hristos ima poslednju reč. Srećom, On je spreman da nas prihvati kao svoje bez obzira na naše poreklo. Ove sedmice proučavamo stubove koji oblikuju naša verovanja i definišu naš pravac delovanja kao adventista širom sveta.  

*Polin Otieno, Kisumu, Kenija*

___________________

<sup>1</sup>	What are the Rules? The 17 Laws of Soccer Explained; (https://bit.ly/1iyU8DE).