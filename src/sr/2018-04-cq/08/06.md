---
title:  Blagoslovi Subote
date:   22/11/2018
---

**Mišljenje**: Jezekilj 20,12

Rođena sam i odrasla u jednom adventističkom domu. Pohađam crkvu subotom još otkad sam se kao mala pridružila izviđačima. Sada sam odrasla mlada osoba. Međutim, uprkos svim učenjima koja sam čula od propovednika, pastora i drugih crkvenih vođa, i dalje se pitam šta u stvari znači svetkovati Subotu.  

Biblija objašnjava da je Bog dao svom narodu Subotu kao zavet, kao „znak između mene i njih da bi znali da sam ja Gospod koji ih posvećujem“ (Jezekilj 20,12). Osim što svetkujemo Subotu kao crkva, svaki vernik bi trebalo da zauzme lični stav da bi požnjeo koristi od te institucije.  

Ako odlazim u crkvu svake subote samo zato što moji roditelji i ostali rođaci to čine, neću imati koristi od ličnih duhovnih blagoslova koje Subota donosi. Za izraelski narod, Subota je bila dan za odmor, i u fizičkom i u duhovnom smislu. Bio je to dan namenjen tome da ljudi prekinu svoju svakodnevnu radnu rutinu i da se fizički odmore. Osim toga, Subota je bila dan za razgovor s Bogom, kad su ljudi iznosili svoje duhovne terete Bogu u molitvi i hvalospevima. To ih je, opet, uvodilo u duhovni odmor.  

Nesumnjivo, Subota danas donosi duhovne blagoslove. Prvo, to je simbol jedinstva za nas kao crkvu. Institucija Subote nas ujedinjuje širom sveta, bez obzira na naše geografske barijere. Ona predstavlja podsetnik da mi služimo jednom suverenom Bogu koji je stvorio svemir. Tekst 2. Mojsijeva 31,16.17 potvrđuje da je Subota trajni sporazum između Boga i Njegovog naroda.  

Principi držanja Subote su jasni, kao što je naznačeno u tekstu Isaija 58,13-14:

Subotom ne treba da se bavim svojim poslovima: Akademske radove, sportove, redovan posao, preduzetništvo, i svako drugo angažovanje u cilju izdržavanja treba obustaviti da bi se ustupilo mesto onome što je Božji posao.

Subotom ne treba da se bavim onim što mi pričinjava lično zadovoljstvo: Pre pedeset godina, Bil Mekdauel je pisao o tome: „Svojim željama, uživanjima, onim što posebno volite da radite – kao što je lov, ribolov, golf, plivanje, igranje karata, gledanje filmova, vožnja čamcem... nijednom aktivnošću kojom se bavite iz zadovoljstva, ili u slobodno vreme, ne bi trebalo da se bavite subotom.“<sup>1</sup> Umesto toga, treba da se bavim onim što Bogu pričinjava zadovoljstvo, kao što stoji u tekstu Otkrivenje 4,11.

Subotom ne treba da izgovaram neodgovarajuće reči: Svetkovanje Subote je sveobuhvatno, i podrazumeva mentalne, fizičke i duhovne aspekte našeg života. Mi treba da koristimo te sposobnosti da bismo slavili Boga subotom.

**Odgovorite**

`1.	Šta možete da preduzmete što će vam pomoći da poboljšate svoje svetkovanje Subote?`

`2.	Koja je vaša definicija okrepljujuće Subote?`

`3.	Gde povlačite liniju između onog što bi trebalo da činite i onog što ne bi trebalo da činite subotom?`

*En Akot, Najrobi, Kenija*

___________________

<sup>1</sup>	Bill McDowell, Keep God’s Sabbath Holy, pg 17 (https://bit.ly/2N7wrsJ)