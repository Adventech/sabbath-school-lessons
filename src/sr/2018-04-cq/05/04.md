---
title:  Sredstva za ostvarenje jedinstva crkve
date:   30/10/2018
---

**Dokaz**: Dela 2,47

„Neka bismo ostali jedinstveni...“<sup>1</sup> glasi jedan stih nacionalne himne Kenije na engleskom. Kad pevaju o tome, građani stiču utisak da su jedno, bez obzira na njihove pojedinačne razlike. U crkvi, jedinstvo je podjednako važno, pa su tako rani hrišćani negovali jedinstvo sa Hristom i između sebe.

Nakon Hristovog vaznesenja, za apostole je pitanje jedinstva postalo još aktuelnije. Vrhunac je nastupio na dan Pedesetnice kad je Hristos izlio Svetog Duha na njih (Dela 2,1-13). Kroz istrajno zajedništvo i molitvu, oni su doživeli osećaj jedinstva koji ih je osposobio da čine čuda u Božje ime.

Neki od nas možda misle da je jedinstvo crkve nemoguće ostvariti s obzirom na našu različitu kulturu, prošlost i još neke različitosti u kojima uživamo. Međutim, Bog je obezbedio dovoljno sredstava da bi vernici mogli da ostvare i očuvaju crkveno jedinstvo. Apostol Pavle je pomenuo ta sredstva u poslanici Filibljanima, jednoj od ranih crkava koje su se suočile s nejedinstvom (Filibljanima 2,1; Dela 6,1).

**Imamo ohrabrenje u Hristu:** Nešto od onoga što nam je zajedničko kao vernicima upravo je  ohrabrenje koje nalazimo u svom odnosu s Njim. Možemo prolaziti kroz razne izazove u ovom svetu, ali imamo Hrista uz sebe da nas uteši u našim patnjama i ohrabri u teškim trenucima. Kao vernici, imamo najmoćnije obećanje da će Hristos biti „s vama svakog dana, sve do kraja sveta“ (Matej 28,20, SSP).

**Imamo Hristovu ljubav:** Jednom kad prihvatimo Hrista kao svog Spasitelja, možemo biti sigurni u Njegovu bezrezervnu ljubav. Adventistička crkva na svetskom nivou ne može ostati jedinstvena ukoliko pojedinačne crkve ne prihvate Hristovu ljubav. Kad je o ranoj crkvi reč, Hristova ljubav je nadahnula vernike da ostanu u zajednici i molitvama. U odsustvu Hristove ljubavi, nastupa strah (1. Jovanova 4,18). Plašimo se odbacivanja, plašimo se da ćemo izgubiti imovinu, ili čak i život. Međutim, kad doživimo Hristovu ljubav, možemo hitati napred ujedinjeni, znajući da „ako je Bog za nas, ko će protiv nas?“ (Rimljanima 8,31, SSP).

**Imamo zajednicu sa Svetim Duhom:** U ranoj crkvi, Sveti Duh se spustio na vernike na dan Pedesetnice. On je usmeravao njihovo delovanje i osposobio ih da razumeju jedni druge iako su poticali iz različitih sredina. Kao današnji hrišćani, mi primamo Svetog Duha prilikom krštenja. Pavle piše: „Jer, svi smo jednim Duhom u jedno telo kršteni – bilo da smo Judeji ili Grci, bilo robovi ili slobodni“ (1. Korinćanima 12,13, SSP). Sa Svetim Duhom među nama, možemo biti sigurni da smo jedno telo u Hristu, sa duhovnim darovima koje koristimo da bismo proslavili Njega i prosvetili jedni druge.

**Odgovorite**

`1.	Koje se pretnje jedinstvu javljaju u vašoj lokalnoj crkvi?`

`2.	Kako mi, kao mladi vernici, možemo unaprediti crkveno jedinstvo na lokalnom i svetskom nivou?`

*Doroti Atieno, Najrobi, Kenija*

___________________

<sup>1</sup>	https://bit.ly/2xMhHKi, accessed on 8/6/2018