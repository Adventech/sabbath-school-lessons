---
title:  Recept za jedinstvo
date:   28/10/2018
---

**Logos**: Dela 1,12-14; 2,5-13; 2,42-47; 5,1-11

Od vremena apostola do naših dana, jedinstvo crkve je srž svakog uspešnog širenja evanđelja. Iskustvo jedinstva koje su doživeli prvi hrišćanski vernici kazuje da  jedinstvo još uvek predstavlja sredstvo od vitalnog značaja za propovedanje evanđelja. Naša pouka za ovu sedmicu objašnjava neke od ključnih pitanja koja su uticala na jedinstvo u ranoj crkvi, a koja su relevantna i za nas danas.

**Dani pripreme (Dela 1,12-14)**

Molitva je bila ključni element koji je obezbedio da hrišćansko jedinstvo preovlada u ranoj crkvi. Čak i pre silaska Svetog Duha, vernici su bili složni, pri čemu je molitva bila jedan od činilaca koji su ih povezivali. Molili su se u vezi sa stradanjima, opasnostima i izazovima s kojima su se suočili pri širenju evanđelja nakon Isusovog vaznesenja na nebo. Molitva razgoni strah. Ona čini da vernici prolaze kroz bol i nevolje s pouzdanjem. Tog naročitog dana (Dela 1,12-14), apostoli i drugi vernici okupili su se radi molitve i zajedništva, čekajući obećanog Svetog Duha.

Sveti Duh će biti njihov učitelj, vodič i savetnik u vezi sa odlukama koje će donositi. Na osnovu navike rane crkve da se moli, možemo zaključiti da kad se u ljubavi i vatrenoj molitvi udružimo da bismo nastavili Hristovo delo, po svoj prilici ćemo i primiti Njegove blagoslove.  

**Od Vavilonske kule do Pedesetnice (Dela 2,5-13)**

Poruka o silasku Svetog Duha obišla je Jerusalim, a čudesna dela koja su apostoli činili privukla su mnoštvo ljudi. Neki od njih su na kraju i poverovali. Vernicima je lakše da prime Božje blagoslove kad se ujedine i kad nastupaju jednodušno kao Hristovo telo. Što se ranih vernika tiče, izlivanje Svetog Duha potvrdilo je njihovo jedinstvo u veri. Hristos je obećao učenicima da će poslati Svetog Duha da teši verne u Njegovom odsustvu (Jovan 14,16.17).

Uz silu Svetog Duha, apostoli su mogli da odgovore na zahtev za širenje evanđelja u njihovo vreme. Bili su u stanju da objave poruku o Hristovoj smrti i vaskrsenju ljudima iz različitih kultura. Današnji vernici treba da uče o tome kakav je uticaj Sveti Duh vršio na rane vernike. Bog radi na načine koje ovaj svet ne može da razume. Na osnovu sledećeg teksta, primećujemo kako su neki shvatili delovanje Svetog Duha: „A drugi su se podsmevali, govoreći: ’Slatkog vina su se napili’“ (Dela 2,13). Kad dopustimo Bogu da nas upotrebi, On je u stanju da nas preobrazi i ostvari velika dela preko nas.

**Kako živeti kao hrišćanin (Dela 2,42-47)**

Zajedništvo je predstavljalo važan aspekat hrišćanskog jedinstva u ranoj crkvi. Biblija objašnjava da su se vernici posvetili „apostolskom  učenju i zajedništvu“ (Dela 2,42). Vernici su razvili novi način života u Hristu. Pridruživali su se crkvi nakon što bi čuli poruku dobre vesti od apostola.  

Vernici danas mogu da uče iz primera koji nam je ostavila rana crkva. Zajedništvo je deo crkvenog jedinstva. Ipak, vernici treba da budu svesni da zajedništvo nije obično druženje. Reč zajedništvo podrazumeva prisnu vezu, blisku uzajamnu saradnju između ljudi koji imaju zajednički program. Što se vernika tiče, njih povezuje Isus, čijih učenja treba da se drže onako kako su data u Bibliji.

Zajedništvo podrazumeva služenje jednih drugima u skladu s duhovnim darovima koje posedujemo. To je način da izrazimo ljubav, prihvatanje, predanje, brigu i želju da pomognemo drugim članovima kao jedno telo u Hristu. Kako možemo pokazati zajedništvo u našim lokalnim crkvama? Danas se zajedništvo može javiti u vidu raznih aktivnosti na mnogo načina. Kad tešimo one koji pate, dajemo lične savete, učestvujemo u proučavanju Biblije, i ohrabrujemo one koji su klonuli duhom, tada smo uključeni u neku vrstu zajedništva.  

**Velikodušnost i pohlepa (Dela 5,1-11)**

Priča o Ananiji i njegovoj ženi Sapfiri uči vernike o tome kako Bog postupa sa grehom, pogotovu kad vernici postanu nepošteni. Ananija je u dogovoru sa svojom ženom proneverio deo sredstava koja su pripadala Božjem delu. I baš kad su pomislili da apostoli neće saznati, Petar je razotkrio njihovo nepoštenje. Taj greh ih je koštao života. Pa ipak, ta praksa se nije završila sa Ananijom.  

Između sotone i vernika odvija se žestoka borba tokom koje knez tame napada crkvu iznutra. To se takođe vidi u tekstu Luka 22,3, koji govori o trenutku kada je Juda, jedan od učenika, izdao Isusa. Mnogi hrišćani nisu u stanju da se odupru iskušenjima koja neprijatelj iznosi pred njih. Međutim, moguće je raskrinkati neprijateljeve zam­ke ako sledimo Hristove principe (Luka 4,1-13).

Kao i Ananija, mi kao vernici imamo punu odgovornost za ono što posedujemo. Potrebno je da izgradimo visok nivo integriteta i iskrenosti u odnosu prema svom Tvorcu. Kao i obično, đavo se šunja unaokolo (1. Petrova 5,8), i moramo uvek biti na oprezu.  

„Međutim, greh nas zaslepljuje tako da ne vidimo pravu prirodu svog prekršaja – činjenicu da je naš greh uperen protiv Boga. Greh nas zaslepljuje tako da biramo kratkoročne dobitke u ovom životu, ne obazirući se na dugoročan gubitak u onom budućem (Luka 9,24-25)“.<sup>1</sup>

Nepoštenje narušava naše jedinstvo danas baš kao i u ranoj crkvi. Ako hoćemo da ostanemo verni Hristu, poštenje i integritet moraju da čine osnovu našeg karaktera. Poruka o nepoštenju u tekstu Dela 5,1-11 upućena je današnjim hrišćanima. Ne smemo dopustiti da sebičnost i licemerje naruše naše duhovno jedinstvo i zajedništvo.

**Odgovorite**

`1.	Kako nedostatak molitve utiče na jedinstvo crkve?`

`2.	Kako možemo uzeti učešća u istinskom zajedništvu kao vernici u ovoj generaciji?`

`3.	Kako možemo izgraditi i sačuvati poštenje u malim stvarima?`

*Toni Filip Oreso, Najrobi, Kenija*

___________________

<sup>1</sup>	Negative Example: Ananias and Sapphira (https://bit.ly/2xE7Wi0), accessed 8/9/17.