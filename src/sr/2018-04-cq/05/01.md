---
title:  Biti zajedno, raditi zajedno
date:   27/10/2018
---

> <p>Stih za pamćenje</p>
> »Oni se posvetiše apostolskom učenju, zajedništvu, lomljenju hleba i molitvama.« (Dela 2,42, SSP)

**Uvod**: Dela 2,44

Sve je počelo jednim razgovorom preko Fejsbuka – moja nova prijateljica bila je adventistkinja i postavila mi je direktno pitanje: „Gde ti doživljavaš zajedništvo?“ Nakon jednog dugog razgovora, dogovorile smo da se vidimo uživo u njenoj crkvi u subotu. A danas, Abi je moja sjajna prijateljica. Sastajemo se prilično često, razmenjujemo ideje i zajedno učestvujemo u raznim aktivnostima. Ona me je upoznala sa svojim prijateljima, a ja sam joj uzvratila na isti način. Upoznavanje s njom otvorilo je za mene jedan potpuno novi svet – svet zajedništva, jedinstva, okupljanja, udruženog rada.

Džejms Stalker je rekao: „Gde su dvoje ili troje zajedno, molitve jednoga pokreću iskru u srcu drugoga, a taj drugi sa svoje strane utire put ka plemenitijem i uzvišenijem predanju. I, gle! Dok njihova radost postaje sve veća, među njima se pojavljuje Jedan koga svi prepoznaju i kome se priklanjaju.“*

Tema zajedništva je veoma raširena u današnjim hrišćanskim crkvama. To je dovelo do organizovanja raznih okupljanja, zajedničkih ručkova, mesta za povlačenje radi opuštanja. Međutim, u mnogim slučajevima, takozvano zajedništvo ne odgovara pravom značenju te reči. Prema grčkom originalu, reč „zajedništvo“ podrazumeva da „imamo nešto zajedničko“. Drugim rečima, to podrazumeva jedinstvo.

Jedinstvo crkve bilo je važna tema za ranu crkvu, a podjednako je važna i za današnje hrišćane. Biblija nas vodi do prvih doživljaja crkvenog jedinstva, kad se oni koji su poverovali u Hrista „posvetiše apostolskom učenju, zajedništvu, lomljenju hleba i molitvama“ (Dela 2,42, SSP).

Dakle, zajedništvo je način na koji Bog ostvaruje svoju volju preko crkve. Vernici treba da poznaju značenje pravog zajedništva – zašto je ono važno i kako mogu uzeti učešća u njemu unutar svoje lokalne crkve. Prema rečima Stalkera, zajedništvo je odnos koji podrazumeva više od jedne osobe. Kroz zajedništvo, mi razvijamo unutrašnje jedinstvo sa Hristom, a spolja pokazujemo solidarnost s drugim vernicima. Kroz zajedništvo mi dajemo svoj doprinos, delimo, učestvujemo.

Rana crkva je doživela jedinstvo upravo kroz zajedništvo. I mi danas to možemo. Hrišćansko zajedništvo ne mora obavezno da se svodi na zajedničke ručkove, gledanje i igranje igara, ili učestvovanje u istim aktivnostima s drugim vernicima. Sve te aktivnosti imaju svoje mesto, ali samo u onoj meri u kojoj doprinose ispunjavanju Božje volje. Hrišćansko zajedništvo podrazumeva da zajedno ispunjavamo Božju volju, čime se neguje jedinstvo crkve.

U našem proučavanju ove sedmice, usredsređujemo se na iskustvo jedinstva rane crkve i na to šta mi u 21. veku možemo naučiti iz takvih iskustava.

*Pejšns Džojner, Najrobi, Kenija*

___________________

_*https://bit.ly/2xE73WI_   