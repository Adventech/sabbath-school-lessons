---
title:  Jedinstvo u različitosti  
date:   29/10/2018
---

**Svedočanstvo** Dela 2,5

Silazak Svetog Duha na vernike predstavljao je značajno iskustvo. Elen Vajt, u delu Apostolska crkva – Hristovim tragom, nudi važne uvide kako bi nam pomogla da shvatimo taj događaj.

„Hristovo vaznesenje na Nebo bilo je znak da će Njegovi sledbenici dobiti obećani blagoslov. To je trebalo da pričekaju pre nego što se prihvate svoga posla. Kada je prošao kroz nebeska vrata, Hristos je seo na presto okružen obožavanjem anđela. Čim je ova ceremonija bila obavljena, Sveti Duh se spustio na učenike u obilnoj meri i Hristos je zaista bio proslavljen slavom koju je od cele večnosti imao u Oca.“<sup>1</sup>

Pošto je ovladao njihovim životom, Sveti Duh je omogućio apostolima i ostalim vernicima da lakše prilaze ljudima i objavljuju evanđelje. Elen Vajt primećuje kako bi bilo teško objaviti evanđelje bez posredstva Duha:

„’A u Jerusalimu stajahu Jevreji ljudi pobožni iz svakoga naroda koji je pod nebom.’ Jevreji su se u toku svog rasejanja razišli po skoro svim krajevima nastanjenog sveta, a u svom izgnanstvu naučili su da govore različitim jezicima. Mnogi od tih Jevreja ovom prilikom našli su se u Jerusalimu, i učestvovali u verskim svetkovinama koje su tada bile proslavljanje. Svaki poznati jezik bio je zastupljen među okupljenima. Ova jezička raznolikost predstavljala je veliku smetnju objavljivanju Jevanđelja; zato je Bog na čudesan način nadoknadio ovaj nedostatak koji su imali apostoli. Sveti Duh je za njih učinio ono što sami ni u toku celog života ne bi uspeli da učine.“<sup>2</sup>

„Pedesetnica im je donela nebesko prosvetljenje. Istine koje nisu mogli da razumeju, dok je još Isus bio sa njima, sada su im postale jasne. Ispunjeni verom i pouzdanjem, koje do tada nisu poznavali, prihvatili su učenja svete Reči. Njihova vera više se nije pitala da li je Isus Božji Sin. Znali su da je On, iako odeven u ljudski oblik, zaista Mesija, i to svoje iskustvo prenosili su svetu s poverenjem koje se temeljilo na uverenju da je Bog sa njima.“<sup>3</sup>

Rana hrišćanska crkva prvi put je primila Svetog Duha u vidu jednog dramatičnog iskustva koje je uskoro dovelo do osnivanja crkava i zadobijanja više duša za Hrista. Kao današnji hrišćani, mi već imamo Duha u svojoj sredini. Ali, ono što mi treba da uradimo jeste da pristanemo da sarađujemo s Njim kako bismo ostvarivali svoje duhovne ciljeve.

**Odgovorite**

`1.	Na koje prepreke u širenju evanđelja možemo naići ako ne dopustimo Svetom Duhu da radi s nama?`

`2.	Šta su rani vernici radili drugačije nakon primanja Svetog Duha?`

*Brajan Ongeri, Najrobi, Kenija*

___________________

<sup>1</sup>	E.G White, Apostolska crkva – Hristovim tragom, str. 39 orig.

<sup>2</sup>	Isto, str. 40 orig.

<sup>3</sup>	Isto, str. 46 orig.