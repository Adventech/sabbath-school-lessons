---
title:  Držimo se podalje od razjedinjenosti
date:   31/10/2018
---

**Primena**: Dela 5,1.2

Skoro svaka crkva danas pati od bolesti nejedinstva. Uobičajeno je videti crkvu u kojoj se javljaju razne struje, svađe među vernicima i podeljeno vođstvo. Međutim, za svaku bolest postoje preventivne mere, i ne moramo čekati da se nađemo duboko u problemu da bismo potražili rešenje.  

Pre nego što se pozabavimo pitanjem nejedinstva u našim lokalnim crkvama, važno je da shvatimo da je virus nejedinstva evoluirao tokom vremena. Nejedinstvo je postojalo u ranoj crkvi kao što postoji i danas. Jedna od pretnji crkvenom jedinstvu je nedostatak iskrenosti, što se pokazalo u karakteru Ananije i Sapfire (Dela 5,1-11).

Važno je zapaziti da jedinstvo crkve počinje da opada kad članovi prestanu da traže Božje vođstvo. Jedinstvo ne podrazumeva uniformnost. Ne moramo pripadati istoj rasi, istom plemenu, ili dostići isti obrazovni nivo da bismo očuvali jedinstvo. Možemo imati različita mišljenja o različitim problemima, ali ako budemo tražili vođstvo Svetog Duha, moći ćemo da upotrebimo svoju različitost da bismo došli do najboljih odgovora.

Crkveno jedinstvo predstavljalo je važan činilac rane crkve. To je zapravo bio jedan od činilaca koji su pomogli apostolima da pokrenu propovedanje evanđelja nakon Hristovog vaznesenja. Pišući crkvi u Efesu, Pavle je naglasio važnost jedinstva u Hristu i ohrabrio hrišćane da održe „jedinstvo Duha u svezi mira“ (Efescima 4,3).

Virus nejedinstva  možemo držati na odstojanju od naših crkava danas tako što ćemo primeniti sledeće korake:

*Prihvatite molitvu i Sveto pismo:* Gde god je dvoje ili troje ljudi uključeno u nešto, mogu se javiti različita gledišta. Međutim, kad vas Sveti Duh vodi, veće su šanse da ćete doneti ispravnu odluku.  

*Poštujte mišljenje drugih:* Svaka osoba ima pravo na sopstveno mišljenje. Imajući to na umu, ne treba da gubimo iz vida Božje vođstvo u svakoj diskusiji.

*Budite pozitivni:* Optimističan stav nam pomaže da na pozitivan način doprinesemo pitanjima koja se javljaju. Ako čeznemo za promenom, trebalo bi da budemo deo te promene koju bismo voleli da vidimo. Izbegavajte ogovaranje – razgovarajte s ljudima.

*Poštujte vođstvo crkve.* Podržite crkvene vođe radi unapređenja misije crkve. Prestanite da upoređujete svoju crkvu s drugim crkvama. Usredsredite se na ono što vi možete da učinite da biste popravili situaciju.

**Odgovorite**

`1.	Šta mislite, šta bi još moglo da spreči nejedinstvo crkve?`

`2.	Da ste vođa svoje crkve, na koji način biste se postarali da u vašoj crkvi preovlađuje jedinstvo?`

`3.	Koje su prednosti prihvatanja jedinstva u raznolikosti?`

*Alfons Mvaka, Najrobi, Kenija*