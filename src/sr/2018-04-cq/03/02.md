---
title:  Neizbežnost jedinstva
date:   14/10/2018
---

**Logos**: Galatima 2,20; 2. Korinćanima 5,21; Otkrivenje 14,4; Rimljanima 5,6; Efescima 3,10

U svojoj uvodnoj izjavi u tekstu Jovan 17, Hristos obznanjuje svoju misiju – da ponovo ujedini ljudski rod sa Bogom. Vlast koja će Mu uskoro biti data dopustiće Mu da donese mir onima koji su tako dugo bili odvojeni od svog Tvorca. U Adamu, čovečanstvo je doživelo krah. Naš predstavnik u Edemu izabrao je svoje „ja“ umesto odnosa zavisnosti od Boga i navukao bezbožnost – odvojenost od Boga – na ljudski rod. S njega, to neprirodno stanje prenelo se na nas, njegovu decu. Isus je video da bi, ako preuzme sve ljudske grehe na sebe i postane novi predstavnik čovečanstva, to jest drugi Adam, ta čovekova sebična priroda, i kolektivno i pojedinačno, mogla da umre s Njim na krstu. To je bila ta realnost koju je Pavle sagledao kad je rekao: „Raspet sam sa Hristom. Živim, ali ne više ja, nego u meni živi Hristos“ (Galatima 2,19.20, SSP).

Ako verujemo da je Hristos dopustio da naša grešna priroda padne na Njega, onda možemo znati i da je ona umrla s Njim na krstu. Mi smo opravdani, proglašeni pravednim, uprkos našim manama. Hristos je bio taj koji je preuzeo čitavo čovečanstvo na sebe kolektivno u jednom pravednom činu, ne slučaj po slučaj. Svaki muškarac, svaka žena i dete mogu da se pozovu na krst, jer je njihov greh tu bio predstavljen u Njemu. „Njega, koji nije učinio greh, Bog je radi nas učinio grehom“ (2. Korinćanima 5,21, SSP).

Hristov savršeni život nas tada spasava i deluje u nama da bi nas učinio svetim u našem svakodnevnom življenju. Posvećenje koje je Hristos postavio sebi kao cilj, koštalo Ga je života. On je znao da će i Njegovi sledbenici, na isti način, iz dana u dan postajati sve prisniji s Njim, sve dok ne budu spremni, ako je potrebno, da polože i sopstveni život.

To evanđelje nas uči da možemo biti s Hristom tamo gde je On. To nije nešto što je vezano samo za Njegov drugi dolazak u budućnosti, već nam je dostupno i danas. Kad je Hristos u nama i mi smo u Njemu, kad verujemo da On živi svojim savršenim životom u nama, možemo doživeti večni život s Njim. Nema razloga da sumnjamo u svoju sigurnost, jer ako verujemo da smo u Njemu, onda doživljavamo nebo ovde i sada, budući da idemo „za Jagnjetom kud god ono ide“ (Otkrivenje 14,4, SSP).

Zahvaljujući svom vaskrsenju, Hristos je znao da će taj vrhunski čin imati silu da zauvek ujedini celo čovečanstvo Njegovim sopstvenim večnim životom. To što je Hristos izdejstvovao za čoveka bilo je pomirenje s Bogom Ocem lično. Isus bi nesavršene ljude predstavio kao usavršene Njegovim nesebičnim životom i smrću – ljude koji više nisu lišeni svetosti i nepodobni da stoje pred Ocem, već su jedno s Božjim Duhom. Svi oni koji prihvataju taj dar postaju Božja deca, isto tako blisko povezana sa Ocem kao što je i Sin.

Hristos je tokom čitavog svog života, potpuno verno predstavljao Božju slavu i Njegovo ime – zapravo, Njegov karakter. Ali, On je predvideo da će Njegovi sledbenici zbog svoje jednostavne vere u nebeski dar biti progonjeni od strane sveta nesposobnog da gleda dalje od svoje sebičnosti. Naš Spasitelj se moli da naša radost bude potpuna, da istina Njegovog evanđelja tako duboko odzvanja u našem umu i srcu, da budemo preplavljeni zahvalnošću i tako duboko utvrđeni u miru koji ona donosi da ništa na ovom svetu ne može da nas odvrati od vere u Njega. Biti sačuvan od zloga ne podrazumeva da se nikad nećemo suočiti s nevoljama, pa čak i neuspesima. Isus će nas sačuvati od života osuđivanja sebe u koji nas strmoglavljuju sotonine optužbe. Sotona nas uvek kuša da odvratimo pogled od Isusa i usmerimo ga ka sebi. Mnogi postaju plen sopstvene krivice i stida, smatrajući da ih njihov greh onesposobljava za odnos sa Bogom, ali to nije tako, jer „dok smo još bili bespomoćni, Hristos je umro za nas bezbožnike“ (Rimljanima 5,6, SSP).

Evanđelje ima tu moć da ujedini sve ljude. Svi koji priznaju da su opravdani u Hristu, postaće ponizni i spoznati da je srce svakog čoveka, od bogataša do prosjaka, jednako u svojoj sebičnosti. U Hristu, sve duše su podjednako vredne i tražene. On čezne da sve ujedini svojom smrću i da ih vaskrsne svojim životom, kako bi u ljudskom iskustvu moglo da se ogleda iskustvo Sina i Oca. S takvom snagom ljubavi i uvida Isus moli da svi budemo jedno.  

Baš kao što je Isus prema svojim sledbenicima pokazivao saosećanje svog nebeskog Oca, tako su i Njegovi učenici bili Duhom osposobljeni da šire tu dobru vest u Judeji a zatim i po celom svetu životom potčinjenim Bogu a ne ljudskim željama, dokazujući da je Isus zaista Mesija, Obećani koji je sišao s neba. Dok su oni propovedali, novi vernici su doživljavali istu radost i tako se pridruživali delu iskupljenja.

Dakle, Hristova namera je da Njegova slava – Njegov nesebični karakter – budu otkriveni ne samo ovom umirućem svetu, već i nebeskim bićima koja čekaju da vide završetak Velike borbe. Naš Gospod čezne da se „kroz Crkvu, poglavarima i vlastima na nebesima obznani mnogostruka Božija mudrost“ (Efescima 3,10, SSP). „Mnogostruka“ ovde doslovno znači „mnogougaona“, i Bog zna da će se preko raznolikog ali ujedinjenog tela Njegova ljubav zaista pokazati. Crkva ne postoji ni zbog čega drugog nego da otkrije Isusovo ime.

**Odgovorite**

`1.	Kako Hristova smrt i vaskrsenje ostvaruju jedinstvo?`

`2.	Šta je crkva i koja je njena svrha?`

`3.	Koje promene treba da uvedete da biste bili u skladu s Božjim planom za jedinstvo? Koje promene treba da načini vaša lokalna crkva?`

*Endru Kerol, Alentaun, Pensilvanija, SAD*