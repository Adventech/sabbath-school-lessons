---
title:  "Šta moram da učinim, pa da ostvarim jedinstvo u Hristu?"
date:   15/10/2018
---

**Svedočanstvo**: Galatima 3,8.9

„Slušaj Isusa, sledi Njegov savet i nećeš se udaljiti od mudrog i moćnog Savetnika, jedinog pravog Vodiča, Jedinog koji ti može dati mir, sreću, i puninu radosti... Bez obzira šta drugi mogu da misle o nama i šta nam mogu učiniti, to ne sme da ugrozi naše jedinstvo sa Hristom, zajediništvo u Duhu. Ti znaš da se mir ne može naći nigde osim u Hristu.“<sup>1</sup>

„Uslovi tog jedinstva između Boga i čoveka u velikom planu spasenja bili su utvrđeni s Hristom od večnih vremena. Zavet blagodati bio je otkriven patrijarsima. Zavet načinjen sa Avramom četiri stotine i trideset godina pre nego što je izgovoren zakon na Sinaju, bio je zavet koji je Bog potvrdio preko Hrista, to isto evanđelje koje se propoveda  nama. ’Pismo vidjevši unapredak da Bog vjerom neznabošce pravda, naprijed objavi Avraamu: u tebi će se blagosloviti svi neznabošci. Tako koji su od vjere, blagosloviće se s vjernijem Avraamom’ (Galatima 3,8.9).’ Zavet blagodati nije neka nova istina, jer je postojao u Božjem umu od večnih vremena.“<sup>2</sup>

„Velike istine Božje Reči tako su jasno izložene da niko ne bi trebalo da greši u njihovom tumačenju. Kad vi ponaosob, kao članovi crkve, budete voleli Boga iznad svega a svog bližnjeg kao sebe, tada nećete morati da ulažete veliki trud da budete jedinstveni; postojaće jedinstvo u Hristu, uši će biti zatvorene za slušanje izveštaja o drugima, i niko neće iznalaziti zamerke svom bližnjem. Članovi crkve će negovati  ljubav i jedinstvo, i biće kao jedna velika porodica.“<sup>3</sup>

„Kad se budemo potpuno držali Hristove molitve, kad je Božji narod bude uneo u svoj svakodnevni život, u našim redovima videće se jedinstvo na delu. Brat će biti povezan s bratom zlatnim vezama Hristove ljubavi. Jedino Božji Duh može dovesti do takvog jedinstva. Onaj koji je posvetio sebe može da posveti i svoje učenike. Ujedinjeni s Njim, oni će biti i međusobno sjedinjeni u najsvetijoj veri. Kad budemo težili tom jedinstvu kao što Bog želi da težimo, tada ćemo ga i ostvariti.“<sup>4</sup>

**Odgovorite**

`1.	Ako nas je Bog pozvao da budemo jedno s Njim, uz pomoć čega i na koji način možemo naučiti da budemo jedno sa Hristom?`

`2.	Šta može da se dogodi ako naučimo da volimo Boga više od svega drugog i da volimo svoje bližnje kao što volimo sebe? `

`3.	Bog čezne da bude jedno s nama. Ako to budemo imali na umu, šta bi moglo da poremeti jedinstvo s Bogom u našem ličnom životu?`

*Levi Kolins, Lenhartsvil, Pensilvanija, SAD*

___________________

<sup>1</sup>	Elen G. Vajt, Sinovi i kćeri Božje, str. 298 orig.

<sup>2</sup>	Ellen G. White, Signs of the Times, August 24, 1891.

<sup>3</sup>	Ellen G. White, Manuscript Releases, Vol. 15, p. 150.

<sup>4</sup>	Ellen G. White, Councils for the Church, p. 45.