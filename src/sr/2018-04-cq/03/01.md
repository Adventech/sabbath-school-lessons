---
title:  Rešenje u slučaju podele
date:   13/10/2018
---

> <p>Stih za pamćenje</p>
> »Ne molim samo za njih, nego i za one koji će na njihovu reč poverovati u mene, da svi budu jedno kao što si ti, Oče, u meni i ja u tebi. Neka i oni budu u nama, da svet poveruje da si me ti poslao.« (Jovan 17,20.21, SSP)

**Uvod**: Jovan 17

Sedamnaesto poglavlje Evanđelja po Jovanu je dublje nego što ste možda uviđali. Većini od nas  bliska je ideja da je Isus postao čovek kako bi, kao Bog koji je povezan sa čovečanstvom, imao sa čovekom zajednički pristup u otkrivanju kakav je u stvari Bog Otac. Nakon četiri milenijuma greha, sotona je tako uspešno stvorio sliku Boga koji podseća na njegove osobine da su ljudi više obožavali Njega kao osvetoljubivog diktatora nego jednog blagonaklonog Gospoda. Otuda se Isus pojavio da bi to ispravio i svojim životom i službom otkrio Božji pravi karakter, zahvaljujući svojoj prisnosti s Njim. To jedinstvo između Oca i Sina je tema koja se provlači kroz čitavo poglavlje Jovan 17, ali Isus ide još dalje u svojoj molitvi i uključuje svoje učenike u to jedinstvo moleći se „da budu jedno kao i mi“ (Jovan 17,11, SSP). Ali, zašto bi uopšte učenicima bila potrebna tako prisna povezanost kao što je ova koju pominje Isus?

Greh izaziva razdvajanje. Biblija nam jasno kaže da su nas naši gresi rastavili s Bogom (Isaija 59,2), ali ako bacimo samo letimičan pogled na društvo, jasno je da se svaki vertikalni jaz između Boga i čovečanstva svakako odražava, ili čak biva i nadmašen horizontalnim pukotinama koje svakodnevno viđamo među ljudima. Zapravo, u priči o Vavilonskoj kuli vidimo da je upravo greh oholosti skoro doslovno dospeo do neba, tako da je Bog razdelio ljude dajući im različite jezike. Dakle, u stvarnosti, greh ne samo što nas odvaja od Boga nego i od naših bližnjih, i to ne samo uz pomoć jezičkih, već i kulturalnih, etničkih, ekonomskih i ideoloških granica! Za raznovrsnost svojih mišljenja, porekla i perspektiva, naš čudesno polarizovani svet može uveliko da zahvali jednostavnoj činjenici da postoji greh. Konzervativci i liberali, androidi i ajfoni, Redsoksi i Jenkiji – i lista se nastavlja! Te podele izgleda da zadiru duboko u ljudsku prirodu i ponavljaju se svugde gde ima ljudi; kako onda Bog koristi crkvu da bi razrešio te podele?

Jedno je kad drevni jevrejski pojedinac voli drugog jevrejskog pojedinca, ali kad vidite mog anglofonsko-kavkaskog prijatelja republikanca koji koristi ajfon kako pere noge Filipincu demokrati koji koristi android, i kad među njima vlada sloga, baš kao što Isus stoji između čovečanstva i Boga, svaki od njih postaje prozor kroz koji se pojedinci njihovog porekla mogu videti u mnogo pozitivnijem svetlu. Tako oni onda postaju prozor prema svetu: „Po ovom će svi znati da ste moji učenici: ako budete imali ljubavi jedan za drugoga“ (Jovan 13,35, SSP). Kad svet vidi slogu tamo gde je inače mržnja, milosrđe tamo gde je inače izazov, to im pokazuje da Božja ljubav zaista može da nadmaši zamke ljudske prirode! To je delimično dokazano nakon Isusovog raspeća, kad Bog radi ne samo na uklanjanju greha već i njegove posledice – razdvajanja. Novoosnovana crkva je ubrzo nakon toga primila dar jezika i vernici su mogli da vide da Božji ideal za obnovu  jedinstva nije samo u vertikalnom smislu, već isto tako i u horizontalnom! I verovali ili ne – to se događa ponovo.

Prema istraživanju koje je 2015. sproveo Istraživački centar Pju, Crkva adventista sedmog dana je označena ne samo kao etnički najraznovrsnija hrišćanska denominacija, već i rasno daleko raznovrsnija od SVIH glavnih religijskih grupa u Sjedinjenim Državama! To nagoveštava da usred podela koje cepaju društvo, Bog ponovo i po poslednji put otkriva da On sjedinjuje ljudska bića vezama koje su beskrajno jače od onoga čime se ljudi služe da bi uneli podele.

*Nvamiko Maden, Lakomb, Alberta, Kanada*