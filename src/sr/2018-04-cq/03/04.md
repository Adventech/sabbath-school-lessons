---
title:  Izgovorite svoju poslednju molitvu
date:   16/10/2018
---

**Dokaz**: Jovan 17

Da li je Isusova najveća molitva uopšte bila molitva? Premda neki prevodi navode  reč „molitva“, Jovan beleži da je Isus jednostavno podigao oči ka nebu i razgovarao sa svojim Ocem. On je vodio razgovor. Ponekad je Isus klečao dok se molio (Luka 22,41), ali češće je gledao prema nebu (Jovan 11,41; Marko 7,34). Za Isusa, molitva je bila razgovor. Vebsterov rečnik definiše razgovor kao „neformalan govor koji obuhvata dvoje ili malu grupu ljudi“.<sup>1</sup>

Isusova molitva je zaista bila neformalna – On se obraćao svom Ocu, a ne nekom udaljenom, zamišljenom božanstvu. Reč „Oče“ bila je Isusov zapanjujuće prisan način za obraćanje Bogu univerzuma. „Nema nikakvih dokaza u prehrišćanskoj jevrejskoj literaturi da su se Jevreji obraćali Bogu kao Ocu (’Abba’)“.<sup>2</sup> Dok u Starom zavetu Bog sam o sebi govori kao o ocu 15 puta, kad okrenete Novi zavet, Bog je nazvan „Ocem“ više od 150 puta samo u Evanđeljima!<sup>3</sup>

Isusovo insistiranje na viđenju Boga kao Njegovog Oca – i na tome da Mu se tako i obraćamo – predstavlja ključni deo Jovanovog evanđelja, u kom je glavni fokus na poznavanju Isusa (Jovan 1,1-3). Ta tema je naročito istaknuta u tekstu Jovan 17, kad Isus izjavljuje da se večni život sastoji u poznavanju Oca i Sina (Jovan 17,3). Mi treba da imamo isti odnos sa Isusom kao što je On imao sa svojim Ocem. To je kao odnos kakav je Mojsije imao s Bogom, kad „Gospod govoraše s Mojsijem licem k licu kao što govori čovjek s prijateljem svojim“ (2. Mojsijeva 33,11).

Za koga se Isus molio u noći svog teškog iskušenja? Uglavnom za nas. Isusova oproštajna molitva može se podeliti na nekoliko tema. Prvo (Jovan 17,1-5), Isus se moli da bude u stanju da proslavi Oca. Drugo (Jovan 17,6-19), Isus se moli za svoje učenike (one sledbenike s kojima je radio), da upoznaju Oca onako kako Ga On poznaje. Treće (Jovan 17,20-26), Isus se moli za sve buduće generacije hrišćana (one s kojima će učenici raditi). Kad se krst isprečio pred Njim na putu, Isus je gledao iznad i iza njega. „Umesto radosti koja je bila pred njim, podneo (je) krst, prezrevši njegovu sramotu“ (Jevrejima 12,2, SSP). Kad je molitva bila najpotrebnija Njemu, On se molio za nas.

I šta je bila ključna tema Isusove molitve? Jedinstvo. Isus se četiri puta molio da Njegovi sledbenici budu ujedinjeni jedni s drugima kao što je On sa svojim Ocem. Približavanje Isusu prirodno će nas zbližiti s drugim sledbenicima. Bog je preko Isusa pocepao etikete koje svet lepi na ljude – na osnovu rase, pola, etničke pripadnosti, godina, jezika – i „u sebi... stvori jednog novog čoveka“ (Efescima 2,15, SSP). Isusova poslednja molitva nije bila očajnička molba za sopstveni život, već jedna smela vizija novog sveta koji je čekao s druge strane krsta.

*Metju J. Lusio, Mejson Siti, Ajova, SAD*

___________________

<sup>1</sup>	Merriam-Webster’s Dictionary, s.v. „Conversation“.

<sup>2</sup>	Elwell, Walter A, „Entry for ’Fatherhood of God’“, Evangelical Dictionary of Theology, 1997.

<sup>3</sup>	Ibid.