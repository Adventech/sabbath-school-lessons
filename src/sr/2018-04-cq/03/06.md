---
title:  Jedinstvo za pobedu
date:   18/10/2018
---

**Mišljenje**: Jovan 17,20.21.26

„Sviđa mi se vaš Hristos, ali ne i vaši hrišćani. Vaši hrišćani su toliko neslični Hristu.“ Premda se uveliko pripisuje Mohandasu (Mahatmi) Gandiju, ima još nekih nagađanja o poreklu ove izjave. Ali, bez obzira na to ko ih je izgovorio, te reči su u potpunom sazvučju sa Isusovim posredovanjem za Njegove učenike, jedinstvom i zadobijanjem duša.

U poglavlju Jovan 17 deo Isusove molitve odnosi se na one koji će poverovati u Njega „na njihovu reč“ (pod „njihovu“ u ovom stihu misli se na učenike – Jovan 17,6-19). Onda, ako kao Isusovi moderni učenici ne živimo u jedinstvu za koje se Isus molio u prethodnim stihovima, mi onima koji bi na našu „reč“ poverovali u Njega uskraćujemo priliku da Ga upoznaju i budu dovedeni u jedinstvo s Njim.

U tekstu Jovan 17,21 Isus kaže svom Ocu kako bi želeo da vernici budu jedno u Njima, tako da „svet poveruje da si me ti poslao“ (SSP). Dakle, jedinstvo vernika sa Hristom i Ocem direktno utiče na verovanje sveta u Njega. Zatim u 26. stihu Isus kaže da nam je obznanio Božje ime da bismo bili ispunjeni Očevom ljubavlju. Najveća nepravda koju mi kao hrišćani možemo učiniti ovom svetu jeste da zanemarimo tu objavu i ostanemo lišeni te ljubavi, što bi umanjilo našu sposobnost da budemo uspešni svedoci.  

Ti stihovi za mene lično predstavljaju izazov da živim ne misleći samo na sebe, već i na to kako moji postupci utiču na druge. Oni me navode da se prisetim reči iz Rimljanima poslanice koji nas upozoravaju da ne živimo na način koji će bilo koga navesti da se „spotakne“. Premda postoji polemika oko toga šta je Pavle time mislio, pravo pitanje koje treba da postavimo sebi glasi: „Da li ono što se spremam da uradim odražava moje jedinstvo s Hristom, i hoće li se Očeva ljubav ispoljiti preko mene?“

Ako to postane naša lična misija – da budemo jedno sa Isusom i Ocem, nebo će morati da odvoji još više prostora za svu Božju decu koja će doći kući; i neće biti nikoga na ovom svetu koji bi pomislio da smo mi hrišćani tako neslični našem Hristu.

**Odgovorite**

`1.	Da li je nešto što ste vi rekli ili učinili ikad uticalo na nečiji dolazak Isusu, bilo unutar ili izvan crkve?`

`2.	Kada se poslednji put vaše jedinstvo sa Hristom ogledalo u vašim postupcima?`

`3.	Na koji način odraz vašeg ličnog jedinstva sa Hristom utiče na jedinstvo vaše crkve sa Hristom i na njenu sposobnost da služi onima koji ne veruju?`

*Destini Kendis, Plant Siti, Florida, SAD*