---
title:  Jedinstvo među hrišćanima
date:   17/10/2018
---

**Primena**: Marko 9,38-41; Jovan 10,16

Isus se molio za jedinstvo među hrišćanima. Slično jedinstvu u braku (i porodici), crkveno jedinstvo je sve ugroženije. Mi koristimo izraze kao što su „crkvena porodica“, ili „brat u Hristu“ i „sestra u Hristu“, ali šta da radimo kad – ili ako – jedinstvo po ugledu na ono u porodici nedostaje? Biblija kaže: „Brat će brata predavati da ga ubiju...“ (Marko 13,12, SSP). U tekstu Matej 24,12, kaže nam se: „Ohladnjeće ljubav mnogih“ (SSP). Kako, dakle, da sačuvamo jedinstvo u ovakvim vremenima?

Kao i u braku, „razvod“ od vere ne bi smeo da predstavlja opciju. Mi smo braća i sestre za svu večnost, ujedinjeni nečim jačim od nas samih – verovanjem u Isusa kao našeg Spasitelja. Dakle, ima par stvari koje možemo učiniti u težnji za jedinstvom, uprkos  riziku od zahlađenja bratske ljubavi:

*Imajte čvrsta ubeđenja. Proučavajte Bibliju.* Ako ne posedujemo znanje o Isusu, ili o Njegovoj Reči, onda i ne znamo oko čega treba da se ujedinimo. Potrebna nam je Reč. Svakodnevno. Potrebno je da shvatimo da je ono što nas ujedinjuje jače od onog što bi moglo da nas razjedini. Rizik od mešanja jedinstva i uniformnosti je prilično veliki. Duhovna zrelost podrazumeva poznavanje razlike između suštinskih vrednosti naše vere i perifernih pitanja.

*Budite povezani.* Sotona ima milion načina da otpočne svađu u crkvi. Duhovna istina donosi emocionalno zdravlje, i on često cilja na ovo drugo da bi uništio prvo. Moramo ostati u pripravnosti, nadograđeni na Izvor sile i povezani s Njim. Vaš kompjuter mora da bude povezan sa internetom da bi njegov antivirus program primio potrebne nadogradnje i mogao da se nosi sa svim bezbednosnim pretnjama – a tako morate i vi. Molitva je vaš WiFi.

*Budite posvećeni.* Duhovne bitke – neke dobijamo, neke gubimo. Mi treba svakodnevno da donosimo odluku da sledimo Isusa i da Mu ostanemo posvećeni. To je glavni deo dugoročnih, zdravih odnosa. Imajmo dovoljno duhovne odvažnosti i odlučnosti da ostanemo na pravom putu! Moramo svesno živeti hrišćanskim životom.

Jedinstvo se ne može shvatiti kao nešto što se samo po sebi razume. To se ne dešava „tek tako“. To je nešto na čemu treba naporno da radimo. Zbog toga je jedna od poslednjih Isusovih molitava bila posvećena jedinstvu: da mi budemo jedno. Ako je to Njemu bilo toliko važno, onda i mi to moramo postaviti kao svoj prioritet. Postići jedinstvo je teško, ali ne i nemoguće. Ujedinimo se u nameri da budemo pravi odgovor na Isusovu molitvu.

**Odgovorite**

`1. Šta još možete učiniti da biste doprineli uslišenju Isusove molitve za jedinstvo?`

`2. Kako biste motivisali svoju braću i sestre u Hristu da ostanu ujedinjeni?`

*Laura Marta Lusio, Mejson Siti, Ajova, SAD*