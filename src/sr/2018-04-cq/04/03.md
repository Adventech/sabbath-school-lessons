---
title:  Snaga jedinstva
date:   22/10/2018
---

**Logos**: Efescima 1,3-14; 2,11-22; 4,1-6.11.12; 5,15-6,9

Većina ljudi koji pohađaju vašu lokalnu crkvu rekli bi vam da je jedan od ciljeva crkve postizanje jedinstva. Međutim, da li je to zaista tako i u praksi? Moja crkva se ne razlikuje od vaše, u smislu da često dolazi do podvojenosti zbog neke uvrede koja se ne oprašta ili kivnosti od koje se ne odustaje. Sve to doprinosti nedostatku jedinstva u crkvenom telu – jedinstva koje je, na kraju krajeva, Isusova najveća želja za Njegovu crkvu.  

Pretpostavljam da je većina vas gledala film „Knjiga o džungli“. U onom delu kad se čitao „zakon za vukove“,  jedna izjava posebno govori o jedinstvu: „Jer je snaga čopora vuk, a snaga vuka je čopor.“ Taj citat zaista govori u prilog činjenici da nam je mnogo bolje zajedno – i pored toga što naša priroda teži nezavisnosti.  

Jedan od stihova koji zaista izražava Isusovu želju za Njegov narod je Jovan 17,21 koji glasi:  „Da svi budu jedno kao što si ti, Oče, u meni i ja u tebi...“ Kad proučavamo Isusov život, otkrivamo da je snaga koju je pronalazio da bi svakodnevno ostvarivao svoj cilj poticala iz Njegovog jedinstva sa Ocem kroz molitvu i povezanost s Njim. Isus je želeo da i mi doživimo isto takvo jedinstvo, ali naša sebičnost i ponos često stoje na putu tom jedinstvu sa našom braćom i sestrama u Hristu. Proučićemo neke tekstove i videti šta Biblija ima da kaže o jedinstvu u Efescima poslanici.

**Blagoslovi u Hristu (Efescima 1,3-14)**

Dati su nam mnogi blagoslovi, a jedan od njih je Sveti Duh (Efescima 1,13) koji može doneti jedinstvo Hristovom telu. Bog nas je izabrao da budemo deo istorije i Njegovi saradnici u delu ujedinjavanja ljudi sa Hristom. To je ogromna privilegija! Jedna od prednosti posedovanja Svetog Duha je to što možemo da zatražimo Njegovu pomoć da bismo se mogli ujediniti sa takvima u svojoj crkvi i zajedno postati moćna sila za dosezanje naše društvene sredine. Sveti Duh deluje na naše srce da bi srušio zidove nepraštanja i pokidao lance slomljenosti, ali kako često odlučujemo da zanemarimo taj tihi, tanki glas i držimo se svog ponosa? To je upravo ono što naš neprijatelj želi da postigne i oko čega se tako mnogo trudi. Onima koji odluče da dožive to jedinstvo sa Hristom i drugim vernicima, koji rade na tome da dovrše našu misiju, biće dati ogromni blagoslovi i velika snaga.  

Kad čitam o tome da nas je Bog usvojio na osnovu onog što je Isus učinio, moje srce čezne da Mu zahvali tako što ću raditi ono na šta me On poziva. Nadam se da ćemo svi poslušati taj glas i doživeti blagoslove Hristove ujedinjene porodice.

**Rušenje zida (Efescima 2,11-22)**

Isusov dar na krstu srušio je prepreke između Jevreja i pagana koje su bile uobičajene u to vreme. Zbog onog što je On učinio „više niste stranci ni došljaci, nego sugrađani svetih i ukućani Božiji“ (Efescima 2,19, SSP). Premda u našoj crkvi više nema takvih prepreka između Jevreja i pagana, ili između obrezanih i neobrezanih, još uvek imamo dosta zidova koji su podignuti između različitih grupa i tipova ljudi. Kada smo pristrasni ili kad osuđujemo druge, mi ne praktikujemo ljubav prema članovima Božje porodice – a svi smo deo iste porodice. I baš kao što su naše ovozemaljske porodice često disfunkcionalne,  tako postoji disfunkcionalnost i unutar naše crkvene porodice, i potreban je svestan napor s naše strane da bismo pokazali ljubav i srušili te zidove.  

**Jedinstvo u jednom telu (Efescima 4,1-6)**

Jedan – to je najmanji, ali kad je reč o jedinstvu, i najveći broj koji imamo. „Sveti Duh vas čini jedinstvenim u svakom pogledu. Stoga, dajte sve od sebe da ostanete kao jedan. Neka vas mir održi zajedno“ (Efescima 4,3 – engl. prevod). Verujem da je zbog toga u svojim blaženstvima Isus blagoslovio mirotvorce – svakoj porodici je potreban makar jedan takav. Ovaj tekst nas povezuje sa mnogo toga u Bibliji – potrebni su nam plodovi Duha da bismo imali jedinstvo. Bog ostvaruje jedinstvo u svim delima svog stvaranja, a mi, kojima je dopustio slobodnu volju, dužni smo da stvaramo jedinstvo, zajedno sa Svetim Duhom koji nam pomaže. Kad imamo jedinstvo, Hristos potpunije deluje unutar nas, jer On „je nad svima, kroz sve i u svima“ (Efescima 4,6, SSP).

**Crkvene vođe i jedinstvo (Efescima 4,11.12)**

Premda crkvene vođe imaju mnogo različitih uloga, njihov glavni cilj je da budu jedinstveni i da ujedinjuju Božji narod u jedinstvenoj misiji. Kad doživimo nejedinstvo na temeljnom nivou vođstva, veoma je teško da crkva održi jedinstvo – mi, kao vođe, pružamo primer svojim postupcima, a ne rečima i pažljivo osmišljenim propovedima.  

**Ljudski odnosi u Hristu (Efescima 5,15–6,9)**

Da bismo očuvali jedinstvo u svojim odnosima, ovaj tekst nas podstiče da ohrabrujemo druge i negujemo zahvalno srce. Biblija dosta pominje zahvalnost, jer kad je praktikujemo, mnogo je teže usredsrediti se na ono što je negativno kod ljudi, i u raznim situacijama i okolnostima. Taj tekst takođe govori o različitoj dinamici odnosa, a onaj na koji ja želim posebno da se usredsredim je osnovna porodična zajednica. Kad doživimo jedinstvo unutar sopstvenog doma, u stanju smo da to ponesemo i u crkvu. Zato što je ta zajednica od tako temeljnog značaja, neprijatelj je uveliko napada. Potrebne su mnoge molitve za naše porodice.  

**Odgovorite**

`1.	Ispitajte porodične odnose u vašoj crkvi i u kakvoj su uzajamnoj vezi porodice sa opštim jedinstvom unutar crkvenog tela.`

`2.	Da li smatrate da predstavljate primer jedinstva kad je reč o vašim odnosima u porodici i u crkvi? Molite se u vezi s tim.`

*Mišel Solheiro, Edmonton, Alberta, Kanada*