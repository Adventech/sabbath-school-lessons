---
title:  Možda je srednjoškolski mjuzikl ipak bio u pravu
date:   20/10/2018
---

> <p>Stih za pamćenje</p>
> »Svojom blagonaklonošću nam je obznanio tajnu svoje volje, koju je unapred odredio u Hristu, da je sprovede kad dođe punina vremena: da sve na nebesima i na zemlji sastavi pod jednom glavom – Hristom.« (Efescima 1,9.10, SSP)

**Uvod**: Marko 12,31; Efescima 4,2-4

Najpoznatiji biblijski stih koji nas poziva da budemo puni ljubavi je Marko 12,31, gde Hristos kaže: „Voli svoga bližnjega kao samoga sebe“ (SSP). To potpuno protivreči onome što nam društvo govori. Naučeni smo da naša ljubav mora biti zaslužena, ali to nije ideja koja nam je izložena u Bibliji. U Božjoj reči vidimo da smo pozvani da volimo svakoga, i da se prema svima odnosimo sa istim strpljenjem i ljubavlju kakve Bog pokazuje prema nama. Meni je taj zadatak da volim uglavnom lak, sve dok ne naiđem na nekog ko je nepošten prema meni, ili povređuje moja osećanja, a sigurna sam da mnogi od nas to mogu da razumeju. Lako je nekog voleti dok sve ide dobro, ali istog trenutka kad stvari pođu po zlu, skloni smo da bežimo od tog zadatka na koji nas je Bog pozvao. Radije bismo sedeli sami sa svojim ponosom, besom i frustracijom nego da budemo puni ljubavi i izgladimo odnose s drugima. Na moje iznenađenje, to me podseća na jedan tinejdžerski film za koji sam jedanput rekla da nikad neću govoriti o njemu – ali, evo!

Dakle, nedavno sam se setila tog filma pod nazivom „Srednjoškolski mju­zikl“. I sad, pre nego što prestanete da čitate, saslušajte me. Taj film me je strašno nervirao dok sam bila tinejdžerka, ali sada kad gledam unazad, nalazim, začudo, da on ima snažnu poruku. U tom filmu likovi koji se  nekad nisu dopadali jedni drugima uspevaju da prevaziđu svoje razlike pošto su došli do zaključka: „Svi smo u ovome zajedno.“ Sećajući se kako je moja sestra pevušila tu pesmu po celi dan i noć, pomislila sam da bi možda Hristos hteo da i mi dođemo do istog zaključka.

Tekst u Efescima 4,2 glasi: „Sa svom poniznošću i krotošću, strpljivo podnosite jedan drugoga u ljubavi...“ (SSP). Bog nas je sve stvorio da bismo bili deo Njegove večne porodice – „Jedno... telo i jedan Duh“ (Efescima 4,4, SSP), i On zna da nikad nećemo biti zaista jedinstveni ako ne budemo naučili da budemo ponizni, nežni, strpljivi i - što je najvažnije - puni ljubavi. Moramo  neprestano ulagati napor da bismo očuvali svoje jedinstvo u miru. Svi se povremeno osećamo povređenim, ljutim, postiđenim i izneverenim. Kad sedimo sami sa svojim bolom, to samo doprinosi da sotonino seme sumnje raste. Ali kad se držimo Hrista i jedni drugih, mi ulažemo napor da očuvamo jedinstvo, i tako ćemo biti u stanju da se održimo u svakoj nepovoljnoj situaciji. Dok budete proučavali pouku za ovu sedmicu, neka bi Bog dao da  shvatite da to ne možete učiniti sami, i da niste na to ni pozvani. Neka bi Bog dao da ojačate  svoju vezu sa Hristom, kao i sa svojim bližnjima. Neka bi Bog dao da to učinite u poniznom,  nežnom duhu, i sa srcem strpljivim i punim ljubavi.

*Stefani Frenč, Edmonton, Alberta, Kanada*