---
title:  Potčinite se ljubavi
date:   24/10/2018
---

**Primena**: Efescima 5,15–6,9

Ljubav je nešto od čega su sastavljeni snovi, tema koja se dosledno istražuje u svetu umetnosti i zabave. Međutim, Biblija pruža drugačiju sliku o tome šta je ljubav. Ona nam, zapravo, daje obrazac za to kako da volimo one koji su nam najbliži. U Efescima 5,5, Bog nas poziva da se ugledamo na Hrista i „živimo u ljubavi“. Prvo, treba da budemo svesni i da  pazimo kako živimo. To podrazumeva da razmišljamo kako se odnosimo prema drugima, kako izražavamo osećanja i kako se ponašamo.  

Biblija nas poziva da se ponašamo mudro, i posebno nas upozorava u vezi s pićem. Interesantno je da Biblija ukazuje na pijanstvo. Mladi ljudi u zapadnoj kulturi praktikuju takozvani „obred prolaza“ u adolescentnim godinama, kad odlaze u barove i klubove i napijaju se, što predstavlja deo inicijacije u zrelo doba. Međutim, Biblija upozorava da pijanstvo otvara vrata zlu, i mnogi mladi ostaju zaglavljeni u „klubskoj“ kulturi dugo nakon tog perioda nevinosti. Mudro ponašanje podrazumeva razmišljanje o uticaju i posledicama naših postupaka.  

Osim toga, mudro ponašanje takođe znači da treba biti veoma pažljiv kad je reč o tome kako se odnosimo prema drugima. Tekst Efescima 5,21 govori nam da treba da se potčinjavamo jedni drugima iz poštovanja prema Hristu. U 5. i 6. poglavlju govori se o tome kako postupati u ključnim porodičnim odnosima: između žena i muževa, dece i roditelja, gospodara i robova. O tim tekstovima se dosta raspravlja u crkvi, naročito o stihu Efescima 5,22 gde se kaže da žene treba da se potčinjavaju svojim muževima. Međutim, naglasak treba staviti na stih Efescima 5,21: „Potčinjavajte se jedan drugom u strahu pred Hristom“ (SSP). Tu nam Bog kaže da ćemo se mi, ako Ga budemo shvatili ozbiljno i poštovali zbog onog što On jeste, potčinjavati jedni drugima.

Šta znači potčinjavati se? Neki rečnici<sup>1</sup> definišu tu reč kao: „prihvatiti višu silu, autoritet ili volju druge osobe ili pokoriti im se“ ili „podvrgnuti se posebnom procesu, tretmanu ili stanju“. Glagol „potčiniti se“ podrazumeva poniznost i prepuštanje svoje sudbine u tuđe ruke. To takođe podrazumeva poštovanje prema drugoj osobi i poverenje u nju. Kao takva, ta reč zahteva od nas mnogo više. Da bismo se potčinili, mi moramo negovati odnose koji nam dopuštaju da imamo poverenja u druge i poštovanja prema njima. Bilo bi izuzetno teško pouzdati se, imati poverenja, i konačno potčiniti se osobi koju ne poznajemo ili ne poštujemo.

**Odgovorite**

`1.	Zašto je, po vašem mišljenju, potčinjavanje važan aspekat ljubavi?`

`2.	Zašto je potčinjavanje jednih drugima izazovna zapovest čak i za hrišćane?`

`3.	Kako se vi lično potčinjavate Bogu?`

*Šona Spens, Edmonton, Alberta, Kanada*

___________________

 <sup>1</sup>	Oxford English Dictionary, https://bit.ly/2IcuuL3.