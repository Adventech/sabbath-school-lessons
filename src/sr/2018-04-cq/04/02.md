---
title:  Jedno
date:   21/10/2018
---

**Dokaz**: Efescima 1,9.10

Efes je bio glavni grad rimske provincije Azije (današnje Turske). U njemu se nalazio hram paganske boginje plodnosti Dijane, tako da je bio prestonica paganskog bogosluženja u toj provinciji. Pavle je svoju poslanicu napisao crkvama u Efesu dok se nalazio u kućnom pritvoru u Rimu. Premda je bio zatočen, Rimljani nisu mogli da spreče širenje evanđelja koje je on propovedao. Ta poslanica bila je poslata crkvama da ih ohrabri u njihovoj veri i naglasi činjenicu da su svi vernici jedno u Hristu.

Hristos je središnja poruka Efescima poslanice. Tvrdnja „u njemu imamo otkupljenje“ (Efescima 1,7, SSP) je osnovna istina koja nas, današnje vernike, povezuje sa onima iz svih vekova. U drevnoj kulturi, neko je mogao da „otkupi“ osobu koja je bila prodata u ropstvo. Hristos je nas otkupio iz  ropstva grehu kad je umro na krstu. Pavle otkriva da se „tajna Njegove volje“ (videti Efescima 1,9; 3,3) sastoji u činjenici da su „pagani sunaslednici, …da pripadaju istom telu i da s njim dele obećanje“ (Efescima 3,6, SSP). Proučavanje grčkog teksta pokazuje da reč „sunaslednici“ („sunkleronomos“) podrazumeva „zajedničko nasleđe“, što znači da oni imaju podjednak udeo u nasleđu.

Premda je Stari zavet u tekstu 1. Mojsijeva 12,3, predvideo da će Božji blagoslov doći na „sva plemena na zemlji“, jednakost pagana s Jevrejima bila je tajna koja nikad ranije nije otkrivena. Kao nejevreji, mi smo obuhvaćeni izrazom „sva plemena na zemlji“, a u Hristu imamo udeo u nasleđu koje je kupljeno Njegovom krvlju. Pozvani smo da se ispunjavamo Duhom (Efescima 5,18), jer kao što je pijanac pod kontrolom alkohola, tako je i duhom ispunjen čovek pod kontrolom Duha.

Duh u nama je ono što nas ujedinjuje u Hristu. U crkvi Duhom ispunjenih vernika nalaziće se žene koje odlučuju da se pokoravaju svojim muževima na isti način na koji se oni pokoravaju Hristu, muževi spremni da polože život za svoju ženu, deca koja su poslušna svojim roditeljima, zaposleni koji poštuju svoje poslodavce, jer su odlučili da sve što rade – rade za Boga. Možete li to da zamislite? Kakvo bi to bilo svedočanstvo svetu!

Hristos nas je pokrio svojom krvlju, i kao takvi, mi smo postali sudeonici u Njegovom nasledstvu večnog carstva. Da li smo spremni da uzmemo učešća u tome? Jednačina je jednostavna: mi plus Hristos jednako je jedan – jedno telo, jedna večna nada!

**Odgovorite**

`1.	Razgovarajte o ideji „otkupljenja“ iz ropstva grehu. Kako ta ideja danas utiče na vas u vašem svakodnevnom životu?`

`2.	Mislite li da bi naše crkve bile drugačije kad bi se u njima okupljali Duhom ispunjeni vernici?`

*Patris Jork, Edmonton, Alberta, Kanada*