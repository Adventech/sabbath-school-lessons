---
title:  "Jedinstvo i raznolikost – kako nam Isus omogućava ono čemu smo oduvek težili"
date:   23/12/2018
---

**Logos**: Isaija 11,1-10; 65,21-25; Jovan 14,1-3; 2. Korinćanima 4,16-18; Otkrivenje 21,22-27

**Ohrabrenje od Isusa (Jovan 14,1-3)**

U tim stihovima zabeleženo je Isusovo obraćanje učenicima nakon poslednje večere. S obzirom na njihovu zabrinutost, Isus ih upućuje da ponovo potvrde svoje poverenje u Boga i Njega. A onda izgovara čuvene reči: „U kući moga Oca ima mnogo stanova. Da nije tako, zar bih vam rekao: ’Idem da vam pripremim mesto’?“ (Jovan 14,2, SSP). Premda ovaj tekst ostavlja nešto prostora za različita tumačenja kad je reč o „kući moga Oca“, i onoga što se misli pod „mnogi stanovi“, šira slika je jasna. Isus odlazi, ali ohrabruje svoje učenike podsećajući ih da On ide da bi mogao da im pripremi mesto. Vredno je zapaziti da Isus opisuje životne uslove koji se odlikuju bliskošću. Svi iskupljeni žive zajedno pod istim krovom. Ta izjava naglašava važnost jedinstva u obnovljenom svetu. Nije dovoljno da naučimo da živimo s Bogom – moramo naučiti da živimo i jedni s drugima.

**Vizija mira (Isaija 11,1-10)**

Stihovi koje pronalazimo u 11. poglavlju Knjige proroka Isaije, naročito oni od 6-10, dočaravaju sliku koju većina nas teško može da zamisli – prirodni neprijatelji, jaki i slabi žive u nenarušenoj slozi. Savršeno jedinstvo u raznolikosti. Svaka životinja je različita, što je u prošlosti dovodilo do zloupotreba u nečiju korist, a obično na štetu drugoga. Ali sada, sve životinje žive jedne s drugima u miru. Niko „neće uditi ni potirati“ u toj realnosti. Premda neki na taj mirni suživot gledaju kao na rezultat činjenice da će Bog u potpunosti zadovoljiti njihove potrebe, detaljnije čitanje teksta ukazuje da će sama priroda tih životinja biti promenjena. Mesojedi više neće jesti meso, tako da će medved i lav pasti travu zajedno s kravom i bikom. Neće ih Bog hraniti mesom i na taj način ukloniti njihovu potrebu da love, čime bi uspostavio mir između lovca i lovine. Ne – Bog će zapravo promeniti njihovu prirodu, tako da će jesti travu umesto mesa. A možda se taj tekst i ne odnosi samo na životinje. Možda je to obećanje o obnovljenju koje ćemo i sami u potpunosti iskusiti prilikom Hristovog povratka. Možda ćemo sopstvenim preobražajem biti isto tako iznenađeni kao što bi bio neko ko posmatra tigra kako pase travu.

**Božja sveta zajednica  (Otkrivenje 21,22-27)**

Jovanova vizija opisana u 21. poglavlju Otkrivenja dobro je poznata većini adventista. Od značaja za ovo proučavanje su uslovi prikazani u toj veličanstvenoj sceni koja se odvijala pred ljubljenim učenikom. Nema hrama, zato što je Božja prisutnost dovoljna. Nema sunca zato što je Božja prisutnost dovoljna. Narodi hodaju u svetlosti grada zato što je Božja prisutnost dovoljna. Iako deluje kao nešto očigledno, vredno je imati na umu da se Bog nalazi u središtu jedinstvene strukture i funkcije grada spasenih. Novi Jerusalim nije samo skup Božjeg naroda – to je zajednica čije je postojanje omogućeno Božjom prisutnošću koja je sasvim dovoljna. Jovan navodi reč „narodi“, naglašavajući raznolikost koja postoji unutar Božje zajednice spasenih. Uprkos toj raznolikosti, u gradu vlada jedinstvo. Kako je to moguće? Upravo na osnovu spasenja koje nalazimo u Isusu, što naše jedinstvo čini mogućim. Premda je svaka osoba jedinstvena, sve ih je spasao isti Bog. Ovaj tekst nas podseća da se naše jedinstvo nalazi u našoj posvećenosti Isusu. To je ono što raj čini mogućim.

**Rad, na nebu? (Isaija 65,21-25)**

Mnogi povezuju nebo sa odmaranjem. Oni zamišljaju da večnost podrazumeva uživanje na peščanim plažama, mirnim livadama, ili velelepnim planinama. Premda je sve to možda istina, postoji još jedna dimenzija življenja na nebu koju mnogi previđaju, a to je rad. Iako mnogi baš ne zamišljaju raj kao mesto na kom će nastaviti da rade, Isaija dočarava drugačiju priču. Aktivnosti koje on pominje obuhvataju zidanje kuća i življenje u njima, sadnju vinograda i jedenje njihovog roda. Međutim, najznačajniji deo ovog odlomka Pisma nalazi se u narednim stihovima, koji sadrže obećanje u vezi sa zajednicom u okviru koje će se odvijati to zidanje, življenje, sađenje i jedenje. Nema više povreda kojima smo bili svedoci ranije. Nema taštine i beskrajne žudnje koja prožima svaki ljudski posao. Umesto toga, tu su blagoslovi, pažnja i mir – a sve potiče od Boga. To je život kakav je osmišljen od početka. Možda mi mislimo da nebo isključuje rad, ali Isus je čak i rad iskupio.  

**Poslednja opomena (2. Korinćanima 4,16-18)**

Često je teško verovati u ono što se ne vidi. Mnogi se bore da razumeju zašto Bog i Njegova volja često izgledaju skriveni od nas, uprkos iskrenim naporima da Ga pronađemo i razumemo Njegovu volju. I dok se bavimo takvim mislima, bilo bi mudro saslušati Pavlov savet. Iako se njegova spoljašnja priroda „raspadala“, on je ostao optimističan. Uspeo je u tome zato što je preusmerio pažnju na svoju unutrašnju prirodu, posmatrajući kako Bog radi na njegovom srcu.  Pavle podseća svoje čitaoce da se veliki deo duhovnog života odnosi na ono što se ne vidi. Ali, jednog dana u budućnosti, biće nam dato da sve jasno sagledamo, i videćemo Boga kao nikad ranije. U istom smislu, naša nada u savršenu raznolikost i savršeno jedinstvo u Hristu mora takođe da se osloni na dolazak nečeg što još uvek ne možemo da spoznamo. Ima mnogo razloga da budemo radosni u vezi sa Isusovim drugim dolaskom – obnova zemlje, potpuno preobraženje ljudske prirode, nestanak greha i smrti. Ali jedan od razloga za radost koji se često previđa, nalazi se u jedinstvu koje će nastati u zajednici ljudi pojedinačno posvećenih Hristu i Njegovom carstvu. To je dugo priželjkivano stanje mira, koje će se potpuno ostvariti obnovljenjem svega stvorenog.  

**Odgovorite**

`1.	Zašto Isus mora biti u središtu crkvenog jedinstva? Do kakvih posledica dolazi kad telo vernika, kao merilo jedinstva, postavi druge ideale na Hristovo mesto?`

`2.	Na koji način posvećenost Isusu ujedinjuje ljude, dok im istovremeno omogućava da zadrže svoju raznolikost?`

`3.	Premda će se savršeno jedinstvo uspostaviti tek u vreme Hristovog povratka, šta već sada možemo učiniti da bismo se kretali ka savršenom jedinstvu i savršenoj raznolikosti u Isusu? Kako taj proces danas izgleda u Crkvi adventista sedmog dana?`

*Dejvid Dimer, Loma Linda, Kalifornija*