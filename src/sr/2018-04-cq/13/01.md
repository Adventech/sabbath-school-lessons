---
title:  "Jedinstvo – iznutra ka spolja"
date:   22/12/2018
---

> <p>Stih za pamćenje</p>
> »A mi na osnovu njegovog obećanja iščekujemo nova nebesa i novu zemlju, na kojima prebiva pravednost.« (2. Petrova 3,13, SSP)

**Uvod**: 1. Jovanova 1,7-2,2

„Da svi budu jedno kao što si ti, Oče, u meni“ (Jovan 17,21a, SSP). U literaturi se javljaju tri vrste sukoba koji pokreću zaplet priče: čovek protiv prirode, čovek protiv čoveka i čovek protiv samog sebe. Upravo ovo poslednje – čovek protiv samog sebe, značajno je za jedinstvo crkve.

„Ali, ako hodamo u svetlosti, kao što je on u svetlosti, imamo zajednicu jedan s drugim i krv Isusa, njegovog Sina, čisti nas od svakog greha. Ako tvrdimo da nemamo greha, sami sebe zavaravamo i u nama nema istine“ (1. Jovanova 1,7-8, SSP). Sveto pismo nam pokazuje da postoji jedan unutrašnji sukob u našoj duši, velika bitka između svetlosti i tame, sukob koji se očituje u našem umu, srcu i ponašanju na svakodnevnoj osnovi.  Dakle, kako mi, tako podeljeni unutar sebe, možemo očekivati da postanemo ujedinjena crkva? Šta znači biti ujedinjen sa samim sobom?

Ono što znači biti ujedinjen sa sobom nije savršenstvo. Savršenstvo nije ono što Otac traži.  Ne, On želi nešto mnogo dublje. On želi srce orijentisano ka tome da potvrdno odgovori na Njegovu zapovest. On čezne da mi prebivamo u Njemu, u ljubavi koju nam pokazuje kroz svoje zapovesti.

„A po ovome znamo da smo ga upoznali: ako se držimo njegovih zapovesti“ (1. Jovanova 2,3, SSP). Jovan nam kaže da ćemo pobediti. I pruža nam rešenje. „Ako neko i zgreši, imamo Zastupnika kod Oca – Isusa Hrista, pravednika. On je žrtva pomirenja za naše grehe, i ne samo za naše nego i za grehe celog sveta“ (1. Jovanova 2,2, SSP).

Dakle, hodanje u svetlosti je svakodnevna orijentacija srca. To je odluka da se posluša najveća zapovest – da volimo. To je, istovremeno, ponizna odluka da se stalno vraćamo krstu sa svom ružnoćom našeg tela. To je način da postanemo povezana celina. To je put svetlosti.

Henri Nouen u knjizi *The Wounded Healer (Ranjeni iscelitelj)* tvrdi da je jedini način na koji se zaista možemo povezati s drugim pojedincem taj da dođemo do onog što on naziva „biti kod kuće u sebi“.<sup>1</sup> Nouen prepoznaje potrebu za unutrašnjom celovitošću radi spoljašnje zajednice.  A isto tako i ljubljeni učenik. Kad prebivamo u svetlosti o kojoj nam Jovan govori, imaćemo zajedništvo jedni s drugima. Nećemo više očekivati od drugih da nas upotpune, jer smo već pronašli svoj dom zahvaljujući tome što Hristos prebiva u nama. Slobodni smo. Slobodni da u potpunosti uživamo jedni u drugima. Slobodni da radosno služimo jedni drugima. Slobodni da priznamo tuđu nadarenost bez zavisti. Ali ta sloboda počinje u našem srcu. 

*Luk Hart, Los Anđeles, Kalifornija, SAD*

___________________

<sup>1</sup>	Nouwen, Henri, The Wounded Healer, 1994.