---
title:  Obnovljena veza
date:   25/12/2018
---

**Dokaz**: Jevrejima 10,24.25

„Pazimo na to da jedan drugoga podstičemo na ljubav i dobra dela. Ne propuštajmo svoje sastanke, kao što neki imaju običaj, nego bodrimo jedan drugoga – utoliko više ukoliko vidite da se približava Dan“ (Jevrejima 10,24.25, SSP).  Prema ovom tekstu, Pavle razume naše uzajamno povezivanje kao neophodan preduslov da bismo mogli biti  „zajedno... poneti na oblacima da se sretnemo s Gospodom u vazduhu“ (1. Solunjanima 4,17, SSP). Taj imperativ da se ljudi uzajamno povezuju pronalazimo u čitavoj Bibliji, kao lek za ljudsku grešnu prirodu, koja je dovela do našeg odvajanja od Boga i udaljavanja jednih od drugih.

Budući da su stvoreni po obličju Boga, Trojice koji su jedan, nije prirodno za ljude da žive razdvojeni. U osnovi te podele nalazi se razoran uticaj straha. Proučavajući život Adama i Eve, vidimo da su oni, pošto su se prepustili neposlušnosti, bežali od Božjeg glasa, a nažalost i jedno od drugog. Umesto da preuzmu odgovornost za sopstvene postupke, nastojali su da prebace krivicu na nekog drugog, napuštajući osnovu svog odnosa, odvajajući se da bi postali jedno. Međutim, njihovi strahovi su ublaženi obećanjem o porazu zmije, samog uzročnika njihovog odvajanja.  

Budući da On predstavlja ispunjenje tog obećanja, da će stati na glavu zmiji, Isus teši svoje sledbenike: „Neka se vaše srce ne uznemirava... Doći ću opet i uzeti vas k sebi da i vi budete onde gde sam ja“ (Jovan 14,1-3, SSP). To je začetak nade u srcu onih koji Ga slede, što otvara vrata za uspostavljanje odgovarajuće uzajamne povezanosti.  

Nada je najmoćnije pojedinačno oružje protiv straha!

Zajedništvo je ključno za uspostavljanje odgovarajućih uzajamnih odnosa. U tekstu Dela 2,1, vidimo da su Hristovi učenici bili zajedno na jednom  mestu, jednodušni, spremni da prime silu koja će ih osposobiti da propovedaju evanđelje svetu. Oni su razumeli da je njihova povezanost sa Bogom i jednih s drugima ključ za ispunjenje zapovesti koju im je Isus dao, zapisane u tekstu Marko 16,15: „Idite po celom svetu“ (SSP).

Da se vratimo na Jevrejima 10,24.25. Tu Pavle opominje Božji narod da ne propušta svoje sastanke, a naročito kad vidi da se određeni dan približava. Koji dan? Hristov drugi dolazak! Blažena nada je da ćemo jednog dana vi i ja zajedno moći da uživamo u Gospodnjem prisustvu za čitavu večnost. Ali dok taj dan ne dođe, mi moramo uživati u slatkom zajedništvu do kog dolazi kad se povežemo jedni s drugima. Dok budemo rasli u mudrosti i stasu, nemojmo nikad zaboraviti da rastemo i u naklonosti prema Bogu, ali i onima s kojima dolazimo u dodir svakog pojedinog dana!

*Rejšon Vilijams, Berien Springs, Mičigen, SAD*