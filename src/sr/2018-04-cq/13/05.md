---
title:  Sedišta prve klase na putovanju za nebo
date:   26/12/2018
---

**Primena**: 1. Samuilova 16,7; Luka 6,45; 1. Solunjanima 4,13-18

Možete li to da zamislite? (1. Solunjanima 4,13-18) Zvuci trube vas zaglušuju. Svetlost jača od hiljadu sunaca probada vam oči nagoneći vas da žmirkate. Neka blaga sila podiže vas polako ka epicentru te grupe letećih glasnika koja podseća na oblak. Idete kući, Isus je došao! Ali dok se uspinjete, osvrćete se oko sebe...

Neki prijatelji i članovi vaše porodice moraju da čekaju. Neki drugi čekaju još duže. Njih okružuje manji broj anđela, i jedva uspevaju da čuju zvuk trube. Kad vam se oči priviknu na zaslepljujuću svetlost, primećujete da se Isus nekima približava više nego drugima... Izgleda kao da On nije baš oduševljen što će spasiti neku od te svoje dece.

Da li tako zamišljate Drugi dolazak? Ili ste oduvek pretpostavljali da Isus sve podjednako voli, i da je podjednako oduševljen što ćemo svi mi biti s Njim na nebu? Ako tako zamišljate Isusa, da li ste i vi takvi? Ili u svom umu delite ljude na pripadnike „A klase“ i „B klase“?  

Kao hrišćani, „mi na osnovu njegovog obećanja iščekujemo nova nebesa i novu zemlju, na kojima prebiva pravednost“ (2. Petrova 3,13, SSP). Na Božjem novom nebu i novoj zemlji svi narušeni odnosi biće obnovljeni (Isaija 11,1-10). Ali Bog želi da nebo počne u nama već danas (Matej 6,10b).

Međutim, kad to nebesko življenje pokušamo da primenimo u realnom životu, tu nastaju problemi. Zato, evo nekoliko ideja koje nam mogu pomoći da nadvladamo svoju sklonost da ljude svrstavamo u A i B klasu.  

1. *Upoznajte Božju ljubav:* Vrlo je jednostavno – ne možete dati nešto što nemate. Ako niste sigurni u Božju ljubav prema vama, bićete nespretni u pokušaju da je podelite s drugima (Luka 6,45; 1. Jovanova 4,19).

2. *Preispitajte svoju perspektivu:* Kad god osetite potrebu da dignete nos zbog nekoga (što znači da je taj neko verovatno dosadan, čudan, ili slično), poslušajte šta vam Božji Duh govori o tome šta On misli o toj osobi. Može li Bog da vam pomogne da gledate kao što On gleda? (1. Samuilova 16,7; Jovan 9,5-7)

3. *Budite inicijator:* Često očekujemo da se prvo druga osoba izvini, ili pokaje, ili promeni ponašanje. Ali ako obe strane zauzmu takav stav, onda do promene nikad neće doći, i šteta će se nastaviti. Umesto toga, savladajte osećaj neprijatnosti i probijte led – isplati se (Matej 5,23.24).

**Odgovorite**

`1.	Možete li se setiti nekog s kim biste voleli da budete u boljim odnosima, ili da neki teret bude oprošten? Da li ste učinili sve što je u vašoj moći da bi došlo do promene?`

`2.	Na koga gledate drugačije nego Hristos? Kako bi vaša perspektiva mogla da se promeni?`

`3.	Na koji način bi vaša crkva ili grupa za proučavanje Biblije mogla da vam pomogne da ostvarite ono o čemu se govori u pitanjima 1 i 2?`

*Džošua Hester, Kaunsil Blafs, Ajova, SAD*