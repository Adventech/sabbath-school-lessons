---
title:  Jedinstvo u Hristovom telu
date:   27/12/2018
---

**Mišljenje**: Rimljanima 12,9-21; 1. Korinćanima 12,12.13; Filibljanima 2,1-4; Efescima 4,1-6

Još od prvog veka, crkva se bori za jedinstvo uprkos neslaganjima koja se javljaju u vezi s raznim temama. S obzirom na sva ta različita učenja, verovanja i poglede na život koji danas postoje, kako se uopšte možemo nadati da ćemo biti ujedinjeni kao crkva? Može li dom koji se razdeli da opstane?

Bog nam je dao jedan dar da bismo mogli biti ujedinjeni i imati ljubavi u sebi i među sobom. Taj dar je Sveti Duh lično! Bog nam je dao pomoćnika i utešitelja. On više ne boravi u svetilištu koje je čovek načinio, već u svetilištu našeg srca koje je načinio Bog. On nas želi. Mi treba da budemo jednog duha – u skladu sa Svetim Duhom. Ako Sveti Duh ne prebiva u Božjem narodu, oni nemaju udela s Bogom niti On ima udela s njima. Sveti Duh je jedini koji objedinjuje Božje carstvo u jedno telo sa jednom svrhom.

Mi moramo biti ujedinjeni unutar ljubavlju ispunjene hristolike zajednice i izvršavati Božju volju i nameru za Njegovu crkvu kao ambasadori službe pomirenja. Treba da budemo ujedinjeni ljubavlju prema svom Stvoritelju i spremni da vršimo Njegovu volju. Predugo su mnogi od nas zanemarivali pozive Duha da volimo svoju braću i sestre u crkvi – koristeći našu grešnost kao izgovor. Moramo se potčiniti Duhu da bi On mogao u nama da ispuni Zakon i usadi Božji karakter. Dobar plod pravednosti treba da nikne u nama.

Bog nas poziva da se zauzimamo za Njegovu istinu koja je evanđelje ljubavi. Ne samo intelektualno, već i u reči i na delu. Moramo da posegnemo s ljubavlju prema usamljenima, povređenima, siromašnima i zlostavljanima koji su deo Božje porodice, kao i da pozivamo one koji još uvek nisu prihvatili taj čudesan dar. Da li se dovoljno usrdno molimo da nas Sveti Duh ispuni, upotrebi i preobrazi? Da li smo svoj ponos ostavili dovoljno po strani da bismo napravili mesta da Božja ljubav raste na tlu našeg srca?

**Odgovorite**

`1.	Šta možete učiniti ove sedmice da biste potražili duhovno jedinstvo sa svojom duhovnom porodicom?`

`2.	Za koga vam u vašem životu Bog napominje da treba da upozna Njegovu ljubav? Kako biste vi mogli da budete opipljivi izraz Božje ljubavi tim osobama ove sedmice?`

*Dejvid Klark, Berien Springs, Mičigen, SAD*