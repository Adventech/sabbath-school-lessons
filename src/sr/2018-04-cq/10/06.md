---
title:  Ne više neprijatelj
date:   06/12/2018
---

**Mišljenje**: Rimljanima 5,8-11

Kad pomislite na reč „neprijatelj“, šta vam prvo padne na pamet? Možda se setite nekog zlikovca iz vaše omiljene knjige, ili nekog filmskog negativca. Možda pomislite na svog omiljenog superheroja, koji se u svom superkostimu bori protiv zla i rešava najteže probleme. U svim tim primerima, uglavnom je lako razlikovati „dobre momke“ od „loših momaka“.

Međutim, evo jednog težeg pitanja: da li ste vi lično ikad imali neprijatelja? Možda je to bio neki mali nasilnik koji vam je krao novac za užinu, ili neki suparnik na poslu. Možda je to neko ko vam je nekad bio prijatelj, ali to više nije. U realnom životu, često nije tako jednostavno odvojiti dobro od lošeg. Ima mnogo više sivih zona u realnom svetu.

A sada, evo i najtežeg pitanja: da li ste ikad smatrali sebe nečijim neprijateljem? I što je još ozbiljnije, da li ste ikad smatrali sebe Božjim neprijateljem? Ako pročitate Rimljanima 5,8-11, videćete da je svako od nas, pre Isusove smrti, smatran Božjim neprijateljem. Međutim, zahvaljujući Isusovoj smrti na krstu, mi smo pomireni s Bogom. U tekstu 1. Jovanova 3,1, pisac ide još dalje. On kaže da smo, zahvaljujući Očevoj ljubavi, nazvani Njegovom decom.

Ne znam za vas, ali ja ne volim da mislim o sebi kao o Božjem neprijatelju. To me navodi da se osećam nelagodno i pomalo bespomoćno. Međutim, to me isto tako čini i beskrajno zahvalnim zbog dara spasenja i pomirenja koji mi je Isus darovao svojom smrću. Nisam učinio ništa da bih zaslužio taj dar, a On mi ga je ipak dao.

Na isti način, svako od nas, kao deo Božje porodice, dobio je isti dar pomirenja. Niko od nas nije bolji od nekog drugog, jer smo svi primili isti dar. Imajući to u vidu, mogli bismo se zapitati zašto se onda borimo između sebe, gajimo nezadovoljstvo i razbijamo jedinstvo koje Bog toliko želi u svojoj crkvi. Svi ti sukobi su tako nebitni kad pomislimo šta nas čeka na nebu!

Na koji način bi spoznaja da smo pomireni s Bogom trebalo da promeni naš život? Ja tvrdim da bi to trebalo da promeni sve u našem životu.  Ako smo sada na Božjoj „strani“ – na strani najboljeg od svih „dobrih momaka“ – trebalo bi svima da javljamo dobru vest o tom daru. Više nismo osuđeni na status neprijatelja, već smo sada – svako od nas pojedinačno, ali i kao celina – deo Božje porodice.

**Odgovorite**

`1.	Koga ja smatram neprijateljem?  Zašto ga doživljavam na takav način?`

`2.	Da li neko mene vidi kao neprijatelja?  Kako mogu da promenim svoj odnos sa tom osobom da bih bolje odražavao svoju pomirenost sa Ocem?`

`3.	Na koji način bi trebalo da doteram svoj život da bih bolje odražavao svoju pripadnost Božjoj porodici?`

*Andres Soseda, Dejton, Ohajo, SAD*