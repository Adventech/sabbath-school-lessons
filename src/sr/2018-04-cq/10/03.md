---
title:  Pomirenje, oproštenje i jedinstvo
date:   03/12/2018
---

**Logos**: 1. Mojsijeva 3; Matej 5,23.24; 18,15-17; 18,21-35; Dela 13,13; 15,36-39; Rimljanima 5,8-11; 1. Korinćanima 3,5-11; 12,1-11; 2. Korinćanima 5,18-20; 10,12-15; Efescima 4,11-16; Kološanima 4,10.11; 2. Timotiju 4,11; 2. Petrova 3,9

**Narušeno prijateljstvo (1. Mojsijeva 3)**

Jedna od posledica greha Adama i Eve bili su narušeni odnosi i prebacivanje krivice na drugog. Eva je optužila zmiju zbog sopstvene neposlušnosti. Adam je optužio Evu, a u krajnjoj liniji i Boga, rekavši: „Žena koju si udružio sa mnom, ona mi dade s drveta, te jedoh“ (1. Mojsijeva 3,12). Bog je bio jedini koji nije bacao krivicu ni na koga – već je preuzeo krivicu u simbolu žrtve koja je bila senka konačnog žrtvovanja Njegovog sina, Isusa (1. Mojsijeva 3,21). Od tog trenutka, muškarci i žene traže nekog na koga će prebaciti krivicu zbog svojih nedostataka, a naši uzajamni odnosi zbog toga trpe.

Kako da preuzmemo odgovornost za sopstvene postupke, popravimo te narušene odnose i prihvatimo pravo jedinstvo s našom braćom i sestrama grešnicima? Razmotrite primenu sledećih principa:

**Pomirenje sa Isusom vodi ka pomirenju s ljudima  (2. Korinćanima 5,18-20)**

Da bismo se pomirili s braćom i sestrama koji su nam skrivili – i kojima smo mi skrivili – prvo moramo doživeti svoje lično pomirenje sa Isusom. Budući da nam je kao pojedincima sebičnost urođena, mi po prirodi ne postupamo dobro s drugima. Ta usredsređenost na sebe navodi nas da sledimo sopstvene želje ne obazirući se na potrebe drugih. I prema Bogu se ophodimo na isti način. Želimo ono što mi želimo. Tek kad to priznamo kao greh pred Isusom, i dopustimo Mu da nas očisti od takve sebičnosti, možemo biti slobodni da prema drugima postupamo na način na koji Bog postupa prema nama. Tekst u 2. Korinćanima 5,18-20 kaže nam da nas je Bog, kroz Hrista, pomirio sa sobom – što nas osposobljava da tu službu pomirenja prenosimo na druge. Dva srca koja su ispunjena Hristovom ljubavlju ne mogu dopustiti  da nesloga i ogorčenost prljaju njihov odnos. Mi možemo biti iznad toga, ne zato što smo sposobni za to, već zato što nas Isus za to osposobljava.  

**Oproštenje nije stvar izbora (Matej 5,23.24; 18,15-17. 21-35; Rimljanima 5,8-11)**

Ključna komponenta pomirenja je oproštenje. Oprostiti je veoma teško. Ne govorim o tome kad treba da oprostite nekom zato što spušta ili ne spušta dasku na wc-šolji. Govorim o potrebi da oprostimo izdaju ili surovost – postupke koji su nam slomili srce i koji nam potresaju dušu.  Isus opisuje oproštenje u tekstovima Matej 5,23.24 i Matej 18,15-17. Jedna od prvih ideja koje iz toga proizlaze jeste da vi lično imate odgovornost da otpočnete proces traženja oproštenja – bez obzira ko je kome zgrešio. Pavle nam otkriva da je to način na koji Bog postupa:  „Ali, Bog svoju ljubav prema nama pokazuje ovako: dok smo još bili grešnici, Hristos je umro za nas“ (Rimljanima 5,8, SSP). On je učinio prvi korak. Kad shvatimo kako je veliki dug koji nam je On oprostio, mi bivamo oslobođeni da bismo mogli da opraštamo jedni drugima. Isus otkriva da oproštenje nije stvar izbora u paraboli o velikodušnom, milostivom caru i nemilostivom slugi – a takođe i u tekstu Matej 18.

**Svako zaslužuje drugu šansu (Dela 13,13; 15,36-39; Kološanima  4,10.11; 2. Timotiju 4,11; 2. Petrova 3,9)**

Gde bismo mi bili da Bog nije verovao u drugu šansu?  Tekst 2. Petrova 3,9 otkriva da Bog „ne želi da iko propadne, nego da se svi pokaju“ (SSP).  Zato On nama grešnim ljudima daje drugu šansu – ili treću šansu, ili četvrtu šansu. U knjizi Dela apostola čitamo da je Pavle odustao od mladog obeshrabrenog  misionara Marka, koji je njega i Varnavu napustio na jednom od njihovih misionskih putovanja. Pavlovo nepoverenje prema Marku navelo ga je da se u svojoj službi odvoji od Varnave kad je ovaj insistirao da Marko pođe s njima na sledeće putovanje. Međutim, u poslednjim danima svog života, kad se nalazio u zatvoru, Pavle je tražio Markovo društvo naloživši Timotiju: „Uzmi Marka i dovedi ga sa sobom, jer mi koristi u služenju“ (2. Timotiju 4,11, SSP). Marko je dobio drugu šansu. Dobili ste je i vi. A možda je nekom drugom u vašem životu potrebno da mu je baš vi pružite.  

**Šta pomirenje ne znači (1. Korinćanima 3,5-11; 12,1-11; 2. Korinćanima 10,12-15; Efescima 4,11-16)**

Pomirenje ne znači da ćemo se uvek slagati jedni s drugima. To ne znači da ćemo uvek sve raditi na isti način. Mi smo jedno u Isusu, ali On nas je stvorio kao posebne ličnosti s različitim darovima. Pravo jedinstvo se postiže uprkos tim razlikama. Jedinstvo ne podrazumeva uniformnost. Pavle govori o različitim darovima koje je Bog poverio crkvi. On poredi crkvu sa telom. Postoje različiti organi, ali svi oni čine jedno telo. Baš kao i u crkvi – svi imamo različite darove , ali treba da ih upotrebimo tako da Hristovo telo postigne vrhunac svoje efikasnosti kako bi službu pomirenja donelo svetu. Ali kad neko počne da insistira da je njegov posao važniji, ili kad neko insistira da je njegov način razmišljanja jedini ispravan, tada je jedinstvo tela ugroženo. Evo jedne stare izreke koja nam može pomoći dok napredujemo od pomirenja ka jedinstvu: U onome što je bitno – jedinstvo; u onome što je manje bitno – sloboda; u svemu – ljubav.

**Odgovorite**

`1.	Kako neko zna da li je zaista oprostio drugome?`

`2.	Postoji li neko u vašem životu kome treba da pružite drugu šansu? Pomislite na neko ime.`

`3.	Šta radimo kad se ne slažemo u vezi s nečim što predstavlja suštinske i ne tako suštinske elemente naše vere? (Savet: pogledati treći deo stare izreke.)`

*Frenki Dž. Colman, Smitsburg, Merilend, SAD*