---
title:  "Nijedan trenutak nije bolji od sadašnjeg!"

date:   07/12/2018
---

**Istraživanje**: Luka 23,31-34; 2. Korinćanima 5,20.21; Efescima 4,26

**Zaključak**

Ključna tema koja se provlači kroz našu pouku ove sedmice je pomirenje. Podsetili smo se koliko je važno da se pomirimo jedni s drugima, jer to utiče na naše jedinstvo u Hristu. Podsetili smo se i toga koje je naše mesto u Božjoj porodici zahvaljujući Njegovoj ljubavi i saosećanju. Na kraju krajeva, On je dao najveći dar – svog Sina – za nas, da bismo se mogli pomiriti s Njim. Međutim, šta ako vam nedostaje odlučnost u nekoj oblasti vašeg života (ili čak i u više njih)? Nijedan trenutak nije bolji od sadašnjeg da bismo se pozabavili tim pitanjima i još više se približili jedinstvu u Hristu!

**Razmotrite**

Napišite pismo ili imejl nekome s kim se ne slažete. Potrudite se da pošteno iznesete svoje viđenje stvari, a da ne pređete u „napad“. Potrudite se da zakažete vreme da biste se videli uživo i zajedno radili na pomirenju.

Upotrebite boje da biste slikom dočarali osećaj razdvojenosti između vas i nekog drugog. Podelite to s vašim subotnoškolskim razredom ili grupom za proučavanje Biblije.

Razmišljajte o svojim odnosima s nekim da biste razumeli neku situaciju s kojom se niste pomirili. Dajte najbolje od sebe da biste stvari sagledali ne samo iz svoje, već i iz perspektive druge strane.

Sarađujte na nekom projektu s nekim s kim se ne slažete. Rad sa zajedničkim ciljem može vam pomoći da popravite svoje odnose.

Uporedite svoje gledište sa gledištem neke druge osobe. Zapišite u svom dnevniku ono što ste zapazili; obrazložite.   

Potražite neki biblijski stih koji bi mogao da vam pruži uputstva u vezi s nekom nerešenom situacijom. Zapišite taj stih na kartici dimenzija 3 x 5 santimetara i stavite je negde gde ćete je često viđati. Ako je moguće, naučite stih napamet.

Ponudite sebe Gospodu kao oruđe koje će upotrebiti u nečijoj tuđoj nerešenoj situaciji. Možda će biti teško umešati se u tuđe probleme, i ne bi trebalo to raditi bez molitve, ali neki put je treća strana od velike pomoći u posredovanju i pronalaženju rešenja.

**Povežite**

1. 1. Korinćanima 1,10-17; Efescima 4,11-16.
2. Bonita Joyner Shields, *Touch Points –Forgiveness Takes One;* *Reconciliation Takes Two.* Lourdes Morales-Gudmundsson, *I Forgive You, but….*
  
*Aleks Soseda, Dejton, Ohajo, SAD*