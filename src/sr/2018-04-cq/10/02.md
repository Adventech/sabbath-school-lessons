---
title:  Uzajamno služenje
date:   02/12/2018
---

**Dokaz**: 2. Korinćanima 5,18-21

Nije potrebna neka velika nauka da bi se shvatilo da je, kad su dvoje u svađi, potreban osećaj uzajamnog razumevanja i obostrana spremnost na promenu da bi pomirenje uopšte bilo moguće. U ljudskoj istoriji ima vrlo malo dokaza o bilo kakvom sukobu koji je u potpunosti bio krivica jedne strane, dok je druga bila sasvim nedužna. Uvek postoji ta poslovična „druga strana priče“, a da bi došlo do pomirenja, potrebno je ispitati obe strane. Oproštenje može biti nešto najteže što Bog stavlja pred nas, jer je protivno ljudskoj prirodi da ponudi milost umesto kazne kad joj se neosporno i svesno nanese zlo. Međutim, „pomirenje“ nije samo predlog – ono se pred Hristove sledbenike iznosi kao apsolutno rešenje.

Reč „pomiriti“ potiče od jedne grčke složenice koja znači „obostrano zadužiti“, što jasno ukazuje na ono što Bog očekuje kad je reč o našim ličnim sukobima. Pavle nam u ovim stihovima (uvodni tekst) kaže da su Isusovi sledbenici Njegovi izaslanici – ambasadori, kojima je poverena „služba“ i „reč“ (tj. poruka) pomirenja. Reč „služba“ na grčkom ukazuje na fizičke poslove sluge, dok „reč“ ili „poruka“ ukazuje na verbalnu komunikaciju. Dakle, dok služimo Isusu kao ambasadori Njegovog carstva, neophodno je da budemo spremni da na sukobe gledamo očima onih kojima služimo, i kad do njih dođe, da i dalje govorimo reči i činimo dela najuzvišenijeg Cara koga predstavljamo. Premda Božja reč nikad ne sme da se kompromituje, ima situacija u kojima je obostrana promena ne samo poželjna, već i neophodna da bi jedinstvo moglo da postoji.

Uzimajući u obzir takvo tumačenje reči „pomiriti“, kako objašnjavamo Pavlove reči da je Bog „u Hristu pomirio svet sa sobom“ (2. Korinćanima 5,19)?  Jasno vidimo da čitavo čovečanstvo treba da se promeni da bi se ujedinilo sa Bogom, ali možemo li očekivati „uzajamnu promenu“ od Cara čitavog svemira koji odlučno kaže: „Ja Gospod ne mijenjam se“ (Malahija 3,6)? To nije „pomirenje“ jednakih, niti sukob između braće i sestara. Pomirenje o kojem se tu govori podrazumeva obnovu odnosa između Najmoćnijeg i najslabijeg. Može li Bog biti deo takve obostrane promene?

Odgovor postaje očigledan u daljem tekstu gde Pavle naglašava kakvu promenu je Bog odlučio da izvrši da bi omogućio to pomirenje: „Njega, koji nije učinio greh, Bog je radi nas učinio grehom, da u njemu budemo Božija pravednost“ (2. Korinćanima 5,21).  

Isus se već podvrgao najvećoj od svih promena... i čeka da Mu čovek uzvrati istom  merom.

**Odgovorite**

`1.	Koji problemi u vašem životu ili u vašoj crkvi zahtevaju „obostranu promenu“ da bi došlo do jedinstva?`

`2.	Čemu nas Isusova promena uči kad je reč o pomirenju u našem životu?`

*Kendis Zolman, Smitsburg, Merilend, SAD*