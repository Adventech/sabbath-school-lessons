---
title:  "Poverenje – ključni sastojak jedinstva"
date:   05/12/2018
---

**Primena**: Matej 18,15-17; 2. Korinćanima 5,20.21; Filimonu 1

Moje internet adrese imaju šifre, i ja ih ne zapisujem bilo gde. Ja zaključavam svoja vrata. Osiguran sam protiv krađe identiteta. Uveren sam da ako nešto zvuči suviše dobro da bi bilo istina, onda verovatno i nije. Mi trošimo vreme i novac da bismo se zaštitili od sumnjičavosti u vezi s namerama i motivima drugih. Pokušavamo da zaštitimo svoju imovinu, svoj ugled, svoje blagostanje i emocije jer smo se uverili da ima ljudi kojima se ne može verovati.

Međutim, da bi naš odnos rastao i napredovao, mora postojati poverenje. Poverenje je osnova bilo kog pozitivnog  međuljudskog  odnosa. Kad je reč o Hristovom telu, mi ćemo se približiti Bogu jedino ako Mu verujemo, a jedinstvo među vernicima izgradićemo samo ako verujemo jedni drugima. „Bilo da definišete poverenje kao verovanje drugima, ili vernost, ili etičko ponašanje, bilo da se bavite njegovim plodovima, kao što su osnaživanje, timski rad i sinergija, poverenje je glavni koren i izvor našeg uticaja.“<sup>1</sup> Evo nekoliko koraka za razvijanje poverenja među Hristovim sledbenicima:

Budite osoba dostojna poverenja. Isus je išao unaokolo čineći dobro, i to iz čistih pobuda  (Dela 10,38). Mi moramo biti ljudi od integriteta, moramo želeti ono što je u najboljem interesu ljudi oko nas, slediti zlatno pravilo (Matej 7,12), čak biti spremni da žrtvujemo ličnu korist radi opšteg dobra (1. Korinćanima 6,1-8).

Kad su odnosi zategnuti, nastojte da postignete pomirenje.  Nesporazumi, nesuglasice i mnogo toga što otežava poverenje neizbežan su deo života. Međutim, način na koji mi reagujemo na te otežavajuće okolnosti pomaže nam da se krećemo ka jedinstvu. U tekstu Matej 18,15-17, Isus navodi korake koje treba da preduzmemo kad se suočimo s neizbežnim preprekama poverenju. U toku čitavog tog procesa, Isus stavlja naglasak na obnavljanje odnosa. Cilj je uvek pomirenje (2. Korinćanima 5,20.21).

Mudro poklanjajte poverenje. U grešnom svetu, neće sve biti idealno. Mi nismo pozvani na slepo poverenje, kao ni na nezdravu sumnjičavost. Bog nam je otkrio da će, nažalost, biti ljudi nedostojnih poverenja, čak i među onima koji se predstavljaju kao hrišćani. „Sve proveravajte, dobro zadržite“ (1. Solunjanima 5,21, SSP).

Verujte Bogu. Verujte da će Bog sve izvesti na dobro (Rimljanima 8,28). Kad verujemo da će Bog učiniti ono što je najbolje za nas (Danilo 3,16-18), i da nam je obećao večni život, prihvatanjem rizika da ukažemo poverenje, možemo malo da izgubimo, a mnogo da dobijemo.

**Odgovorite**

`1. Zašto ljudi čine ono za šta znaju da će izazvati nepoverenje?`

`2. Kako se mogu prevazići prepreke koje izazivaju nepoverenje u ljude i u Boga?`

*Danijel Roho, Silver Spring, Merilend, SAD*

___________________

<sup>1</sup>	Stephen M. R. Covey, with Rebecca R. Merrill, The Speed of Trust, (New York: Free Press, 2008), p. XXIV.