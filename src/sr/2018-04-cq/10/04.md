---
title:  "Ti i ja – jedinstvo zahvaljujući praštanju"
date:   04/12/2018
---

**Svedočanstvo**: Matej 18,15

Važno je da budemo svesni da smo svi ljudska bića, da smo izgubili slavu Božju i da niko nije uspeo niti će sam uspeti da je vrati. Tekst Matej 18,15 pruža nam važan uvid u to kako da postupamo u onim situacijama kad vidimo da se neki naš prijatelj – hrišćanin ili neko drugi – ponaša na način koji nije u skladu sa onim što je ispravno i moralno. Mi, kao Hristovi sledbenici, ne bi trebalo da ogovaramo i prepričavamo njihove postupke. Umesto toga, treba da se uputimo direktno onome koga se to tiče i da ukažemo na problem. Na kraju krajeva, najbrži način da uništimo korov jeste da ga iščupamo iz korena.  

Prema Elen Vajt, postupanje suprotno smernicama datim u tekstu Matej 18, može dovesti do toga da se „nanosi nepravda zbog nespremnosti nekih da slede uputstva koja nam je dao Gospod Isus“.<sup>1</sup>  

Ona takođe kaže: „Onaj u čijem srcu stanuje Hristos, prepoznaje Hrista koji stanuje u srcu njegovog brata. Hristos nikada ne ratuje protiv Hrista. Hristos nikada ne širi uticaj protiv Hrista. Hrišćani treba da obavljaju svoj posao, bez obzira o kojem se poslu radi, u jedinstvu Duha, da bi se usavršilo celo telo.“<sup>2</sup>  Kad ne sledimo Hristova uputstva pri rešavanju neke situacije koja je dovela do nesloge, mi u suštini proglašavamo rat protiv sebe samih. Međutim, kad s ljubavlju pristupimo onima koji su u sukobu, u stanju smo da zajedno radimo na pomirenju.   

„Hrišćansko jedinstvo je moćno sredstvo. Ono nam snažno govori da su oni koji ga gaje Božja deca. Ono ima neodoljiv uticaj na svet, pokazujući da i čovek može da postane učesnik u božanskoj prirodi, bežeći od pokvarenosti koju su strasti donele na svet. Mi moramo da postanemo jedno sa svojim bližnjima i sa Hristom, a u Hristu jedno sa Bogom. Tada bi se i za nas mogle kazati sledeće reči: ’Vi ste savršeni i gotovi u Njemu!’“<sup>3</sup> 

Mi smo samo oruđa koja Bog koristi da bi svetu pokazao svoju blagodat i praštanje. Moramo koristiti sve situacije (a naročito one izazovne!) da bismo svetu pokazali ko je On! Jer, na kraju krajeva, kako mi možemo biti ujedinjeni međusobno bez praštanja, i kako možemo biti jedno s Njim ako nismo ujedinjeni međusobno?

**Odgovorite**

`1.	Da li vam se ikad desilo da neki vernik govori o nečemu što se vas tiče (možda prenosi neki trač) nekome drugom umesto vama? Da li ste vi ikad govorili o tuđim problemima s nekim drugim umesto sa osobom koje se to tiče?`

`2.	U kom smislu bi još uvek trebalo da rastete, da biste mogli da se upravljate prema ideji o praštanju i jedinstvu, i na taj način budete svetlost svetu?`

*Nejtan Zolman, Čatanuga, Tenesi, SAD*

___________________

<sup>1</sup>	Elen G. Vajt, Evanđeoski radnici, str. 365 orig.

<sup>2</sup>	Elen G. Vajt, Moj život danas, str. 281 orig.

<sup>3</sup>	Isto.