---
title:  Raširenih ruku
date:   01/12/2018
---

> <p>Stih za pamćenje</p>
> »Jer, ako smo, dok smo bili Božiji neprijatelji, bili pomireni s njim smrću njegovog Sina, utoliko pre ćemo se, pomireni, spastinjegovim životom!« (Rimljanima 5,10, SSP)

**Uvod**: Efescima 4,26

Dok smo sedele oko malog stola, razgovarajući o Bibliji, razmenjujući zahteve za molitvu i pričajući o svom životu, sve o čemu sam mogla da razmišljam bilo je: „Ja se ovde ne uklapam.“ Sve druge žene u mojoj grupi za proučavanje bile su već dugo udate i većina ih je imala decu. Ja sam se tek nedavno bila udala za čoveka koji je imao sina iz prethodnog braka, i nisam imala sopstvene dece. Sve ostale žene bile su u istom životnom poglavlju, dok sam ja bila u mlađoj, ranijoj fazi.

Te noći, odlučila sam da se kukavički povučem. Sastavila sam kratak imejl, objasnivši da osećam da se „ne uklapam“ sa ostalima i da ću se povući iz grupe za proučavanje. Nisam imala želju da ga pošaljem. Znala sam da bi trebalo da budem hrabra i razgovaram o svojim osećanjima sa čitavom grupom, pružajući priliku drugima da nešto promene, a sebi da nastavim da rastem zajedno s njima. Ipak, moj miš je kliknuo na dugme za slanje i imejl je otišao.

Sledećeg dana, primila sam pomalo odbrambeni poziv od jedne od žena iz grupe. Želela je da nađe rešenje da ostanem deo grupe, da smisli kako da se osetim uključenom. Želela je da se bori za naše prijateljstvo. Međutim, ja sam već bila donela odluku. Taj telefonski razgovor, zajedno s imejlom koji sam poslala, skoro je uništio moj odnos s tom grupom.  

Volela bih da kažem da smo ubrzo nakon toga sve napravile neke izmene i da sam se radosno vratila u grupu, ali nije bilo tako.

Bilo je potrebno šest godina da bi se ti odnosi izgladili. Šest godina neprijatne atmosfere i nategnutih osmeha u crkvi. Šest godina prisilnog ćaskanja na društvenim okupljanjima. Šest godina napetosti i tuge koji bi mi obuzeli srce svaki put kad bih pomislila na tu grupu.

A onda, iznenada, bila sam pozvana da im se ponovo pridružim. Neke od ranijih članica su otišle, ali jezgro grupe je ostalo isto. S mnogo strepnje, pošla sam na prvi sastanak s njima. I bila sam primljena natrag raširenih ruku.

Tokom šest godina, gajila sam neprijatna osećanja prema tim ženama – koje zapravo nisu učinile ništa drugo osim što su bile drugačije od mene – zamišljajući da i one osećaju isto prema meni. Međutim, kad sam se vratila u grupu, shvatila sam da uopšte nije bilo tako. Način na koji su me ponovo prihvatile bio je zaista izraz Hristove ljubavi i iskupljenja.

Obnova nije važna samo u međuljudskim odnosima, već predstavlja ključ za očuvanje jedinstva u Hristu. Naša pouka za ovu sedmicu usredsrediće se na tu važnu temu.

*Alison Soseda, Dejton, Ohajo, SAD*