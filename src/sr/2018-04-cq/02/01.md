---
title:  "Opravdanje verom: To nije doktrina koja stvara razdor"
date:   06/10/2018
---

> <p>Stih za pamćenje</p>
> »Početak je mudrosti strah Gospodnji, i znanje je svetijeh stvari razum.« (Priče 9,10)

**Uvod**: Priče 16,25

S pouzdanom mapom u svom posedu, zapertlanim čizmama i ruksacima punim potrepština za izlet, ljubitelji avanture okupili su se u podnožju planine. Negde na toj planini, na kraju staze pružao se prekrasan prizor, nešto kao pogled na Edemski vrt, upotpunjen vodopadom koji se u slapovima slivao u kristalno čisto jezero, okruženo bezbrojnim vrstama zadivljujuće flore, najbolje što priroda može da ponudi. Nekoliko nestrpljivih izletnika stajalo je izdvojeno od grupe, nešto bliže početku staze, osećajući uzbuđenje zbog predstojećeg putovanja i trunku zlovolje zbog kašnjenja njihovih prijatelja. Naporno putovanje uskoro je otpočelo. Najveći deo grupe kretao se sporo ali postojano duž staze, uživajući u pogledu i doživljaju samog putovanja. Međutim, naši nestrpljivi prijatelji ubrzali su svoj uspon i uskoro se našli odvojeni od grupe. Pa ipak, poverenje u sopstvene planinarske sposobnosti i uverenost da dobro poznaju stazu oduzela im je svaki osećaj straha i predostrožnosti.

Uskoro su stigli do jednog raskršća. Osećaj nesigurnosti prostrujao je grupom dok su se pitali kojim putem bi trebalo da krenu. Levo ili desno? Neki su razmotrili mogućnost da sačekaju ostatak grupe i pogledaju mapu kako bi potvrdili pravac, ali neki su, obuzeti ponosom, brzo odbacili tu misao. Na kraju su se podelili, tako da je jedan deo njih ostao da čeka, dok su drugi, po sopstvenoj volji, odabrali stazu koju su smatrali najboljom i nastavili dalje... na svoju propast. Satima kasnije, ti samouvereni putnici, premoreni, nervozni i izolovani, pomirili su se sa svojom realnošću. Bili su izgubljeni.

Njihova propast krila se u preteranoj samouverenosti, samodovoljnosti i nespremnosti da konsultuju mapu. Njihovo ponašanje bilo je uzrok rezultujućeg nejedinstva i nesloge među njima. Život je kao ta planinska staza, a Bog, vrhunski kartograf, obezbedio je za nas, kao Njegov narod, mapu – Njegovu svetu reč i sveti zakon sadržan u njoj. Nepoštovanje prema tom svetom zakonu (koji pruža božansko vođstvo i zaštitu), i uzdanje u sebe kad je reč o izboru pravca, vodi u siguran gubitak i haos. S druge strane, poštovanje zakona vodi ka obećanju o krajnjoj utopiji i večnom životu. Božja volja je da mi izaberemo ovo drugo. U predstojećoj sedmici, nastojaćemo da dalje istražimo duhovnu neposlušnost, oslanjanje na sebe i njihovu direktnu povezanost sa nejedinstvom unutar Hristovog tela.

*Stiven Ignacio, Arima, Trinidad i Tobago*