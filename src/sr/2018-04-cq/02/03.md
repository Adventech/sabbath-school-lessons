---
title:  Odvajanje
date:   08/10/2018
---

**Logos**: Jovan 4,23

**Poslušnost zakonu (Jeremija 3,14-18; 5. Mojsijeva 28,1-14)**

Zavet uspostavljen između Boga i čoveka, izneo je na videlo čovekov stalni neuspeh da ostane veran i iskoristi prednosti koje pruža Božja milost. U Knjizi proroka Jeremije Izrael je opisan kao „žena koja se rastavlja od muža“ i čini duhovnu preljubu s narodima kojima je trebalo da donese svetlost. Obraćajući se proroku, Bog naglašava Izraelovo neverstvo prema Njemu i Njegovu spremnost da, kao milostivi Bog, oprosti njihov preljubnički čin. U onome u čemu izabrani narod nije uspeo da održi taj zavet, Bog ga je neprekidno obnavljao u nadi da će Mu Njegovi izabrani biti verni. On saopštava Jeremiji da do Njegovog odvajanja od Izraela ne mora da dođe, i da će, ukoliko Mu se vrati i prihvati Njegovu ljubav i zakon, Izrael biti obnovljen, a Njegovo ime proslavljeno. Bog bi lično izabrao vođe po svom srcu da hrane Njegov narod znanjem i razumevanjem, a ne da ga vode u propast. Izrael bi gledao direktno u Boga, a ne u čoveka kao što stoji u tekstu Jovan 4,23: „Ali dolazi čas – i već je tu – kada će se istinski klanjaoci klanjati Ocu u duhu i istini jer Otac baš takve klanjaoce želi“ (SSP). Kao što je roditelj odgovoran za svoju decu, tako je i Bog. On suviše dobro zna do čega odsustvo zakona na kraju dovodi u našem životu – do zbrke i nejedinstva. Bog nas, preko svoje Reči, s puno ljubavi ohrabruje da pokažemo poniznost, dopuštajući Njemu i jedino Njemu da nas vodi kako bismo primili blagoslove koje On ima za nas. Bog i nama danas pruža prilike da utvrdimo svoju poslušnost i vernost prema Njemu, ali i mi, kao Izrael, istrajavamo u pobuni.  

**Što mu beše drago (Sudije 2,11-13; 3,5-7; 17,6; 21,25)**

Tekst Sudije 17,6 ponavlja tužnu priču o ljudskoj istoriji. Izraelski narod trebalo je da ovaploti blagoslov onih koji hodaju u pravednosti. Međutim, kao izabrani Božji, Izraelci nisu živeli u skladu sa onim što se od njih očekivalo. Autor Knjige o Sudijama oslikava jedan sebičan narod u kom „svaki činjaše što mu bijaše drago“. Deca Izraelova odavala su se sebičnosti i telesnim željama, ugađajući sebi druženjem sa okolnim paganskim narodima, nasuprot onome što je bila Božja namera, i na šta ih je On izričito upozorio. Nisu se oslanjali na Njega ni za svoje potrebe ni za savete, već su birali ’mudrost’ telesnog radije nego Njega koji je oličenje mudrosti. Ironijom slučaja i uprkos mnogim bitkama koje su vodili protiv kulture paganskih naroda, Izraelci, Božji narod, sada su postali sluge i robovi upravo tog načina života. To se ogledalo u njihovom obožavanju Vala. Budući da su tonuli sve dublje u otpad, Iraelce je stigao Božji gnev. Sveto pismo beleži više slučajeva koji nam pokazuju posledice odstupanja od Božjeg plana. Na primer, car Solomon je dopustio da ga odvrate od službe Bogu i zbog toga je bio prisiljen da služi paganskim bogovima svojih žena. Ako Solomon, i pored sve svoje mudrosti, nije mogao da spreči podelu svog carstva do koje je došlo zbog njegovog prepuštanja telesnom, šta bi tek bilo s nama? Moramo razumeti da smo zaista bespomoćni bez Božjeg vođstva. Kad ne poštujemo smernice koje nam je On pripremio, mi bivamo uhvaćeni u zamku samopravednosti, i na kraju nam ostaje samo žalost i kajanje. Bez Njegovog vođstva, porodica vernih biva razorena i ostaje bez božanskog prisustva koje bi moglo da je obnovi.

**Podela jevrejskog naroda (1. O carevima 12,1-16; Priče 4,1-9; 9,10; Jakov 1,5)**

Podela Izraela otpočela je godinama pre debakla u pregovorima između cara Rovoama i njegovog naroda. Taj incident je samo rasvetlio poražavajuću realnost izraelskog nejedinstva. Prilikom njegovog krunisanja, caru Rovoamu je upućen jednostavan zahtev. Uljudno je zamoljen da olakša teret koji je Solomon nametnuo narodu. Povukavši naizgled mudar potez, Rovoam traži vreme da bi razmislio i obećava da će se sastati s njima za tri dana kako bi im saopštio odluku. Posavetovao se o tom pitanju i sa starešinama i sa svojim vršnjacima. Savetnici njegovog oca mudro su mu preporučili pristup vođe-sluge u odgovoru na primljen zahtev. Njegovi prijatelji, međutim, pozvali su se na njegov ponos i posavetovali ga da se pokaže moćnijim od svog oca. Rovoam se nije pridržavao reči svog oca, zabeleženih u tekstu Priče 13,10: „Od oholosti biva samo svađa, a koji primaju savjet, u njih je mudrost.“ Odvajanje plemena bilo je posledica oholosti cara Rovoama. On nije uspeo da predvodi izraelski narod u trenutku kad im je bilo potrebno razborito vođstvo, neko ko bi im služio, vođa kakav je mogao da bude samo Bog. Onaj koji bi pokazao milost, ljubaznost i poniznost. Vođa koji bi doneo jedinstvo narodu opterećenom gresima i postupcima prethodnog cara. Rovoam nije uspeo niti je mogao da im obezbedi pobožno vođstvo. Da bi utvrdio svoj autoritet, on „odgovori oštro narodu ostavivši svjet što ga svjetovaše starci“. I danas svi mi činimo istu grešku kao Rovoam. Imamo velike ciljeve, ali ne uspevamo da ih ostvarimo, zato što to pokušavamo sami, ne tražeći mudrost i savet od Boga i drugih ljudi. Na taj način, možemo lako postati uzročnici razjedinjenosti u našim crkvama. Ne konsultujući zakon, mi postavljamo merila na osnovu onog što je prihvatljivo našim vršnjacima. Šta time postižemo? Vrlo verovatno – upravo isto ono što i Rovoam.

**Odgovorite**

`1. Na koje sve načine mi dopuštamo da ponos pomrači naše rasuđivanje i tako odbacujemo Svetog Duha?`

`2. Ko ima najviše uticaja na vaše odluke? Vaši vršnjaci, stariji ljudi, ili Bog?`

`3. Da li vas više motiviše želja da budete popularni, ili da budete verni svom pozivu u Hristu?`

*Meri Trejsi, Trinidad i Tobago*