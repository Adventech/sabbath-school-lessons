---
title:  "Jedinstvo zagarantovano zakonom?"
date:   09/10/2018
---

**SVEDOČANSTVO (5. Mojsijeva 28,1-14; Jakov 1,5; 1 Korinćanima 1,10-17)**

„Jedno veliko i svečano delo moglo bi da se izvrši za adventiste sedmog dana, samo kad bi oni bili obraćeni. Međutim, veliki problem je nedostatak jedinstva među njima. To je greh u Božjim očima – greh koji će Božjem narodu, ukoliko se ne pokaje – uskratiti Njegov blagoslov...“<sup>1</sup>

„Kad bi se svi potpuno predali Gospodu i, posvećeni istinom, živeli u savršenom jedinstvu, kakva bi ubedljiva sila pratila objavljivanje istine! Kako je tužno što tako mnogo crkava pogrešno predstavlja spasonosnu blagodat koja bi mogla da ih ujedini s Hristom, kao što je Hristos jedno sa Ocem! Kad bi svi negovali jedinstvo i ljubav kakva treba da postoji među braćom, sila Svetog Duha ispoljila bi svoj spasonosni uticaj. U srazmeri s našim jedinstvom sa Hristom biće i naša sila da spasavamo duše.“<sup>2</sup>

„U poslu spasavanja duša, Gospod udružuje radnike koji imaju različite planove, ideje i raznovrsne metode rada. Ali, usred tih različitih razmišljanja, trebalo bi da se otkrije jedinstvo namere. Delo za koje je Gospod planirao da napreduje, često je u prošlosti bilo ometano time što su ljudi pokušavali da nametnu jaram svojim saradnicima zahtevajući da slede metode koje su oni smatrali najboljim.“<sup>3</sup>

„Bog izvodi ljude iz sveta delujući sa uzvišene platforme večne istine, Božjih zapovesti i vere Isusove. On će disciplinovati i osposobiti svoj narod. Oni neće biti uzajamno neusklađeni, u smislu da jedan veruje jedno, a drugi nešto sasvim suprotno, i da svako radi nezavisno od tela.  Kroz različitost darova i načina rukovođenja koje je On dao crkvi, svi će doći u jedinstvo vere. Ako pojedinac zastupa svoje viđenje Biblije ne obazirući se na mišljenje braće, i opravdava svoje ponašanje tvrdeći da ima pravo na sopstvene stavove, a onda ih nameće drugima, kako on može da ispuni Hristovu molitvu? I ako se jedan za drugim stalno javljaju oni koji izjavljuju da imaju pravo da veruju i postupaju kako god hoće, ne pozivajući se na verovanje tela, šta će biti od te sloge kakva je postojala između Hrista i Njegovog Oca, i za koju se Hristos molio kako bi mogla da postoji i među Njegovom braćom?“<sup>4</sup>

___________________

<sup>1</sup>	„The Work before Us“, Advent Review and Sabbath Herald, April 14, 1903, p.7.

<sup>2</sup> 	„One. Even as We are One“, Bible Training School, February 1, 1906, p.130.

<sup>3</sup> 	„A Missionary Education“, Advent Review and Sabbath Herald, February 6, 1908, p. 24.

<sup>4</sup>	Christian Experience and Teachings, p. 201.

**Odgovorite**

`1.	Kako različite ličnosti i talenti mogu dovesti do nejedinstva u Hristovom telu?`

`2.	Kakvu ulogu imaju Božje zapovesti u očuvanju jedinstva crkve?`

*Bernis Batson, Arima, Trinidad i Tobago*