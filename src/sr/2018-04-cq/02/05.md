---
title:  "»Ja« sindrom – simptomi"
date:   10/10/2018
---

**Primena**: Sudije 21,25; 3,7; Psalmi 1,1-6; Priče 16,25; Jeremija 3,14, Jakov 1,5

Možete biti bolesni a da to čak i ne znate. Možete biti čak i smrtno bolesni, to jest, duhovno mrtvi. Može se desiti da imate „ja“ sindrom – vrlo opasno oboljenje. Ja sam ga lično imala, a da toga godinama nisam bila svesna. Sedela sam u crkvenim klupama, prenoseći zarazu na druge, dopuštajući da se njegovi teški sporedni efekti prošire na moju crkvu i porodicu. Navodila sam ih da veruju da sam zdrava, da je naše nejedinstvo nešto normalno i da su naši odnosi sasvim u redu. Taj sindrom je podmukao i ukoliko ne poznajete simptome, možete živeti s njim dok se on gnoji u vama. Činjenica je da je većina nas već zaražena. Zato je potrebno da prepoznamo znake.

Simptomi „ja“ sindroma:

*Zakon nije u pravom smislu zakon:* Zanemarujete proučavanje Reči ili je koristite nezavisno od Božjeg uzvišenog vođstva. Možda ćete shvatiti da se radije oslanjate na sopstvenu inteligenciju i mudrost nego na Božju, izvrćući i ne poštujući Njegove savete u vezi s vašim životom i odnosima. Kao rezultat toga, donosite sopstveni zakon. Ulazite u sukob s drugim vernicima i vođama, jer „vaš“ zakon i onaj „zakon“ jednostavno ne mogu da koegzistiraju u slozi.  

*Molitva je nešto čemu pribegavate samo u krajnjem slučaju:* Kad obolite od tog sindroma, imate iskrivljeno viđenje stvari pod uticajem okruženja ili neprijatelja istine. Zaista ste ubeđeni da treba sami da rešavate sopstvene probleme. I ponovo, budući da vaše savetovanje s Bogom obično usledi nakon perioda zanemarivanja posvećenja i komunikacije s Njim, osećate se napuštenim, daleko od Njegovog trajno prisutnog Duha i zajedništva s braćom.

*Više vam se sviđa kako zvuči „biti uslužen“ nego „služiti“:* Vaša revnost u službi drugima je ili na niskom nivou, ili je usmerena ka sticanju vaših sopstvenih zasluga. Merite službu na osnovu pohvala drugih. Kad oni oko vas počnu da preispituju vaše motive, postajete defanzivni i smatrate da se vaša vrednost i vreme ne cene. Vi zapravo služite sebi, svojim željama i zadovoljstvima na prvom mestu, bez obzira na duhovne i fizičke potrebe onih oko vas.

*Shvatate da se nalazite u autobusu koji ne stiže nigde, a vi ste vozač:* Najčešće, oni koji pate od „ja“ sindroma ostaju izolovani i u neslozi sa zajednicom vernika. Umesto da dopuste Bogu da popravi njihovo srce i odnose s drugima, oni nastavljaju da preuzimaju kontrolu nad sopstvenim životom. Oni iskreno veruju da su vođeni. Međutim, to što se oslanjaju na sopstvenu snagu i ne dopuštaju Isusu Hristu da ih vodi samo čini da budu još bolesniji i da imaju sve manje šanse da u budućnosti budu izlečeni. Uskočili su u autobus, bez GPS uređaja, i jure sve dalje od svog brižnog Spasitelja i Iskupitelja.

**Odgovorite**

`1. Da li zapažam simptome „ja“ sindroma u sopstvenom životu?`

`2. Koje korake mogu da preduzmem da bih izlečio/izlečila tu bolest?`

*Kafi Bekls, Arima, Trinidad i Tobago*