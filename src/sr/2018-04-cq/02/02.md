---
title:  "Odvojene ideologije?"
date:   07/10/2018
---

**Dokaz**: 1. Korinćanima 1,10; Filibljanima 2,5

Rat sa Vijetnamom predstavljao je za Sjedinjene Američke Države jedan dug i skup oružani sukob. On je pokrenuo društvene nemire, i bio uzrok opadanja podrške vladi. Interesantno je da su mnogi istoričari ponudili ubedljive razloge za poraz Amerike u tom ratu. Jedan upečatljiv argument izneo je potpukovnik Džejms Rotrok u svojoj knjizi *Razjedinjeni padamo: Kako nejedinstvo vodi u poraz*. <sup>1</sup> On tvrdi da je glavni uzrok propasti Sjedinjenih Država u Vijetnamu predstavljalo nejedinstvo na domaćem planu, izazvano sukobljenim ideologijama u vezi s tim ratom. To nejedinstvo, tvrdi on, ohrabrilo je protivnike da se bore protiv Sjedinjenih Država i njihovih saveznika. Po njemu, mediji, tehnokrate i političari nisu bili „jednog uma“ kad su se sukobili s neprijateljem na bojnom polju, što je dovelo do teškog poraza Sjedinjenih Država.

Taj istorijski osvrt pruža nama, adventistima sedmog dana, korisnu perspektivu dok proučavamo uzroke nejedinstva u Hristovom telu. Nesloga u pogledu naših verovanja dok se suočavamo s neprijateljskim snagama predstavlja savršen recept za nejedinstvo u crkvi, što će nesumnjivo podrivati uticaj crkve u 21. veku. Apostol Pavle savetuje da „svi jedno govorite i da među vama ne bude razdora, nego da budete savršeno sjedinjeni u jednom umu i u jednoj misli“ (1. Korinćanima 1,10, SSP). Zabrinutost zbog nejedinstva među ranim vernicima prisutna je u Pavlovim spisima, jer je on shvatao njen negativan uticaj na misiju crkve. Pavle je podsticao vernike da odbace filozofije i mišljenja koja su bila dijametralno suprotna Božjoj Reči, i koja su dovodila do polemika i razjedinjenosti među njima. Na Crkvu adventista sedmog dana treba gledati kao na jednu celinu, a ne skup odvojenih entiteta sa različitim doktrinarnim stavovima. Biti u savršenom jedinstvu u misli i namerama u osnovi znači imati um Hristov, kao što se savetuje u Filibljanima 2,5: „Razmišljajte isto kao i Hristos Isus“ (SSP). Kao rezultat toga, imaćemo istu misiju, isti žar i želju da širimo večno evanđelje. Premda može doći do nesuglasica u izvesnim pitanjima, bićemo spremni da svoja shvatanja podredimo Svetom Duhu koji će nas uvesti u svu istinu pošto naša srca budu otvorena za Njegovo vođstvo. A onda će naše razlike biti ispeglane i nejedinstvo će biti proterano.

Crkva koja je podeljena u vezi sa biblijskim principima (Sola Scriptura), na sigurnom je putu da doživi unutrašnji sukob i razjedinjenost.

**Odgovorite**

`1. Koliko je važno biti vođen Svetim Duhom kad se proučava Božja Reč?`

`2. Kako se možemo zaštititi od lažnih učenja u Hristovom telu?`

*Čedvik Noel, Aruka, Trinidad i Tobago*

___________________

<sup>1</sup>	James Rothrock, Divided We Fall: How Disunity Leads to Defeat (Milton Keynes, UK: AuthorHouse, 2006).