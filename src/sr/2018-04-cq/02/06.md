---
title:  Nesklad u simfoniji
date:   11/10/2018
---

**Mišljenje**: Sudije 2,15; 1. Korinćanima 1,10; Galatima 2,4-8

Sedite u koncertnoj dvorani i svi oko vas su tihi u iščekivanju skladnog zvuka koji će poteći iz instrumenata ispred njih. Dirigent podiže svoju palicu i prvi tonovi se razležu vazduhom. Dok se zvuk dalje razliva i dirigent daje sve od sebe kako bi izmamio predivnu melodiju od muzičara, neki od njih zaključuju da im se više ne svira zadata muzička tema i da im se ne prate znaci koje on daje. Drugi možda imaju nešto lično protiv dirigenta i odlučuju da ne sviraju ono što se od njih očekuje samo da bi mu stvorili neprijatnosti. Odstupajući od zadate melodije i svirajući nešto potpuno drugačije, oni remete nadahnjujuću atmosferu koju je dirigent stvorio, a rezultat je kakofonija.

Baš kao neskladan zvuk koji nastaje kad muzičari ne poštuju note ili uputstva dirigenta, tako nejedinstvo postaje neizbežno onog trenutka kad se Božji narod odvrati od jednostavnog „Tako govori Gospod“. Kad se ne obaziremo na smernice koje nam Bog daje u svojoj Reči, nastaje haos. Gospod se tada i sam odvraća od nas (Sudije 2,15). Ponekad mi Svetom pismu pripisujemo svoje ljudsko tumačenje. Kad svako tumači Sveto pismo kako njemu odgovara, dolazi do suprotstavljenih gledišta koja dovode do zbrke. Kao što se muzičar koji uči da svira savetuje s nekim ko već zna da svira na tom instrumentu, zar ne bi trebalo da se i mi obratimo Bogu za pomoć da bismo razumeli ono što je duhovno? (Jakov 1,5).

Kad prestanemo da se oslanjamo na Boga i Njegovu reč da nas preobraze, mi počinjemo da gajimo izvesne predrasude prema članovima crkve. Možemo stvoriti predrasude zbog nečijeg kulturnog zaleđa ili prošlosti, iz perioda pre nego što je prihvatio Hrista. Ponekad stvaramo zatvorene krugove unutar crkve, ili odbijamo da se družimo s nekim članovima jer nam se jednostavno ne sviđaju, premda ne znamo ni da objasnimo zbog čega. Ako nam neko takav priđe s nadahnutom istinom, pa čak i ako je prepoznamo kao istinu, mi se bunimo protiv nje ili je odbacujemo jednostavno zbog svog unapred stvorenog mišljenja. Pavle se suočio s tim u Galatiji. Vernici su priznali da je to što on propoveda istina, ali su je zanemarili zbog svojih ličnih predrasuda (Galatima 2,4-8).

Izgleda da je Božji narod počeo da prihvata nejedinstvo u crkvi kao nešto normalno. Prihvatili smo uzrečicu: „Slažemo se da se ne slažemo.“ Na taj način negujemo duh neslaganja (1. Korinćanima 1,10).

**Odgovorite**

`1.	Postoji li nešto što ja trenutno radim, a što doprinosi nejedinstvu u mojoj lokalnoj crkvi?`

`2.	Da li nejedinstvo može dovesti do pozitivnog ishoda? Na koji način?`

*Danijel Ignacio, Arima, Trinidad i Tobago*