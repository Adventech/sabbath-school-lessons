---
title:  Živeti u ljubavi
date:   14/11/2018
---

**Primena**: Psalmi 119,1-4; Jovan 17,20-23; Rimljanima 14,12-21; 1. Petrova 4,8; 2. Timotiju 2,15.22-26

U trenucima svoje velike tuge i agonije u Getsimaniji, Isus je uputio jednu prelepu, nesebičnu molitvu za nas. Naročito se molio da budući vernici budu jedinstveni – ne samo da bi doživeli nesebičnu uzajamnu ljubav, već i da bi bili moćni svedoci ostatku sveta. S obzirom na pažnju koju je Isus posvetio tom aspektu hrišćanske crkve i zajednice, od presudne je važnosti da učinimo sve što je u našoj moći kako bismo podržali to jedinstvo unutar crkvene porodice.  

U našoj crkvi danas ima mnogo izvora nejedinstva: izbor muzike i oblik bogosluženja, rukopoloženje žena, nošenje oružja, itd. Sigurno nije lako izaći na kraj s tim vrućim temama, ali trebalo bi da razmislimo o sledećim smernicama koje nalazimo u Bibliji:

Iznad svega pokazujte Isusovu nesebičnu i saosećajnu ljubav prema drugima (1. Petrova 4,8). Kad nas muči sumnja, trebalo bi uvek da imamo Božju ljubav u srcu kao nešto što nas pokreće na delovanje. Nije reč o tome da treba da pobedimo u nekoj raspravi, ili da učinimo da druga strana deluje kao krivac. Svako od nas je odgovoran pred Bogom, a mi bismo voleli da na nebu vidimo i one vernike koji zauzimaju suprotnu poziciju.

Ne budite svom bližnjem kamen spoticanja (Rimljanima 14,12-21). Možda iskreno mislite da nema ničeg pogrešnog u izvesnoj stvari, ili je to, gledano iz biblijske perspektive, možda zaista nejasno pitanje, ali nemojte izazivati sukob ukoliko možete da ga izbegnete. Pavle u Rimljanima 14 govori o razlikama u mišljenju u pogledu ishrane. On kaže da ako nešto što vi jedete predstavlja kamen spoticanja za vašeg bližnjeg, onda to ne treba jesti pred njim. Bolje je težiti onome što donosi mir i prosvećuje druge. Pavle to naziva „življenjem u ljubavi“.

Neka vam povezanost sa Bogom kroz molitvu i proučavanje Biblije bude prioritet, da biste mogli razaznati istinu i ispraviti nekog ko je zaista u zabludi (Psalmi 119,1-4; 2. Timotiju 2,15.22-26). Čak je i Pavle morao da se suprotstavi Petru kad je on bez razloga diskriminisao obraćenike iz paganstva (Galatima 2,11-14). I sam Isus je uzeo bič da bi isterao iz hrama ljude koji su zloupotrebljavali siromašne i koristili Božji molitveni dom kao mesto za trgovanje (Matej 21,12-13). Drugim rečima, ako se nešto što nije moralno ispravno dešava u crkvi, trebalo bi da se zauzmemo za ono što je ispravno i sledimo odgovarajuće smernice za rešavanje tog problema.

**Odgovorite**

`1.	Od svega za šta je mogao da se moli, zašto se Isus naročito molio za jedinstvo unutar porodice verujućih?`

`2.	Da li je ljubav prema drugoj strani uticala na vaše postupke i odgovore tokom poslednjeg sukoba koji ste imali s nekim?`

*Sintija Nodžima, Atlanta, Džordžija, SAD*