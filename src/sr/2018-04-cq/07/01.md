---
title:  "Harmonija ili disharmonija? – Snaga u jedinstvu"
date:   10/11/2018
---

> <p>Stih za pamćenje</p>
> »Jer, svi koji ste se u Hrista krstili, u Hrista ste se obukli. Nema više Judejin – Grk, rob – slobodnjak, muško – žensko, jer ste svi jedno u Hristu Isusu« (Galatima 3,27.28, SSP)

**Uvod**: Efescima 4,3; 1. Petrova 3,8

Lepa crkvena zgrada bila je dupke puna. Svi smo sedeli stisnuti, rame uz rame, kad je počela uvodna pesma. Grupa pevača uskoro se pridružila noseći instrumente: orgulje, klavijaturu, gitaru, bubnjeve i bas gitaru. Sa svakim instrumentom koji se uključivao, intenzitet zvuka je rastao, premašujući onaj na koji sam bila navikla. Moj prijatelj je pokazao rukom prema ušima stavljajući mi do znanja da mu postaje neprijatno glasno i da bi radije slušao izvan zgrade.  Odlučila sam da mu se pridružim, i dok smo išli prema izlazu, primetila sam da neki od vernika podižu ruke i pridružuju se pevanju. Ti ljudi su svesrdno slavili Boga, odajući mu hvalu u pesmi.

Odmah iza vrata crkvene dvorane, stajala je jedna porodica – žena je drhtavim rukama obgrlila muža i sina pokrivajući im uši. Kad smo izašli napolje, naišli smo na grupu mladih koji su otvoreno izražavali zgražanje i razočaranje izborom muzike.

Za razliku od njih, sećam se da sam videla jednu majku i njenog sina koji su sedeli u klupi preko puta mene tako da su mi privukli pažnju. Nisu pokazivali nikakvu otvorenu ozlojeđenost i uzdržali su se od osuđivanja. Neki mir je počivao na njima. Vođa bogosluženja je pozvao crkvu da ustane. Sin je ustao iz poštovanja. Majka je ostala smireno da sedi, sa pognutom glavom i sklopljenim očima, upućujući tihu molitvu. Pošto sam je poznavala od ranije, znala sam da to nije njen tip muzike.

Budući da služim kao muzičar u crkvi, naučila sam da budem tolerantna i da ne osuđujem muzički izbor drugih ljudi. Tekst 1. Petrova 3,8 nas na lep način podseća da treba da budemo  složni i saosećajni: „Na kraju, svi budite složni, saosećajni, bratoljubivi, milosrdni i ponizni“ (SSP). Tekst Efescima 4,3 poziva nas da težimo miru, trudeći se „da pomoću spone mira održite jedinstvo Duha“ (SSP).

Kad težimo da živimo u slozi, naša muzika, premda raznovrsna, na kraju će biti na slavu Bogu. Moj omiljeni citat jednog od najvećih kompozitora klasične muzike, J. S. Baha, glasi: „Cilj i krajnji domet muzike ne bi trebalo da bude išta drugo, do slavljenje Boga i osveženje duše“. „Muzika predstavlja skladnu harmoniju u slavu Bogu, a na valjano zadovoljstvo duše.“

Mi treba da budemo jedno u Hristu i da rešavamo svoje nesuglasice na ljubazan i saosećajan način. Ako se odvojimo od crkve ili od pojedinaca u crkvi, mi se u stvari odvajamo od Hrista.

*Alva Vavorendeng, Loma Linda, Kalifornija, SAD*