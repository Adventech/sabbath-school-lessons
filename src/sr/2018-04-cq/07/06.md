---
title:  "Ko sam ja da se opirem Bogu?"
date:   15/11/2018
---

**Mišljenje**: Dela 11,4-24

Skoro je neizbežno da u svakom odnosu u jednom trenutku dođe do sukoba. Međutim, način na koji reagujemo na te sukobe i na koji upravljamo njima određuje budućnost tog odnosa. Kao hrišćani, kad se suočimo sa sukobima, bilo u svom privatnom ili verskom životu, primer koji su nam ostavili verni ljudi jeste ono što treba da oponašamo.  

Sećam se jednog iskustva koje sam imao kao dečak. U jednom trenutku moja crkva je želela da organizuje evangelizaciju. Imali smo dva predloga u vezi s mestom održavanja sastanaka: da upotrebimo svoje crkvene prostorije, što bi bilo finansijski najpovoljnije za nas, ili da platimo više i upotrebimo neki od javnih prostora u centru grada koji bi privukao širu publiku.

Crkva je sazvala sastanak da bi razmotrila to pitanje. Većina članova smatrala je da bi trebalo da upotrebimo sopstvene prostorije i uštedimo novac, dok je manjina bila za to da se odlučimo za drugu opciju. Ta manjina je takođe smatrala da će Bog, ako je Njegova volja da održimo te sastanke u nekom javnom prostoru, obezbediti finansijska sredstva koja su nam potrebna.  

Pošto se rasprava sve više zahuhtavala, jedan od vernika je ustao i predložio da se molimo. I da skratim priču, dobili smo prostor i – na iznenađenje mnogih – gradsko veće nam je odobrilo da ga koristimo besplatno tokom čitave serije predavanja. Evangelizacija je bila uspešna i zadobijene su duše za Hrista. Kad se osvrnem na taj događaj, uvek se podsetim koliko još uvek malo znamo o sili kojom Sveti Duh dotiče srca pojedinaca.

Suviše često, kad se sukob javi u našim krugovima, mi prihvatamo mišljenja ili onih najobrazovanijih, ili najglasnijih, ili najelokventnijih u zajednici. Brzo menjamo smernice i uputstva Svetog Duha u svom životu i crkvi zarad mišljenja muškaraca i žena koje smatramo „vrlo kompetentnim“ u vezi sa određenim pitanjima. To često dovodi do napetosti i podela u našim crkvama. Ponekad se pridružujemo većini, propuštajući da tražimo vođstvo Svetog Duha.

U ovom primeru, kad je trebalo da obrazloži svoju odluku da propoveda paganima, Petar je odgovorio: „Ko sam ja da se opirem Bogu?“ – što je predivan podsetnik da nas Bog često vodi u nešto što ne očekujemo.

**Odgovorite**

`1.	Zašto je aktivan molitveni život važan u našem hodanju sa Isusom?`

`2.	Koji bi pristup trebalo da upotrebimo za upravljanje sukobima u našoj grupi?`

`3.	Kako znate šta je Božja volja i usmerenje u vezi s nekim pitanjem kad treba da prihvatite zaključak koji se razlikuje od vašeg?`

*Lucijan Nana-Jobo, Hjuston, Teksas, SAD*