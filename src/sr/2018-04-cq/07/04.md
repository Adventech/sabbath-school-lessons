---
title:  Služiti Božjoj Reči
date:   13/11/2018
---

**Dokaz**: Dela 6,1-7

Tako očigledno Božje vođstvo u ranoj crkvi ipak nije garantovalo da će ona biti pošteđena sukoba i podela. U stvari, upravo u danima kad je „broj učenika sve više rastao“ – tokom perioda velikog rasta i razvoja, pojavila se suptilna ali opasna polemika (Dela 6,1, SSP).

Taj sukob je podelio vernike po kulturološkoj liniji. Čak i među obrezanim Jevrejima bilo je velikih razlika u pogledu jezika, obrazovanja, običaja i kulturnog zaleđa. Na primer, Jevreji su bili navikli da pažljivo čuvaju Mojsijeve uredbe i zakone, dok su strani, helenizirani Jevreji bili poznati po tome što su „oponašali grčke manire, običaje, način bogosluženja, i govorili grčkim jezikom“, premda su i oni bili Avramovi potomci.   

Prihvatanje evanđelja ublažilo je glavne predrasude između te dve grupe, međutim, stare prepirke ponovo su zaživele kad je počela da kruži priča o nejednakom postupanju prema helenističkim udovicama.

Rešavajući taj prigovor, rukovodstvo crkve suočilo se sa dve glavne opasnosti: 1) zanemarivanje problema i dopuštanje da kulturološke tenzije rastu, čime bi bilo oslabljeno jedinstvo, ili 2) skretanje pažnje sa misije crkve na zadovoljavanje materijalnih, pre nego duhovnih potreba pojedinaca.

Odgovor dvanaestorice apostola (Dela 6,2-4) ilustruje kako Bog daje mudrost za rešavanje sukoba među vernicima. Prvo, dvanaestorica su naglasila da je širenje Božje reči njihov prioritet i da „služenje oko trpeza“ ne bi trebalo da ih odvraća od te misije. Grčka reč za trpezu – „trapeza“, koristila se za opisivanje površine koja je korišćene ili za služenje hrane, ili za brojanje i deljenje novca. Prema tome, izjavom da „ne bi bilo pravo“ zanemariti Božju reč da bi „služili oko trpeza“, crkvene vođe su potvrdile da njihovu pažnju ne treba odvraćati od objavljivanja poruke o večnom životu da bi služili ovozemaljskim potrebama crkvene zajedice.

Međutim, važno je zapaziti da uprkos jasnom davanju prioriteta evanđelju u odnosu na humanitarni rad i druge poslove, oni nisu potcenili važnost rešavanja tih pitanja. Promišljeno su izabrali ljude pune Svetog Duha, kao što je bio Stefan, da bi organizovali poslovne aktivnosti crkve, i na taj način praktično odgovorili na prigovore.

Ta epizoda iz istorije rane crkve završila se na ohrabrujući način. Kao rezultat mudrog postupanja vođa, „Božija reč (se) širila. Broj učenika u Jerusalimu brzo je rastao“ (Dela 6,7, SSP).

Isto tako, i mi danas, kad se kao crkva suočavamo sa sukobima koji prete da dovedu do podela, možemo biti sigurni da će nam Bog obezbediti rešenja koja će na kraju služiti na čast Njegovom imenu i proslaviti Ga.

**Odgovorite**

`1.	Koja je današnja verzija „služenja oko trpeza“ i kako to može da nam odvrati pažnju od naše osnovne misije?`

`2. Šta predstavlja ključ za očuvanje jedinstva u našoj crkvi budući da potičemo iz sredina sa tako različitim društveno-ekonomskim, kulturnim i etničkim zaleđem?`

*Kristijana Kim, Murieta, Kalifornija, SAD*