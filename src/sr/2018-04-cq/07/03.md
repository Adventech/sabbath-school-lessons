---
title:  Kako pokrenuti muziku na nebu
date:   12/11/2018
---

**Svedočanstvo**: Dela 10,1-23.28.29.34.35

Priča o Petru i Korneliju je ništa manje nego čudesna! Petar okleva da iznese evanđelje zbog Kornelijevog rimskog porekla, i mi vidimo kako nebeski Posrednik stupa na scenu. Anđeli posreduju i služe dok Bog radi na Petrovom srcu! Zapravo, Elen G. Vajt nas savetuje da obratimo posebnu pažnju na taj tekst. U nastavku, ona dodaje:  „…Nebeska bića su mnogo bliže hrišćaninu koji je uključen u delo spasavanja duša nego što mnogi pretpostavljaju. Od njih bi trebalo da naučimo koliko Bog ceni svako ljudsko biće, i da svako treba prema svom bližnjem da se ophodi kao prema onom ko predstavlja Gospodnje oruđe za dovršenje Njegovog dela na zemlji.“<sup>1</sup>

Posao zadobijanja duša je dragocen. On ne samo da nam približava nebesku atmosferu, već može da pokrene i muziku na nebu. „Kada otvorite vrata Hristovim predstavnicima koji su u nevolji i koji pate, primate dobrodošlicom nevidljive anđele... Oni donose svetu atmosferu radosti i mira. Oni dolaze sa hvalom na svojim usnama, a na nebu se čuje pesma koja joj odgovara. Svako delo milosrđa stvara muziku na nebu. Otac na svome prestolu nesebične radnike ubraja u svoje najdragocenije blago.“<sup>2</sup> To je obećanje čije ispunjenje svi možemo doživeti u toku svog života – obećanje da možemo biti uzročnici radosti i pesme na nebu.

Nažalost, mnogo puta naše unutrašnje borbe i nedostatak jedinstva stvaraju jaz između onog što znamo da treba da se uradi i onog što želimo da uradimo. Isključivost nije ono što nam donosi atmosferu neba. Gnev, ogorčenost, sebičnost i predrasude neće navesti anđele da zapevaju. Ali poniznost i spremnost da služimo drugima bez obzira na njihovu demografsku pripadnost – to je ono što Božjem srcu donosi najveću radost. Što više budemo razmišljali o onome što je Hristos učinio za nas, to ćemo biti spremniji da podelimo to iskustvo s drugima. „Prema drugima treba da pokažemo istu brigu i nežnost, isto strpljenje koje je On pokazao prema nama. ’Kao što ja vas ljubih’, kaže On, ’da ljubite jedan drugoga’ (Jovan 13,34). Ako Hristos prebiva u nama, mi ćemo otkrivati Njegovu nesebičnu ljubav svima sa kojima dolazimo u dodir. Kada sretnemo ljude i žene kojima je potrebno saosećanje i pomoć, ne treba da pitamo. ’Da li su dostojni?’, već ’Kako mogu da im budem od koristi?’“<sup>3</sup>

**Odgovorite**

`1.	Da se Bog nije umešao i ukazao Petru na pogrešnost njegovih predrasuda, koliko bi ljudi ostalo bez mogućnosti da čuje o evanđelju?`

`2.	Možemo li prepoznati načine na koje bi naša lokalna zajednica mogla doprineti većoj svesnosti u tom pogledu, i pružiti rešenja za predrasude koje možda imamo kao crkva? Ili koje možda imamo i mi lično?`

*Priskila Santos, Kliarlejk, Kalifornija, SAD*

___________________

<sup>1</sup>	Bible Commentary, vol. 6, pp. 1059.

<sup>2</sup>	Elen G. Vajt, Čežnja vekova, str. 639 orig.

<sup>3</sup>	Elen G. Vajt, U potrazi za boljim životom, str. 162 orig.