---
title:  Rešavanje sukoba i pronalaženje njegovog korena
date:   11/11/2018
---

**Logos**: Jakov 4,1; Luka 22,24-26; Dela 6,1-4; 15,1-39

**Sukob i razrešenje**

Moja žena se užasava sukoba. Ona napušta prostoriju čim se glasovi povise. Njen san može biti poremećen čak satima nakon neprijatnog sukobljavanja.

A ja? Meni sukobljavanje mišljenja ne pada teško. Čak i uživam pokušavajući da razrešim sukob.

A vi? Na koji način vi težite jedinstvu? Suočavanjem? Izbegavanjem? Verovatno bismo se složili sa Davidom da je jedinstvo „lepo“ i „krasno“ (Psalm 133,1). Ali, kako da hrišćani na doličan način postignu jedinstvo? Kako bi trebalo da rešavamo sukobe? To su dva pitanja koja ćemo proučavati ove sedmice.

Kako bi sukob trebalo rešiti zavisi u velikoj meri od toga kako je do njega uopšte došlo. I premda može biti stotine različitih situacija koje vode u sukob, mi ćemo u Novom zavetu pronaći principe i primere koji nam mogu pomoći da mudro rešavamo sukobe u današnje vreme.

**Poniznost kao sredstvo razrešenja (Luka 22,24-26)**

U početku, Hristovi izabranici su se prepirali oko toga „kojeg od njih treba smatrati najvećim“. Isus je te njihove prepirke komentarisao rekavši da želju za dominacijom treba očekivati od svetovnih ljudi. „Ali“, kazao je, „vi nemojte tako.“

„Među njima nastade i prepika oko toga kojeg od njih treba smatrati najvećim. Tada im Isus reče: ’Kraljevi gospodare svojim narodima, i oni koji imaju vlast nad njima sebe zovu dobrotvorima. Ali vi nemojte tako. Nego, najveći među vama treba da bude kao najmlađi, i onaj koji vlada kao onaj koji služi“ (Luka 22,24-26, SSP).

Na osnovu ovoga saznajemo da jedinstvo počinje spremnošću na službu. Veličanje sebe je uveliko prisutno u današnjem društvu, a može se uvući čak i u crkvu. Ono je uspelo da zarazi čak i izabranu dvanesetoricu. Ali Isus kaže: „Svako od vas neka bude kao najmlađi.“ Ponizan stav će razrešiti mnoge napete situacije.

**Mudar izbor vođa kao sredstvo razrešenja (Dela 6,1-4)**

Ipak, poniznost neće rešiti sve probleme. U drugoj priči, raspolaganje crkvenim novcem predstavljalo je osnovu sukoba. Osećaj da se crkvenim sredstvima nije rukovalo pošteno, pa čak i osećaj da su Jevreji davali prednost svojim udovicama, prouzrokovao je ogorčenost.

„Tih dana, kako je broj učenika sve više rastao, grčki Jevreji počeše da gunđaju protiv judejskih Jevreja, jer su njihove udovice bile zapostavljene pri svakodnevnom deljenju hrane“ (Dela 6,1, SSP).

Kako je crkva obnovila jedinstvo? Tako što su pažljivo odabrani ljudi koji su među zavađenim stranama uživali ugled kao pošteni i duhovni. Ti ljudi su bili zaduženi za raspolaganje novcem, dok su starešine crkve napustile te crkvene poslove da bi svoju pažnju posvetile objavljivanju Božje reči.

„Stoga, braćo, pronađete među sobom sedmoricu ljudi za koje se zna da su puni Duha i mudrosti. Njima ćemo poveriti ovu dužnost, a mi ćemo se posvetiti molitvi i služenju Reči“ (Dela 6,3.4).

Dakle, praktično, dobar izbor crkvenog odbora i postavljanje na položaje ljudi koji su naširoko cenjeni zbog svoje pobožnosti i poštenja, predstavlja važno sredstvo za očuvanje našeg jedinstva. Međutim, čak ni izbor najboljih vođa neće uvek sprečiti sukobe.

U trećem slučaju, javila su se ljutita osećanja u vezi s različitim doktrinarnim stavovima u pogledu istinitog evanđelja. Kao što možete da zamislite, to je, uopšte gledano, vrlo osetljiva tema za svakoga ko veruje da je evanđelje pitanje života i smrti.

**Crkveni autoritet i razdvajanje kao sredstvo razrešenja (Dela 15,1-39)**

U našoj priči, pretilo je da dođe do podele crkve u vezi sa pitanjem da li su hrišćanski obraćenici iz neznaboštva obavezni da drže mnoge od jevrejskih rituala. Neki su rekli: „Da“. Pavle i ostali kazali su: „Ne“.

„A neki dođoše... pa počeše da uče braću: ’Ako se ne obrežete po Mojsijevom običaju, ne možete se spasti’. Kad je između njih i Pavla i Varnave nastala nemala rasprava i preprirka...“ (Dela 15,1.2, SSP).

Taj problem je bio autoritativno rešen na saboru crkvenih vođa (videti Dela 15,2-35). Oni su poslali pisma crkvama da bi objavili svoj donekle nepopularan zaključak.  

Iako na osnovu te priče možemo zaključiti da se treba osloniti na globalnu crkvu kad je reč o rešavanju doktrinarnih pitanja, ipak ne treba da očekujemo da će takve odluke razrešiti sukobe u samoj crkvi.

Zapravo, čak u samom 15. poglavlju Dela pronalazimo četvrti sukob koji ćemo ovde proučavati – sukob koji se javio između vernih ljudi – Pavla i Varnave. A ono što ih je razdvojilo bila je procena o korisnosti jednog mladog hrišćanina koji je ranije napravio neke greške.  

„Tako dođe do toliko oštre razmirice da se razdvojiše jedan od drugog: Varnava uze Marka i otplovi za Kipar“ (Dela 15,39, SSP).

Ovde vidimo da je razilaženje, slaganje da se ne slažu, bilo način na koji su se ti posvećeni ljudi pomirili kad nisu mogli da se slože u vezi s Jovanom Markom. Ne moramo svi da sagledavamo stvari na isti način da bismo doprineli radu crkve. Premda crkva na svetskom nivou može da reši doktrinarna pitanja i pitanja u vezi s načinom rada crkve, ona ne može da učini ništa da bi pomogla svojim vernim propovednicima u suočavanju s manjim problemima.  

**Odgovorite**

`1. Sukobi se javljaju u vezi s novcem, sa željom za unapređenjem, s razlikama u mišljenju, pa čak i razlikama u veri. U svim tim slučajevima Biblija pruža model pomirenja.`

`2.	Međutim, kakvi su uzroci sukoba u vašem životu ili crkvi? Šta ako ne možete da pronađete paralele sa bilo kojom od ovih priča? (Videti Jakov 4,1 kao opšti izvor sukoba.)`

`3.	Ako sukob proističe iz naših želja i strasti, može li uopšte doći do nekog rešenja ukoliko ne zadobijemo pobedu nad njima? Da li bi trebalo očekivati da će neumereni ljudi biti izvor sukoba u lokalnim crkvama?`

*Judžin Vilijam Pruet, Tampin, Negeri Sembilan, Malezija*