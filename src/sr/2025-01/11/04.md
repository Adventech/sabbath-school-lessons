---
title:  Pesma mog dragog
date:  11/03/2025
---

Bog je na neverovatne načine ispoljavao svoju ljubav i pravednost usred kosmičkog sukoba. Ipak, neki bi mogli da se zapitaju da li je Bog trebalo da učini više nego što je učinio kako bi sprečio i/ili uklonio zlo? Dosad smo sagledali okvir kosmičkog sukoba, koji ukazuje na to da Bog u svom delovanju poštuje slobodnu volju neophodnu za najveći mogući procvat odnosa ljubavi između Njega i ljudskog roda. Videli smo, osim toga, da On nesumnjivo deluje unutar izvesnih moralnih ograničenja, ili pravila angažovanja, u kontekstu kosmičkog spora oko Njegovog karaktera, koji se može rešiti samo javnim pokazivanjem Njegove ljubavi. 

`Pročitajte tekst Isaija 5,1-4. Ko govori u tim stihovima? O kome Isaija govori? Koga predstavljaju vinograd i vlasnik vinograda? Kakav je značaj postupaka vlasnika u korist vinograda? Kakav je rezultat?`

U tim stihovima, Isaija peva pesmu o svom dragom, o vinogradu. Vlasnik vinograda je sam Bog, a vinograd predstavlja Božji narod (videti, na primer, stihove Isaija 1,8; Jeremija 2,21). Međutim, implikacije tog teksta mogu se, u širem smislu, odnositi i na Božje delo u svetu. Prema tim stihovima, vlasnik vinograda (Bog) učinio je sve što se razumno moglo očekivati kako bi obezbedio procvat svog vinograda. Vinograd je trebalo da rodi dobro grožđe, ali je rodio samo „vinjagu“, koja se u drugim prevodima pominje kao nešto „bezvredno“. Zaista, jevrejski tekst ovde bi se doslovno mogao prevesti kao *smrdljivo voće*. Božji vinograd, dakle, rađa trulo grožđe.  

Stih Isaija 5,3 se zatim obazire na samog Boga koji govori, pozivajući ljude da „sude“ između Njega i Njegovog vinograda. A u stihu Isaija 5,4 sam Bog postavlja najvažnije pitanje: „Što je još trebalo činiti vinogradu mojemu što mu ne učinih? kad čekah da rodi grožđem, zašto rodi vinjagom?“ Šta je još On mogao da učini? Kako je fascinantno to što On čak i poziva druge da sude o onome što je uradio. 

`Kad pogledate krst na kojem je Bog prineo sebe kao žrtvu za sav naš greh, kako te Njegove reči: „Što je još trebalo činiti vinogradu mojemu što mu ne učinih?“ – poprimaju potpuno neverovatno značenje?`