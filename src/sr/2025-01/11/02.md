---
title:  Hristos Pobednik
date:  09/03/2025
---

Premda je na delu neprijatelj za koga sam Hristos kaže da je (uzurpatorski) „knez ovoga svijeta“, pravi car svemira je Isus Hristos. Isus pobeđuje za nas, i u Njemu možemo imati pobedu, čak i usred teškoća i patnji. Zaista, Hristovo delovanje odbija neprijatelja na svakom koraku.

Videli smo da Sveto pismo opisuje đavola kao nekoga ko je: 

(1) varalica koji od početka obmanjuje ceo svet (Otkrivenje 12,9; Matej 4,3; Jovan 8,44; 2. Korinćanima 11,3; 1. Jovanova 3,8). 

(2) klevetnik i tužitelj Boga i Njegovog naroda na nebu (Otkrivenje 12,10; Otkrivenje 13,6; Jov 1-2; Zaharija 3,1.2; Juda 9).

(3) uzurpatorski vladar ovog sveta (Jovan 12,31; Jovan 14,30; Jovan 16,11; Dela 26,18; 2. Korinćanima 4,4; Efescima 2,2; 1. Jovanova 5,19).

`Pročitajte stih Jovan 18,37. Šta nam to govori o Hristovom radu na suprotstavljanju obmanama neprijatelja? Šta znači to da je Isus Car?`

Mada Sveto pismo uči da je sotona glavni varalica, klevetnik, tužitelj i uzurpatorski vladar ovog sveta, ono takođe uči da je Isus pobedio sotonu u svakom pogledu. 

(1) Isus kaže za sebe: „Zato dođoh na svijet da svjedočim istinu“ (Jovan 18,37); 

(2) Preko krsta, Isus je na vrhunski način pokazao Božju savršenu pravednost i ljubav (Rimljanima 3,25.26; Rimljanima 5,8), čime je opovrgao đavolje klevetničke optužbe (Otkrivenje 12,10.11);

(3) Isus će na kraju uništiti carstvo đavola, koji zna „da vremena malo ima“ (Otkrivenje 12,12; uporedite sa Rimljanima 16,20), i  „carovaće va vijek vijeka“ (Otkrivenje 11,15).

U krajnjoj liniji, šta god da sotona radi, on je već poraženi neprijatelj, a za nas je od ključne važnosti da se svakog dana, iz trenutka u trenutak, pozivamo na Hristovu pobedu, a takođe i na obećanja koja nam je krst ponudio. 

`Mi znamo koja strana pobeđuje u velikoj borbi. Kako naši svakodnevni izbori utiču na to na kojoj strani ćemo se na kraju naći? Šta treba da preduzmemo da bismo bili na pobedničkoj strani već u ovom trenutku?`