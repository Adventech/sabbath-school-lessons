---
title:  Hristova parabola o vinogradu
date:  12/03/2025
---

U svojoj paraboli o vlasniku vinograda, u poglavlju Matej 21, Isus nastavlja tamo gde se u tekstu Isaija 5 stalo, bacajući dodatnu svetlost na karakter vlasnika i njegove postupke u korist vinograda.

`Pročitajte tekst Matej 21,33-39 imajući posebno na umu pitanje iz stiha Isaija 5,4. Šta je Bog još mogao da učini osim onoga što je učinio?`

Prvi deo Hristove parabole direktno citira pesmu iz teksta Isaija 5, o vlasniku i njegovom vinogradu. A onda Isus dodaje da vlasnik dade svoj vinograd „pod zakup vinogradarima i otputova“ (Matej 21,33, Čarnić). Međutim, kasnije, Vlasnik dvaput šalje svoje sluge (proroke) da prikupe plod, ali oni koji su iznajmili vinograd tuku i ubijaju Njegove sluge (Matej 21,34-36). Najzad, On šalje svog Sina (Isusa) govoreći: „Postidjeće se sina mojega “ (Matej 21,37). Ali oni ubijaju i Njegovog Sina, govoreći: „Ovo je našljednik; hodite da ga ubijemo, i da nama ostane dostojanje njegovo. I uhvatiše ga, pa izvedoše napolje iz vinograda, i ubiše“ (Matej 21,38.39).

Šta je On još mogao da učini? Otac nas je toliko zavoleo da je dao svog ljubljenog Sina (Jovan 3,16). Ako je kosmički sukob zaista takve prirode kao što predlažemo u ovoj pouci, onda on nije mogao da se reši preuranjeno, primenom božanske sile, već je zahtevao da se najpre javno pokaže Božji karakter. A on se na vrhunski način pokazao u Hristovom delu (Rimljanima 3,25.26; Rimljanima 5,8). Šta bismo više mogli da tražimo od toga da Bog (u Hristu) preda sebe da umre za nas, kako bi mogao da nas opravda, a da istovremeno ni na koji način ne uzgrozi svoju pravdu i savršenu ljubav?  

Ono što se dogodilo na krstu pokazuje da je Bog učinio sve što je mogao kako bi ublažio i uklonio zlo, ali tako da ne uništi okruženje neophodno za procvat istinske ljubavi. Da je Bogu stajao na raspolaganju bilo kakav povoljniji put, zar ga On ne bi izabrao? Premda ljudi u velikoj meri stradaju u tom kosmičkom sukobu, ipak najviše strada sam Bog. Zaista, kada pogledamo na krst, možemo da vidimo kakvu je patnju i bol greh naneo samom Bogu. Pa ipak, sloboda neodvojiva od ljubavi bila je toliko sveta da je Hristos bio spreman da sve to pretrpi za nas.  

`Pročitajte tekst Isaija 53,4. Čije je „bolesti“ i „nemoći“ Hristos nosio na krstu? Šta nam to govori o svemu što je Bog učinio za nas i o tome koliko Ga je naše spasenje koštalo?`