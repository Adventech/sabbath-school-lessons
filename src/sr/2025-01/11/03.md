---
title:  Onaj koji je pravedan i koji opravdava 
date:  10/03/2025
---

Hristovo delo poništava delo đavola na svakom koraku. Prema stihu 1. Jovanova 3,8, „zato se javi sin Božij da raskopa djela đavolja“ (1. Jovanova 3,8) i da „satre onoga koji ima državu smrti, to jest đavola“ (Jevrejima 2,14). Međutim, potpuni poraz neprijateljske vlasti dešava se u dve faze. Prvo, preko krsta, Hristos opovrgava sotonine klevetničke optužbe. A onda, kasnije, sotona i njegovo carstvo bivaju uništeni.

`Pročitajte Rimljanima 3,23-26 i Rimljanima 5,8. Šta nam ti odlomci otkrivaju o načinu na koji Hristos pobija đavolje optužbe?`

Kao što smo videli, neprijatelj tvrdi da Bog nije sasvim pravedan i pun ljubavi. Međutim, Bog je preko Hrista, svoju pravednost i ljubav ispoljio do krajnjih granica, i to je učinio na krstu.

Posle Isusove smrti, „sotona je uvideo da je njegova maska strgnuta. Njegova vladavina jasno je izložena pred bezgrešnim anđelima i svemirom. Razotkrio je sebe kao ubicu. Pošto je prolio krv Božjeg Sina, izgubio je svaku naklonost nebeskih bića.“ – Elen G. Vajt, *Čežnja vekova*, str. 761 (original).	

`Pročitajte tekst Otkrivenje 12,10-12 u svetlu stiha 1. Mojsijeva 3,15. Kakvu svetlost taj odlomak baca na značaj Hristove pobede na krstu?`

Istorija iskupljenja pruža obilje dokaza koji mogu da nas uvere da Bog uvek radi na tome da ostvari ono što će na kraju biti dobro za sve zainteresovane. Bog Svetog pisma uvek čini ono što je dobro i poželjno, s obzirom na prilazne puteve koji Mu stoje na raspolaganju u okviru velike borbe (5. Mojsijeva 32,4; 1. Samuilova 3,18; Psalmi 145,17; Danilo 4,37; Avakum 1,13; Otkrivenje 15,3; 1. Mojsijeva 18,25). 

`Zašto je javno pokazivanje Božje pravednosti i ljubavi u kosmičkom sukobu tako važno? Kad razmišljate o krstu i Božjim delima u sklopu plana spasenja, kako vam ta dela ulivaju sigurnost u Božju ljubav, čak i usred iskušenja i patnji?`