---
title:  Odbrana Božjeg imena
date:  13/03/2025
---

Na kraju, Božje ime biva odbranjeno na svaki mogući način. Kroz delovanje Oca, Sina i Svetog Duha u okviru plana spasenja, Božja savršena pravednost i ljubav ispoljavaju se van svake  sumnje (videti Rimljanima 3,25.26; Rimljanima 5,8). 

`Pročitajte Rimljanima 3,1-4 u svetlu stihova Isaija 5,3.4. Šta se tu uči u pogledu toga da se i sam Bog opravdava kroz kosmički sukob?`

U tekstovima kao što su Rimljanima 3 i Isaija 5, vidimo da Bog (u donekle ograničenom smislu) poziva stvorenja da sude o Njegovom karakteru, mada na to nemaju pravo, niti su u položaju da to čine. Na kraju, kada se sve „knjige“ budu otvorile, videćemo dokaz da je Bog savršeno pošten i pravedan. Bog će se, dakle, opravdati pred svim razumnim stvorenjima. 

`Pročitajte Otkrivenje 15,3 i Otkrivenje 19,1-6. Čemu nas ti odlomci uče o tome kako će Božje ime biti odbranjeno na kraju?`

U celom Svetom pismu, Bog pokazuje zainteresovanost za svoje ime.

Zašto? Zato što ne možete imati dubok odnos ljubavi sa nekim čiji karakter prezirete ili kome ne verujete. Kada bi neko vašem sadašnjem ili budućem supružniku ispričao užasne laži o vašem karakteru, vi biste učinili sve što je u vašoj moći da se suprotstavite takvim tvrdnjama, jer kad bi se u njih poverovalo, to bi narušilo vaš odnos ljubavi.

Naposletku, Bog biva opravdan zahvaljujući krstu i čitavom planu spasenja. Na preadventnom sudu, Bog biva odbranjen pred svemirom koji to posmatra. 

Zatim, na postadventnom sudu, tokom kojeg će iskupljeni čak i „anđelima suditi“ (1. Korinćanima 6,2.3), Bog će biti opravdan, kada iskupljenima bude pružena prilika da pregledaju zapise i sami za sebe se uvere zašto je Bog postupao tako kako jeste, i da su Njegovi sudovi uvek bili savršeno pravedni i vođeni ljubavlju. Za sada, ko među nama nema mnoga pitanja koja još uvek zahtevaju odgovor? Ali pre nego što se sve završi, dobićemo odgovore na ta pitanja (videti 1. Korinćanima 4,5).

`I konačno, svako koleno će se pokloniti, i svaki jezik će priznati da je Isus Gospod (Filibljanima 2,10.11). Sve je to deo odbrane Božjeg karaktera.`