---
title:  Šta sam još mogao da učinim?
date:  14/03/2025
---

### PRVI DEO – OPŠTI PREGLED

**Ključni tekst:** Jovan 18,37

Središte proučavanja: Isaija 5,1-4; Matej 21,33-41; Rimljanima 3,25.26; Rimljanima 5,8; Otkrivenje 15,3; Otkrivenje 19,2.

Uvod: Pozvani smo da priznamo i objavimo Božju pravednost i Njegove namere pune ljubavi prema Njegovom narodu.

Teme: Lekcija za ovu sedmicu naglašava tri glavne ideje:

1. Moramo da priznamo Božju pravednost: mi smo pozvani da priznamo da je Bog pravedan. U paraboli o vinogradu, pravednost Božja je figurativno potvrđena i priznata od strane prisutnih slušalaca. Isus priča ovu parabolu kako bi okupljeno mnoštvo priznalo legitimnost postupaka domaćina/vlasnika, za razliku od zlih postupaka vinogradara.

2. Moramo da priznamo da su Božje namere pune ljubavi: u tekstu Matej 21,33-41, prisutni slušaoci priznaju da je domaćin učinio sve što je mogao pre nego što je doneo presudu. Takođe, u Isaiji 5. poglavlju, sam Bog ističe da je učinio sve što je mogao za svoj narod. Pitanje: „Što je još trebalo činiti vinogradu mojemu što mu ne učinih?“ (Isaija 5,4), poziv je na prepoznavanje Božijih namera i postupaka za dobrobit Njegovog naroda.

3. Moramo da objavimo Božju pravednost, kao i Njegove dobre promisli za nas: Biblija nas poziva, ne samo da prepoznamo Božju pravednost i Njegova dela ljubavi, već i da objavimo da je Bog savršeno pravedan. U tekstu Otkrivenje 15,3, sveti pevaju i objavljuju: „Velika su i divna djela tvoja, Gospode Bože svedržitelju, pravedni su i istiniti putovi tvoji, care svetijeh!“.

Primena u životu: Na koje sve načine možemo, u našem svakodnevnom životu i u našim razgovorima o Bogu, da priznamo i objavljujemo Božju pravednost i Njegove dobre promisli za nas?

### DRUGI DEO – KOMENTAR

**1. Moramo da priznamo Božju pravednost.**

Prema Svetom pismu, mi, kao slaba i ograničena stvorenja, nismo u poziciji da sudimo o Božjim putevima (videti Božji govor opisan u poglavljima O Jovu 38-42; videti, takođe, Rimljanima 9,20). U isto vreme, pozvani smo da priznamo da je Bog pravedan. Rimljanima 3,26 ukazuje na to da je krv Hristova prikaz (grčki izraz *endeixis*) Božje pravednosti, jer On nije uzeo u obzir „grehe koji su prethodno učinjeni“ (Rimljanima 3,25). Dakle, krv Hristova pokazuje da Bog nije samo onaj koji prašta (opravdava) nego je i pravedan. Važno je napomenuti da grčka imenica *endeixis*, koja je prevedena kao „prikaz“ („Da pokaže pravdu svoju“, Rimljanima 3,26), ima značenje „neko [nešto] koji primorava na prihvatanje nečega, mentalno ili emocionalno, *demonstracija*, *dokaz*“ – Frederik V. Danker, *A Greek-English Lexicon of the New Testament and Other Early Christian Literature* (Chicago: University of Chicago Press, 2000), str. 332. 

Dakle, upotreba ove imenice u Rimljanima 3,26 naglašava da Bog nije samo pravedan, već da On namerava da nam pokaže, ukaže i dokaže da je pravedan. Tomas Šrajner tvrdi da u ovom odlomku nalazimo Božju „želju da pokaže svoju pravednost“. On dodaje: „Pokazujući svoju spasonosnu prirodu i pravičan sud, Bog je opravdao svoje ime pred svetom“ – *Romans: Baker Exegetical Commentary of the New Testament* (Grand Rapids, MI: Baker Books, 1998), str. 198, 199.

U paraboli o vinogradu (Matej 21,33-41; videti i Marko 12,1-12, Luka 20,9-19), pravednost Božja je figurativno potvrđena, a samim tim i priznata od strane prisutnih. Dok parabola teče, Isus predstavlja niz razumnih odluka koje je doneo vlasnik vinograda, kao odgovor na nerazumne stavove vinogradara kojima je dao vinograd u zakup. Pošto je domaćin otišao u daleku zemlju, poslao je svoje sluge da prime plodove vinograda, blizu vremena berbe. Apsurdno je bilo to što su vinogradari dva puta maltretirali sluge, a jednog od njih čak i ubili. Opet, bilo je razumljivo da je vlasnik na kraju poslao svog sina, pod pretpostavkom da će vinogradari pokazati poštovanje prema njemu. Međutim, u još apsurdnijoj reakciji, vinogradari su bezumno ubili i sina, kako bi mu oteli nasledstvo. 

Isus priča ovu parabolu na takav način da publika može da prati i postepeno prizna legitimnost postupaka domaćina, za razliku od nerazumnosti vinogradara. Isus je čak u stanju da zaključak parabole izvuče direktno od prisutnih. On ih pita: „Kad dođe dakle gospodar od vinograda šta će učiniti vinogradarima onijem? Rekoše mu: zločince će zlom smrti pomoriti; a vinograd daće drugijem vinogradarima, koji će mu davati rodove u svoje vrijeme“ (Matej 21, 40.41). 

Dakle, slušaoci parabole mogu zaključiti da vlasnik ništa više od učinjenog nije mogao da uradi. Kako oni jasno prepoznaju, učinio je sve da se na pravi način obračuna sa vinogradarima. Tako se on u očima publike smatra pravednim u izvršenju očekivane kazne za zle vinogradare. Pošto je ova parabola slikovito učenje o Božjoj pravednosti, On ne samo da je pravedan, nego se takvim i doživljava. Čini se da je ova percepcija deo Isusove namere, kao što vidimo, iz interaktivnog načina na koji On zaključuje parabolu. Ovo opažanje ispunjenja pravde u očima publike proizlazi iz jasnog priznanja da je vlasnik učinio sve što je mogao da održi ispravan odnos sa onima koji su se zlo ponašali, pre nego što je morao da ih osudi na smrt.  

**2. Moramo da priznamo da su Božje namere pune ljubavi.**

Ako u paraboli o vinogradu, kako ju je ispričao Isus, u tekstu Matej 21,33-41, zaključak publike nagoveštava da oni prepoznaju da je vlasnik učinio sve što je mogao pre nego što je doneo pravednu presudu, onda u 5. poglavlju Isaije, u pesmi „dragoga svojega o vinogradu njegovu“, sâm Bog potvrđuje da je učinio sve što je mogao za svoj narod. Dok je u paraboli o vinogradu koju je ispričao Isus problem bio sa vinogradarima, što je figurativno upućivanje na „glavare svešteničke i fariseje“ (Matej 21,45), u Isaiji 5. poglavlju ističe se da je problem sa samim vinogradom, koji se figurativno odnosi na „dom Izrailjev“ (Isaija 5,7), tj. „ljudi su Judejci mili sad njegov“ (Isaija 5,3.7). 

Poput domaćina iz parabole koji je učinio sve što je mogao da održi dobar odnos sa vinogradarima, Dragi iz pesme učinio je sve što je bilo u njegovoj moći da vinograd rodi dobro grožđe. Tačnije, on je odabrao da vinograd zasadi „na rodnu brdašcu“ (Isaija 5,1), „i ogradi ga, i otrijebi iz njega kamenje“, „nasadi ga plemenitom lozom“, „sazida kulu usred njega“, i „napravi u njemu presu za vino“ (Isaija 5,2). Sve ove pripremne radnje bile su pothranjivane pozitivnim očekivanjem da će vinograd „da rodi grožđem“, ali nažalost, „on rodi vinjagom“ (Isaija 5,2). Konkretno, Bog „čeka pravdu“ među svojim narodom, ali ono što je video bilo je ugnjetavanje. Tražio je „pravdu“, ali ono što je čuo bio je „vapaj u pomoć“ (Isaija 5,7).

Dok Isus traži od svoje publike da odgovori šta bi bio razuman postupak vlasnika nakon svega što je učinio u kontekstu parabole, Bog poziva narod Jude, u Isaiji, da „presude“ između Njega i Njegovog vinograda (Isaija 5,3). Ova presuda treba da uzme u obzir sledeće pitanje: „Što je još trebalo činiti vinogradu mojemu što mu ne učinih?“ (Isaija 5,4). Ovo retoričko pitanje trebalo bi da dovede do zaključka da je Bog učinio sve što je bilo u Njegovoj moći da Njegov narod donese „dobre plodove“, da tako kažemo. Stoga je ovo pitanje, u krajnjoj liniji, poziv da se priznaju sva očekivanja, namere i dela ljubavi koje Bog ima za svoj narod.

Štaviše, Bog ne samo da voli svoj narod, kao što podvlači Rimljanima 5,8 („Ali Bog pokazuje svoju ljubav k nama što Hristos još kad bijasmo grješnici umrije za nas“), već im takođe pokazuje tu ljubav – ono što se pokazuje može biti prirodnije priznato ili prepoznato. Kao što se u Rimljanima 3,26 izraz pokazivanja (*endeixis*) koristi da se potvrdi da je Bog pravedan, na osnovu prolivene krvi Hristove, tako i Rimljanima 5,8 ovaj pojam koristi se u vezi sa Hristovom smrću za nas, sada sa glagolom *synístēmi*, da potvrdi Božju ljubav prema nama. Ovaj grčki glagol prenosi značenje pružanja „dokaza lične osobine ili tvrdnje kroz akciju, *pokazati*, *izneti*“. – Danker, i dr., *A Greek-English Lexicon of the New Testament and Other Early Christian Literature*, str. 973. Različite biblijske verzije naglašavaju ovu ideju koristeći slične reči: „Bog pokazuje svoju ljubav k nama“, „Bog pokaza ljubav svoju prema nama“, „Bog je pokazao svoju veliku ljubav prema nama“.    

**3. Moramo da objavimo Božju pravdu, kao i Njegove dobre promisli za nas.**

Biblija ne samo da nas poziva da priznamo ili prepoznamo Božju pravednost i Njegove dobre promisli za nas, već bi takođe trebalo i da objavimo ono što priznajemo ili prepoznajemo kod Boga. Na primer, nalazimo ovu vrstu objavljivanja dela Gospodnjih, u tekstu Otkrivenje 15,3, gde sveti pevaju: „Velika su i divna djela tvoja, Gospode Bože svedržitelju, pravedni su i istiniti putovi tvoji, care svetijeh“. Slično, u tekstu Otkrivenje 19,2, veliko mnoštvo na nebu glasno govori: „Jer su istiniti i pravi sudovi njegovi, što je osudio kurvu veliku, koja pokvari zemlju kurvarstvom svojijem, i pokajao krv slugu svojijeh od ruke njezine“.

### TREĆI DEO – PRIMENA U ŽIVOTU

Rimljanima 3,26 naglašava da je Bog ne samo pravedan, već takođe namerava da pokaže, ukaže i dokaže da je pravedan. Imajući ovu ideju na umu, razgovarajte o sledećim pitanjima sa svojim razredom:

1. Koliko je ohrabrujuće znati da Bog čini sve da pokaže svoju pravednost i pravdu prema svom narodu? Kakva su vaša osećanja prema Bogu zbog tog saznanja?

2. Kako priznanje Božje pravednosti i Njegovih dobrih promisli za nas utiče na naše objavljivanje Njegove pravednosti drugima? Kako ovo priznanje može biti istaknuto u našem propovedanju dobre vesti? 

3. Kako možemo ostati dosledni u pokazivanju naše ljubavi prema Bogu, čak i u vremenima patnje?