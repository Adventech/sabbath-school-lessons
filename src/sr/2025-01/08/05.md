---
title:  Božja idealna i dodatna volja
date:  19/02/2025
---

`Pročitajte tekst Efescima 1,9-11. Šta taj tekst govori o predodređenju? Da li su neki ljudi predodređeni da budu spaseni, a drugi da budu izgubljeni?`

Grčki izraz preveden kao „predodređenje“, ovde i na drugim mestima u Svetom pismu (prohorizo), sam po sebi ne uči da Bog određuje istoriju na uzročan način. Zapravo, taj grčki izraz jednostavno znači „odlučiti unapred“. 

Naravno, neko može da odluči nešto unapred jednostrano, ili može da odluči nešto unapred na način koji uzima u obzir slobodne odluke drugih. Sveto pismo uči da Bog čini ovo drugo. 

Ovde i na drugim mestima (na primer, Rimljanima 8,29.30), izraz preveden kao „predodređeni“ ili „određeni“ odnosi se na ono što Bog planira za budućnost, *nakon uzimanja u obzir svega što On unapred zna o slobodnim odlukama stvorenja*. Dakle, Bog može putem proviđenja da vodi istoriju ka svojim željenim dobrim ciljevima za sve, čak i uz poštovanje one vrste slobode stvorenja koja je neophodna za istinski odnos ljubavi. 

Stih Efescima 1,11 objavljuje da Bog „sve čini po savjetu volje svoje“. Da li to znači da Bog određuje da se sve odigra baš onako kako On želi? Čitan zasebno, tekst Efescima 1,9-11 može delovati kao da potvrđuje to gledište. Međutim, to tumačenje bilo bi u suprotnosti sa mnogim tekstovima koje smo razmotrili ranije, a koji pokazuju da ljudi ponekad odbacuju „ono što je Bog hteo“ (Luka 7,30 SSP; uporediti sa tekstovima Luka 13,34; Psalmi 81,11-14). Ako Biblija ne protivreči samoj sebi, kako se ti odlomci mogu shvatiti na način koji omogućava da budu u skladu jedan sa drugim?

Taj stih (Efescima 1,11) ima savršenog smisla ako se jednostavno prepozna razlika između onoga što bismo mogli nazvati Božjom „idealnom voljom“ i Njegovom „dodatnom voljom“. Božja „idealna volja“ je ono što bi Bog zapravo više voleo da se desi, i što bi se dešavalo kada bi svi uvek radili tačno ono što Bog želi. Božja „dodatna volja“, s druge strane, je Božja volja koja je već uzela u obzir svaki drugi činilac, uključujući slobodne odluke stvorenja, koje ponekad odstupaju od onoga što bi Bogu bilo draže. Stih Efescima 1,11 se po svemu sudeći odnosi na Božju „dodatnu volju“. 

`Božje predznanje o budućnosti je tako moćno da, čak i znajući sve odluke, uključujući i loše odluke koje ljudi donose, On ipak postiže da „sve ide na dobro“ (Rimljanima 8,28). Kakvu utehu možete crpeti iz te istine?`