---
title:  Pantokrator
date:  17/02/2025
---

Kroz celo Sveto pismo vidimo kako se Božja neverovatna sila otvoreno ispoljava. Biblija obuhvata bezbroj narativa o tome kako On koristi svoju silu i čini čuda. Ali, uprkos tome, dešava se mnogo toga što Bog ne želi. 

`Pročitajte sledeće tekstove: Otkrivenje 11,17; Jeremija 32,17-20; Luka 1,37 i Matej 19,26. Uzmite u obzir i stih Jevrejima 1,3. Čemu nas ti odlomci uče u vezi sa Božjom silom?`

Ovi i drugi tekstovi uče da je Bog svemoćan i da On održava svet svojom silom. Zaista, knjiga Otkrivenje u više navrata upućuje na Boga kao na „Gospoda svedržitelja“ (na primer, Otkrivenje 11,17; uporediti sa stihovima: 2. Korinćanima 6,18; Otkrivenje 1,8; Otkrivenje 16,14; Otkrivenje 19,15; Otkrivenje 21,22), a reč prevedena kao „Svedržitelj“ (pantokrator) doslovno znači „svemoćan“. Činjenica da je Bog svemoćan nije potkrepljena samo rečima, već se ispoljava u mnogim neverovatnim primerima, kada Bog koristi svoju moć da izbavi svoj narod, ili na neki drugi način čudesno interveniše u ovom svetu. 

Međutim, reći da je Bog „svemoćan“ ne znači da On može da učini bilo šta. Sveto pismo uči da ima i toga što Bog ne može da učini. Na primer, stih 2. Timotiju 2,13 objavljuje da se Bog „sam sebe ne može odreći“. 

Shodno tome, većina hrišćana se slaže da je Bog svemoćan (omnipotentan), što znači da ima moć da učini bilo šta što ne uključuje protivrečnost – to jest, bilo šta što je logički moguće i u skladu sa Božjom prirodom. To da postoji nešto što Bogu nije moguće, zato što bi podrazumevalo protivrečnost, očigledno je na osnovu Hristove molitve u Getsimaniji. Mada je potvrdio da je „Bogu... sve moguće“ (Matej 19,26), On se takođe, kako se raspeće bližilo, molio Ocu: „Oče moj! ako je moguće da me mimoiđe čaša ova; ali opet ne kako ja hoću nego kako ti“ (Matej 26,39). 

Naravno, Otac je posedovao svu moć da izbavi Hrista od stradanja na krstu, ali nije mogao da učini to i da istovremeno spasi grešnike. Moralo je da bude jedno ili drugo, nikako oboje. 

`Sveto pismo takođe uči da Bog želi da spase svakoga (na primer: 1. Timotiju 2,4-6; Titu 2,11; 2. Petrova 3,9; Jezekilj 33,11); pa ipak, neće svako biti spasen. Čemu nas ta činjenica uči u vezi sa realnošću slobodne volje, i ograničenjima Božje sile u postupanju sa bićima kojima je slobodna volja data?`