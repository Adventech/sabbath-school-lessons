---
title:  Voleti Boga
date:  18/02/2025
---

To što je Bog svemoćan ne znači da On može da učini nešto što je logički nemoguće. Shodno tome, Bog ne može uzročno da odredi nekome da Ga *po slobodnoj volji* voli. Ako činiti nešto slobodno znači činiti to bez naredbe, onda je po definiciji nemoguće naterati nekoga da nešto slobodno učini. Ukratko, kao što smo već videli, ali moramo ponovo da naglasimo – Bog ne može nikoga prisiliti da Ga voli, jer u trenutku kada postane prisila, to više nije ljubav.	

`Pročitajte stihove Matej 22,37 i 5. Mojsijeva 6,4.5. Čemu nas oni uče o realnosti slobodne volje?`

Najveća zapovest, da volimo Boga, pruža dokaz da Bog zaista želi da Ga svi vole. Pa ipak, ne vole svi Boga. Zašto onda Bog jednostavno ne natera sve da Ga vole? Opet, to je zato što ljubav, da bi bila ljubav, mora slobodno da se daje. 

`Pročitajte stihove Jevrejima 6,17.18 i Titu 1,2. Čemu nas ti stihovi uče o Bogu?`

Prema stihu 4. Mojsijeva 23,19, „Bog nije čovjek da laže.“ Bog nikad ne laže (Titu 1,2). Bog uvek drži svoju reč i nikad ne krši obećanja (Jevrejima 6,17.18). Prema tome, ako je Bog nešto obećao, ili se obavezao na nešto, Njegovo buduće delovanje biće moralno ograničeno tim obećanjem. 

To znači da, ukoliko Bog daje svojim stvorenjima slobodu da izaberu nešto drugo umesto onoga što bi On radije hteo, onda ne zavisi od Boga šta će ljudi izabrati. Ako se Bog obavezao da će stvorenjima dati slobodnu volju, onda ljudi poseduju sposobnost da koriste svoju slobodu i na načine koji su protivni Božjim idealnim željama. Tragično je što mnogi ljudi zaista koriste svoju slobodu na takav način, te se, u skladu s tim, dešava mnogo toga što bi Bog želeo da se ne dešava i što, striktno govoreći, ne zavisi od Boga.  

`Šta ste vi učinili iako ste znali da Bog ne želi da to učinite? Čemu vas to uči o realnosti – i mogućim zastrašujućim posledicama – slobodne volje?`