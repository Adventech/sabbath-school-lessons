---
title:  Slobodna volja, ljubav i božansko proviđenje
date:  21/02/2025
---

### PRVI DEO – OPŠTI PREGLED

**Ključni tekstovi:** Jovan 16,33

**Središte proučavanja:** Psalam 81,11-14; Luka 7,30; Luka 13,34; Titu 1,2; Jevrejima  6,18. 

**Uvod:** Iako je Bog svemoguć, On ne određuje sve što se dešava. Štaviše, postoje stvari koje Bog neće učiniti, i ne može učiniti, sa stanovišta prirode Njegovog moralnog karaktera. Ipak, božansko proviđenje zaista može pretvoriti užasnu situaciju u blagoslov.

**Teme:** Lekcija za ovu sedmicu naglašava tri glavne ideje:

1. Božiji suverenitet uključuje i mogućnost da se sve Njegove želje neće ispuniti: Bog ne određuje sve što se dešava. Iako je svemoćan, Bog određuje svoje postupke prema ljudskoj slobodnoj volji. Shodno tome, nije sve što se dešava u skladu sa Njegovim željama, s obzirom na odluke moralno slobodnih stvorenja. Bog je suveren u smislu da ostvaruje svoje promisli ali takođe uzima u obzir slobodne odluke svojih stvorenja, koje mogu biti u suprotnosti s onim čemu On daje prednost. 

2. Božja svemoć ne znači da je Njegovo proviđenje bez ograničenja: postoje stvari koje Bog neće učiniti i ne može učiniti, sa stanovišta svog moralnog karaktera. Ovaj pojam je značajan za naše razumevanje božanskog proviđenja. Božja promišljanja su u skladu sa Njegovom ljubavlju i nisu nametnuta Njegovim stvorenjima. Njegovo proviđenje ne poništava slobodan ljudski izbor. Dakle, Božja svemoć ne isključuje slobodnu volju Njegovih stvorenja.

3. Božanska promisao uključuje idealne i korektivne radnje: Božije proviđenje nije definisano samo u terminima idealne volje, zasnovane tačno na onome što Bog želi, već uključuje popravne radnje. Ovi korektivni postupci odstupaju od onoga što je Bog prvenstveno želeo za svoja stvorenja. Međutim, na taj način Bog može transformisati situaciju koja je protiv Njegove moralne volje u nešto što je u skladu sa Njegovom moralnom/idealnom željom.

Primena u životu: Da li je sve što se dešava u našem životu rezultat Božje volje? Zašto jeste ili zašto nije? Šta ste naučili o božanskom proviđenju iz Josifove istorije? 

### DRUGI DEO – KOMENTAR

**1. Božiji suverenitet uključuje i mogućnost da se sve Njegove želje neće ispuniti.**

Jedno od ključnih pitanja o kojima se raspravlja u *Četiri pogleda na božansko proviđenje* (*Four Views on Divine Providence*) jeste da li Bog uvek dobija „ono što želi“. Tačnije rečeno, ovo pitanje postavlja izazov kako „pomiriti moralnu odgovornost ljudskog bića sa Božjim suverenitetom nad njihovim delima“. – Dennis W. Jowers, ur., Four Views on Divine Providence (Grand Rapids, MI: Zondervan, 2011), str. 10. Ako je odgovor na pitanje pozitivan (da, Bog uvek dobija ono što želi), onda niko nije u stanju da učini bilo šta drugačije od onoga što Bog želi i, shodno tome, sve što se dešava u svetu je u skladu sa Njegovim željama, uključujući ispoljavanje zla. Međutim, ova slika je suprotna Božijoj blagonaklonosti i moralnoj slobodi Njegovih stvorenja, kao što je primećeno u Svetom pismu (videti Jovan Peckham, „Providence and God’s Unfulfilled Desires“, *Philosophia Cristi*, knj. 15, br. 2 [2013]: str. 234).

Postoji nekoliko mesta u Svetom pismu gde nalazimo ljude, čak i Božji narod, koji se ponašaju drugačije od onoga što Bog želi. Psalam 81. je psalam u kojem Bog poziva na pokajanje Izrailja. U stihovima Psalam 81,11-14, Gospod se žali da Njegov narod „ne posluša glasa mojega, Izrailj ne mari za me. I ja ih pustih na volju srca njihova, neka hode po svojim mislima. O kad bi narod moj slušao mene, i sinovi Izrailjevi hodili putovima mojim! Brzo bih pokorio neprijatelje njihove, i na protivnike njihove digao bih ruku svoju“. Isto tako, u tekstu Isaija 66,4, Gospod sa žalošću podvlači da „zvah a niko se ne odazva, govorih a oni ne slušaše, nego činiše što je zlo preda mnom i izabraše što meni nije po volji“.

U tekstu Jezekilj 18,23, Bog naglašava da On ne nalazi nikakvo zadovoljstvo u smrti zlih. Umesto toga, Njegova želja je da se zli pokaju i žive. U Evanđelju nam je rečeno da „fariseji i književnici odbaciše svjet Božij za njih“ (Luka 7,30). Slično, Isus žali nad Jerusalimom koji živi u pobuni protiv Njegovih želja za taj grad: „Koliko puta htjeh da skupim čeda tvoja kao kokoš gnijezdo svoje pod krila, i ne htjeste!“ (Luka 13,34).

Ova biblijska slika ukazuje na to da Božji suverenitet u našem svetu ne isključuje postojanje neispunjenih božanskih želja, s obzirom na odluke Njegovih moralno slobodnih stvorenja. U isto vreme, Bog je i dalje suveren, baš kao što Jov naglašava: „Znam da sve možeš, i da se ne može smesti što naumiš“ (O Jovu 42,2). Pekam sugeriše da „Bog ne dobija uvek ono što želi (svoju idealnu volju), ali će Bog sigurno ostvariti svoju sveobuhvatnu i najdobronamerniju težnju (svoju delotvornu volju)“ – *Philosophia Christi*, knj. 15, br. 2, str. 236. Tačnije, „Bog je dobrovoljno pristao na privremeno nezadovoljstvo koje je izazvalo zlo. Bog je ipak zadovoljan u opštem smislu jer će Njegova namera na kraju biti ispunjena i doneti maksimalno zadovoljstvo celom univerzumu u večno harmoničnom odnosu punom ljubavi“ – str. 235.

**2. Božja svemoć ne znači da je Njegovo proviđenje bez ograničenja.**

Kao Svemogući Bog, Gospod može sve. Za Njega ništa nije nemoguće (1. Mojsijeva 18,14; Marko 14,36; Luka 18,27). Dakle, sa stanovišta moći i slobode, Bog može sve. Međutim, sa stanovišta prirode Njegovog moralnog karaktera i Njegovih slobodnih odluka o postojanju i stvarnosti stvorenog sveta, postoje stvari koje Bog neće i, u tom smislu, ne može učiniti. Iz ove perspektive Sveto pismo potvrđuje da Bog ne može učiniti određene stvari. Na primer, On „ne može da laže“ (Titu 1,2; vidi i Jevrejima 6,18), On „ne može biti iskušavan zlom“ (Jakov 1,13) i „Ne može se odreći“ (2. Timotiju 2,13).

Ovaj sveobuhvatni prikaz Božjeg moralnog karaktera je važan za naše razumevanje božanskog proviđenja, to jest, Božijih postupaka u našem svetu. Iako On ima moć i slobodu da uradi bilo šta po svom promislu, Njegovo proviđenje je ograničeno moralnom prirodom Njegovog karaktera i odluka. Elen G. Vajt ističe da „Bog nikada ne primorava ljude da postupaju protivno svojoj volji ili svojoj savest“ (Velika borba, str. 591 originala). U *Putu Hristu* ona pominje da je „Hristos spreman da nas oslobodi greha, ali On ne želi da prisiljava volju; a ako je upornim prestupom sama volja naklonjena zlu, a mi ne želimo da budemo oslobođeni, ili ne želimo da prihvatimo Njegovu blagodat, šta On onda može da učini? Mi smo svojim odlučnim odbijanjem Njegove ljubavi uništili sami sebe.“ – *Put Hristu*, str. 34 originala.

Ovaj princip znači da, zbog Njegovog karaktera ljubavi, Božja svemoć ne isključuje slobodnu volju Njegovih stvorenja. Njegovi promišljeni postupci ne primoravaju savest, što objašnjava zašto nas On s ljubavlju poziva da izaberemo život, a ne smrt (5. Mojsijeva 30,15-20), i da ne otvrdnemo svoja srca za Njegov glas (Jevrejima 3,7.8). Iako On želi spasenje svih (Jezekilj 33,11; 1. Timotiju 2,4-6; Titu 2,11; 2. Petrova 3,9), Biblija ne uči da će svi biti spaseni (vidi, na primer, Matej 25,31-46; Jovan 5,28.29).

Božja dela vođena Njegovim proviđenjem u skladu su sa Njegovom ljubavlju. Po definiciji, odnos ljubavi se ne može nametnuti, već nužno podrazumeva slobodan izbor. Kao izvor ljubavi (1. Jovanova 4,7.8), Bog ne nameće i ne određuje našu ljubav, već izražava svoju duboku ljubav prema nama sa željom da u nas usadi svoju ljubav (Jovan 3,16). 1. Jovanova 4,19 to odlično definiše: „Da imamo mi ljubav k njemu, jer on najprije pokaza ljubav k nama“. Istinska ljubav prema Bogu zasniva se na ličnom uverenju o Njegovom ljubaznom i pravednom karakteru. Kao što Elen G. Vajt predivno opisuje: „Jedino služba iz ljubavi prihvatljiva je pred Bogom, vernost Njegovih stvorenja morala je da počiva na sigurnosti u Njegovu pravednost i dobronamernost“ – *Patrijarsi i proroci*, str. 42 originala. 

**3. Božanska promisao uključuje idealne i korektivne radnje.**

Božji suverenitet ne isključuje činjenicu da se želje koje Bog ima za nas neće ispuniti i Njegova svemoć ne znači da postupci proizašli iz Njegovog proviđenja primoravaju Njegova stvorenja na odluke. Stoga božansku promisao ne treba definisati samo u terminima idealnih radnji, koje proizlaze iz Božje idealne volje ili želje. S obzirom na to da su mnoge situacije uzrokovane ljudskim odlukama, a koje su nespojive sa Božjom moralnom voljom, nekoliko radnji se preciznije shvataju kao popravne radnje, u smislu da Bog situaciju koja je protivna Njegovoj moralnoj volji pretvara u nešto što je usklađeno sa Njegovom moralnom/idealnom željom.

Pojam popravne radnje posebno je uočen u priči o Josifu. Dvosmislenost njegovog bolnog ali i zadivljujućeg životnog puta je paradoksalno pod uticajem i ljudskih zlih namera i božanskog milostivog proviđenja. Prvo ne isključuje ovo drugo. Ovo poslednje ne opravdava prvo. U tekstu 1. Mojsijeva 50,20, Josif kaže svojoj braći: „Vi ste mislili zlo po me, ali je Bog mislio dobro, da učini što se danas zbiva, da se sačuva u životu mnogi narod“. Ukratko, Božja promisao pretvara jednu krajnje mizernu situaciju, koja je rezultat neopravdanih zlih namera i postupaka ljudskih bića, u blagoslov koji nismo mogli ni da zamislimo. 

Elen G. Vajt opisuje Božju korektivnu promisao: „Zavist je navela Josifovu braću da ga prodaju kao roba; nadali su se da će ga tako sprečiti da postane veći od njih. Dok su Josifa odvodili u Egipat, sebe su varali da više neće imati problema s njegovim snovima, da su uklonili svaku mogućnost da se obistine. Bog je, međutim, preinačio njihove namere i učinio da se ostvari upravo ono što su želeli da spreče“ – *Patrijarsi i proroci*, str. 239 originala.

### TREĆI DEO – PRIMENA U ŽIVOTU

Čak i ako ne sledimo Božje želje koje On ima za naš život, Bog može svaku zastrašujuću situaciju da preobrazi u blagoslov. Na osnovu ove tvrdnje, razgovarajte u svom razredu o sledećim pitanjima: 

1. Šta treba da se promeni u našim životima da bismo u potpunosti dozvolili da zavisimo od Božje volje na ličnom duhovnom putu? Šta možemo da učinimo kako bismo bili sigurni da naši slobodni izbori nisu u suprotnosti sa Božjom voljom?

2. Naš duhovni neuspeh ne utiče na Božju ljubav prema nama. Kako nas ova divna istina motiviše u propovedanju evanđelja?

3. Kako možemo objasniti deci, na njima razumljiv način, da nije sve što se dešava Božja direktna volja?