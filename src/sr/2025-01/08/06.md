---
title:  Hristos je nadvladao svet
date:  20/02/2025
---

Da se sve dešavalo u skladu sa Božjom idealnom voljom, nikad ne bi ni bilo zla, već samo savršenog blaženstva ljubavi i harmonije. Na kraju će svemir biti vraćen u sklad sa tom savršenom, idealnom voljom Božjom. U međuvremenu, Bog sprovodi svoju volju na način koji uzima u obzir slobodne odluke Njegovih stvorenja.

Zamislite takmičenje u pečenju kolača u kojem se od svih učesnika zahteva da koriste određeni broj posebnih sastojaka, ali mogu da dodaju i bilo koje druge sastojke po svojoj volji, kako bi ispekli bilo koju vrstu kolača koju žele. Na kraju, kakav god kolač pekar da napravi, njegov ukus će, makar u izvesnoj meri, biti određen i nekim sastojcima koje pekar nije izabrao. 

Slično tome (u ograničenom pogledu), pošto se Bog obavezao da će poštovati onu vrstu slobode stvorenja koja je neophodna za ljubav, mnogi od „sastojaka“ koji čine svetsku istoriju nisu izabrani od Boga, već su čak i suprotni onome što Bog želi. 

Prema tom shvatanju, božansko proviđenje nije jednodimenzionalno, kao da Bog jednostrano kontroliše sve što se dešava. Naprotiv, ono zahteva (u najmanju ruku) dvodimenzionalno shvatanje Božjeg proviđenja. Ponekad je Božje delovanje uzrok nekih pojava, ali postoje i one druge, koje su rezultat slobodnih odluka stvorenja (kao i sva zla). Mnogo toga se dešava što Bog ne želi da se desi.

`Pročitajte stih Jovan 16,33. Kakvu nadu nam, čak i usred nevolja, taj tekst pruža?`

Vera ljudi može da se pokoleba, naročito u trenucima patnje ili iskušenja, zato što se drže pogrešnog ubeđenja će ih Bog poštedeti, ili da bi trebalo da ih poštedi patnje i iskušenja u ovom životu. Međutim, Isus iznosi sasvim drugačiju priču, upozoravajući svoje sledbenike da će doživeti iskušenja i nevolje na ovom svetu, ali da postoji nada, zato što je On nadvladao svet (Jovan 16,33).

Činjenica da se srećemo sa patnjama i iskušenjima ne znači da je to ono što Bog, u idealnom slučaju, želi za nas. Uvek moramo imati na umu širu sliku – veliku borbu. Ali možemo biti sigurni da, i pored toga što zlo samo po sebi nije neophodno za postojanje dobra, Bog može da izvuče nešto dobro čak i iz loših događaja. Kad se uzdamo u Boga, On može da iskoristi čak i patnje, kako bi nas privukao bliže sebi i motivisao da budemo saosećajni i brižni prema drugima.