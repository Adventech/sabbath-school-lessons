---
title:  Naš suvereni Bog
date:  16/02/2025
---

**„Bog je suveren“, propovedao je pastor za mlade u svojoj srednjo­školskoj grupi. „To znači da On kontroliše sve što se dešava.“ Na to je jedan zbunjeni srednjoškolac uzvratio: „Dakle, Bog je imao kontrolu nad tim što je moj pas uginuo. Zašto bi Bog ubio mog psa?“**

Pokušavajući da odgovori na to, pastor za mlade je rekao: „To je nezgodno pitanje. Ali Bog ponekad dopušta da prođemo kroz teške trenutke da bismo bili spremni ubuduće, kada se dogodi nešto još teže. Sećam se kako je meni bilo teško kad mi je pas uginuo. Ali prolaženje kroz to iskustvo pomoglo mi je da izađem na kraj sa još težim trenucima kasnije, kad mi je baka umrla. Misliš li da to ima smisla?“ 

Posle duže pauze, srednjoškolac je odgovorio: „Znači, Bog je ubio mog psa da bi me pripremio za trenutak kada će ubiti moju baku?“ – Marc Cortez, citirano u: John C. Peckham, *Divine Attributes: Knowing the Covenantal God of Scripture* (Michigan: Baker Academic, 2021), str. 141 

Ljudi ponekad pretpostavljaju da se sve događa upravo onako kako Bog hoće. Šta god da se dešava u svetu, to je tačno onako kako je Bog hteo da se desi. Na kraju krajeva, Bog je svemoćan. Kako bi onda moglo se dogodi bilo šta što Bog ne želi da se dogodi? Prema tome, šta god da se desi, koliko god to loše bilo, to je Božja volja. Tako bar uči ova teologija.

`Pročitajte sledeće tekstove: Psalmi 81,11-14; Isaija 30,15.18; Isaija 66,4 i Luka 13,34. Kako ti tekstovi odgovaraju na pitanje da li se Božja volja uvek sprovodi?`

Dok mnogi veruju da Bog mora uvek da dobije ono što hoće, Biblija iznosi sasvim drugačiju priču. Sveto pismo uvek iznova prikazuje Boga kao nekoga ko doživljava da mu želje ne budu ispunjene. To jest, ono što se dešava često je u suprotnosti sa onim što Bog kaže da bi On zapravo više voleo da se desi. U mnogo slučajeva, Bog izričito tvrdi da je ono što se dešava suprotno onome što On želi. On je hteo jedan ishod za svoj narod, ali su oni umesto toga izabrali nešto drugo. I sam Bog jadikuje: „Ne posluša narod moj glasa mojega... O kad bi narod moj slušao mene, i sinovi Izrailjevi hodili putovima mojim! Brzo bih pokorio neprijatelje njihove“ (Psalmi 81,11.13.14).

`Razmislite o implikacijama bilo koje teologije koja sve što se događa pripisuje direktnoj volji Božjoj. Koju bi vrstu dubokih problema, pogotovu u kontekstu problema zla, jedna takva teologija mogla da stvori?`