---
title:  Božja ljubav prema pravdi
date:  07/02/2025
---

### PRVI DEO – OPŠTI PREGLED

**Ključni tekst:** Jeremija 9,24

**Središte proučavanja:** Psalam 33,5; Jeremija 18,7-10; Malahija 3,6; Jakov 1,17.

**Uvod:** U celom Svetom pismu, Božja ljubav i pravda predstavljaju suštinu Njegovog karaktera. Ove osobine otkrivaju Njegovo snažno interesovanje za pravdu i pravednost.

**Teme u pouci:**

1. Ljubav i pravda su nerazdvojivi: Iako nismo navikli da razmišljamo o ljubavi i pravdi u istom kontekstu, u celom Svetom pismu prava ljubav zahteva pravdu, a istinska pravda je vođena ljubavlju. Nasuprot tome, ljubav bez pravde je popustljivost prema zlu; a pravda bez ljubavi sastoji se od hladnog legalizma. Stoga, istinska ljubav i pravda opisuju savršeni Božji karakter. On voli pravdu i posmatra kako se pravda sprovodi u svetu.

2. Božja pravda zahteva postojanost: pravda je temelj Božje vladavine. Njegovi postupci su zasnovani na postojanosti božanskog moralnog karaktera, a ne na nasumičnim odlukama i nepravednim delima. Božja pravda proizlazi iz Njegove doslednosti principima, jer On nikada ne laže, a Njegova obećanja su sigurna. Dok Sveto pismo potvrđuje Božju moralnu nepromenljivost, ono takođe ukazuje na to da se Njegovi postupci mogu promeniti u zavisnosti od promene ljudskih odluka.

3. Božja pravda uzima u obzir pokajanje: U Svetom pismu nalazimo izjave o tome da Bog ne popušta, u značenju da On ne laže. Takođe, odlomci Starog zaveta ukazuju na to da se Bog kaje, u smislu da nije doneo očekivanu osudu koju je najavio zbog ljudskih nedela. Božje popuštanje ne znači da je lagao o svojoj odluci, već da On menja svoje postupke prema ljudima ako se pokaju i odluče da žive životom zajedništva sa Njim. 

**Primena u životu:** Uzimajući u obzir da Bog može promeniti način na koji postupa prema svom narodu, onog trenutka kada odluče da Ga prihvate ili odbace, kako možemo odražavati Božju pravdu punu ljubavi dok reagujemo na nepravdu u svetu?

### DRUGI DEO – KOMENTAR

**1. Ljubav i pravda su nerazdvojivi.**

Mnogi ljudi obično misle da se ljubav i pravda međusobno isključuju. Prema ovom gledištu, čovek ne može biti pravedan i pun ljubavi u isto vreme jer se smatra da je ljubav blaga i onemogućava, ili barem zamagljuje, predviđenu primenu pravde. Nasuprot tome, tvrdi se da pravda mora biti objektivna i nepristrasna. Dakle, ona nužno isključuje svaki oblik milosti i ljubavi. 

Međutim, ovo gledište nije jedini (niti najbolji) način razmišljanja o razlici između ljubavi i pravde. U stvari, ljubav i pravda ne čine dihotomiju u Bibliji, već su ispravno povezane u opisu savršenog Božjeg karaktera. U biblijskom holističkom izveštaju o ljubavi i pravdi, jedno se ne može ispravno zamisliti bez drugog. Ljubav bez pravde je zapravo nepravda, dok je ideja pravde bez ljubavi zaista hladan legalizam. U stvari, Biblija ide još korak dalje u opisu Božjeg karaktera. Bog ne spaja samo ljubav i pravdu, već On zapravo voli pravdu (Psalam 33,5; Isaija 61,8).

Hebrejski izraz za pravdu, koji nalazimo u tekstovima Psalam 33,5 i Isaija 61,8, je *mišpat*, koji prenosi ideju ispravne politike vladajućih tela. Prema Robertu Kalveru, dok moderne koncepcije demokratske vlasti razdvajaju zakonodavnu, sudsku i izvršnu funkciju, *mišpat* nije „ograničen samo na sudske procese“, već se zapravo odnosi na „sve funkcije vlade“. Iz ove perspektive, ako nema razdvajanja funkcija, vlada u biblijskim vremenima prvenstveno se fokusirala na figuru vladara, a ne na zakone. Takođe, vladar/sudija je imao izvršna i „sudska ovlašćenja“. Drugim rečima, vladar/sudija ne samo da je donosio sudske odluke već je i izvršavao ili izazivao njihovo izvršenje. Na primer, kada se David pozvao na Boga kao sudiju u svojoj raspravi sa Saulom, David nije samo razmišljao u smislu sudske odluke, već je takođe pretpostavio i sudsko izvršenje izbavljenja i opravdanja: „GOSPOD neka sudi između mene i tebe, i neka me osveti od tebe“ (1. Samuilova 24,13). (Robert D. Kalver, „2443 שָׁפַט,“ izd. R. Lerd Haris, Glison L. Arčer Junior i Brus K. Valtke, *Theological Wordbook of the Old Testament* [Chicago: Moodi Press, 1980], str. 948).

Ako uzmemo u obzir ovo široko shvatanje pravde, tvrdnja da Bog voli pravdu podrazumeva najmanje dve važne tačke za naše proučavanje Boga. Prvo, Božja pravda nije povezana samo sa zakonima, već se u osnovi tiče Njegovog srca i karaktera. Drugo, On ne voli samo razmatranje pravde već i njeno izvršenje.

**2. Božja pravda zahteva postojanost.**

Ako se pravda odnosi na zdravu vladu, sa dobrim rasuđivanjem i izvršenjem, kao što je gore istaknuto, ona mora isključiti mogućnost nasumičnih ili hirovitih odluka od strane vladara. Iz ove perspektive, pravda zahteva postojanost i regularnost. Postoje dva glavna odlomka u Svetom pismu, jedan u Starom i drugi u Novom zavetu, koji se obično koriste da potvrde Božju nepromenljivost. Dok je koncept nepromenljivosti u velikoj meri opterećen filozofskim pretpostavkama u raspravama o doktrini o Bogu u različitim tradicijama hrišćanske teologije, sa sigurnošću se može reći da Malahija 3,6 i Jakov 1,17 naglašavaju postojanost Božjeg moralnog karaktera. Da bismo to još preciznije izrazili: On je moralno postojan ili nepromenljiv.

Treće poglavlje Knjige proroka Malahije oblikovano je idejom Božje pravde. Na kraju drugog poglavlja, u stihu Malahija 2,17, stoji pitanje: „Gdje je Bog koji sudi?“ Drugim rečima, šta će se dogoditi sa svakim „ko god čini zlo“? Kao odgovor na ovo osnovno pitanje, Malahija 3. poglavlje naglašava dolazak božanskog suda: „Ali ko će podnijeti dan dolaska njegova? i ko će se održati kad se pokaže?“ (Malahija 3,2). Presuda posebno ima u vidu buntovnu istoriju Božjeg naroda, ali ova ozbiljna poruka je zapravo zamišljena kao poziv na pokajanje. Stoga, ton buduće Božje presude je na kraju pun nade.

U ovom kontekstu suda i nade, Gospod naglašava da se On ne menja, i ta činjenica je zaista razlog zašto Njegov narod nije uništen (Malahija 3,6). Istovremeno, poziv u tekstu Malahija 3,7: „Vratite se k meni, i ja ću se vratiti k vama“, naglašava odnosnu i pozitivnu promenu stava od strane Boga, tj. šta je to što bi On želeo da uradi, u zavisnosti od pokajanja ljudi.

U tekstu Jakov 1,17 takođe je podvučena ideja božanske postojanosti i moralne nepromenljivosti. Kontekst 1. glave ukazuje na to da iskušenja nisu podstaknuta od strane Boga, jer nam On dosledno i neprestano daje dobre i savršene darove. Tako, umesto hirovite kombinacije iskušenja i darova, On nam uvek dosledno nudi samo darove. Kod Njega, kao „Oca svetlosti“, nema „promjenjivanja ni mijenjanja vidjela i mraka“ (Jakov 1,17). Vezu između Boga kao Tvorca svetlosti i Njegove postojanosti takođe ističe i Psalam 136, u delu ponavljajućeg naglaska psalma: „Jer je dovijeka milost Njegova“. Psalmista podvlači stvaralačku moć i postojanost Božju: „[Koji je] stvorio velika vidjela; jer je dovijeka milost njegova; Sunce, da upravlja danom; jer je dovijeka milost njegova; Mjesec i zvijezde, da upravljaju noću; jer je dovijeka milost njegova“ (Psalam 136,7–9).

**3. Božja pravda uzima u obzir pokajanje.**

Čini se da Stari zavet ima paradoksalne izjave o prirodi Boga koji se kaje i popušta. S jedne strane, imamo odlomke, kao što je 4. Mojsijeva 23,19 („Bog nije čovjek da laže, ni sin čovječji da se pokaje. Što kaže neće li učiniti, i što reče neće li izvršiti?”), koji potvrđuju Božju postojanost. Tačnije rečeno, Gospod ne popušta. Glavna poenta ovih izjava je da Bog ne laže, što je u skladu sa novozavetnim učenjem o Bogu, u tekstovima Titu 1,2 i Jevrejima 6,18.

S druge strane, starozavetni odlomci govore o Božjem popuštanju ili pokajanju u smislu da nije doneo sud koji je najavio protiv onih koji su činili zlo. Jedan od najpoznatijih primera je božansko milosrđe pokazano prema Nineviji u Joninoj knjizi (Jona 3,10), gde se sam Jona, na početku 4. poglavlja, ne slaže sa Božjim pokajanjem. Jonino objašnjenje zašto ne želi da objavi nadolazeću božansku presudu Nineviji učvršćuje Božju milost: „A Joni bi vrlo nedrago, i rasrdi se. I pomoli se Gospodu i reče: Gospode! ne rekoh li to kad još bijah u svojoj zemlji? zato šćah prije pobjeći u Tarsis; jer znah da si ti Bog milostiv i žalostiv, spor na gnjev i obilan milosrđem, i kaješ se oda zla“ (Jona 4,1.2). 

Jona 4,2 sadrži najmanje tri važna razloga zašto ovo Božje „popuštanje“ ne bi trebalo da bude iznenađenje. Prvo, sam Jona ukazuje da je od početka sumnjao da će se takav ishod dogoditi. Ovo iščekivanje Božje milosti je pravi razlog zašto je Jona pobegao u Tarsis. Drugo, njegova izjava o Bogu ovde podseća na tekstove 2. Mojsijeva 32,14 i 2. Mojsijeva 34,6.7, gde je sam Izrailj bio predmet Božjeg pokajanja. Dakle, mnogo pre božanskog popuštanja u vezi sa Ninevijom, Bog je u prošlosti učinio isto sa Izrailjem. Treće, ova vrsta popuštanja ne znači da je Bog lagao o svojim najavljenim namerama, jer On objašnjava u stihovima Jeremija 18,7–10 da „kad bih rekao za narod i za carstvo da ga istrijebim i razorim i zatrem; Ako se obrati narod oda zla, za koje bih rekao, i meni će biti žao sa zla, koje mišljah da mu učinim. A kad bih rekao za narod i za carstvo da ga sazidam i nasadim; Ako učini što je zlo preda mnom ne slušajući glasa mojega, i meni će biti žao dobra koje rekoh da mu učinim“. Dakle, Bog menja svoj odnos prema ljudima ako oni menjaju svoj odnos prema Njemu.    

### TREĆI DEO – PRIMENA U ŽIVOTU

Sveto pismo potvrđuje Božju moralnu nepromenljivost, ali On se može promeniti u odnosu prema svom narodu kada oni odluče da Ga prihvate ili odbace. Imajući na umu ovu ideju, razgovarajte o sledećim pitanjima:

1. Kako možemo odražavati Božju pravdu dok reagujemo na nepravdu u svetu?

2. Bog se kaje i menja svoje namere u zavisnosti od stava ljudi prema Njemu. Da li je Božja pravda puna osvete i odmazde, ili predviđa neki oblik obnove? Objasni. Kako je Božje pokajanje povezano sa obnovom?

3. Bog je voljan da popusti i obnovi svoj odnos sa svojim narodom. Iz ove perspektive, kako možemo negovati pravdu i ljubav da bismo obnovili prekinute veze?

4. Da li je bilo trenutaka kada ste pokušali da se suočite sa nepravdom i to je krenulo gore nego što ste očekivali? Ako jeste, kako ste odgovorili? Kako možete nastaviti da tragate za pravdom i pomažete najugroženijima?

5. Da li ste ikada bili nepravedno tretirani? Ako jeste, kakav je bio ishod vaše situacije? Kako vaše iskustvo utiče na način na koji se ophodite prema drugima?