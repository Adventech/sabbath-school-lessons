---
title:  Bog koji se kaje?
date:  05/02/2025
---

Može li Bog da se „pokaje“? Ako može, šta bi to značilo? Videli smo da se Božji karakter nikad ne menja. Međutim, neki biblijski tekstovi govore o tome kako se Bog „kaje“ ili „odustaje“. Bar kad je reč o ljudima, pokajanje podrazumeva da je neko učinio nešto loše. Kako onda neki biblijski tekstovi mogu da prikazuju Boga kao nekoga ko se „kaje“?

`Pročitajte stih 2. Mojsijeva 32,14 i uporedite ga sa tekstom Jeremija 18,4-10. Šta mislite o tim opisima Božjeg „žaljenja“ i „odustajanja“?`

U tim i u mnogim drugim odlomcima Bog je prikazan kao neko ko odustaje od osude u odgovoru na pokajanje ili neko posredovanje od strane naroda. Bog obećava da će se, ako se narod odvrati od svoje zloće, i On odvratiti od osude koju je planirao. Božje odvraćanje od izvršenja osude u odgovoru na ljudsko pokajanje uobičajena je tema u celom Svetom pismu. 

`Pročitajte tekstove 4. Mojsijeva 23,19 i 1. Samuilova 15,29. Čemu nas oni uče u pogledu toga da li se Bog „kaje“ i „predomišlja“ ili ne?`

U tim odlomcima se izričito kaže da Bog „nije čovek da bi se predomišljao“ (1. Samuilova 15,29, Milin) i „Bog nije čovjek da laže, ni sin čovječji da se pokaje. Što kaže neće li učiniti, i što reče neće li izvršiti?“ (4. Mojsijeva 23,19). Ti tekstovi, čitani u svetlu drugih odlomaka, ne mogu se shvatiti u smislu da Bog uopšte nikad ne „popušta“, već prenose istinu da se Bog ne „predomišlja“ i ne „kaje“ na način kako to ljudi rade. Naprotiv, Bog uvek drži svoja obećanja, i premda ponekad menja pravac delovanja u odgovoru na ljudsko pokajanje, On to uvek čini u skladu sa svojom dobrotom i svojom Rečju. Bog odustaje od osude u odgovoru na pokajanje, upravo zato što je Njegov karakter dobar, pravedan, milostiv i pun ljubavi.

`Kakav je značaj tih biblijskih prikaza božanskog „popuštanja“? Šta nam to govori o postojanosti Božjeg karaktera, uporedo sa činjenicom da On ulazi u istinske odnose davanja i uzimanja, koji su zapravo ono što je za Njega stvarno važno?`