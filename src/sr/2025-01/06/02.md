---
title:  Ljubav i pravda
date:  02/02/2025
---

Kroz celo Sveto pismo ljubav i pravda idu zajedno. Prava ljubav zahteva pravdu, a istinska pravda se može sprovesti i zadovoljiti samo u ljubavi. Mi nismo navikli da razmišljamo o ta dva pojma kao o nečemu što ide zajedno, ali to je samo zato što je ljudski rod u velikoj meri izopačio i ljubav i pravdu.

`Pročitajte sledeće stihove: Psalmi 33,5; Isaija 61,8; Jeremija 9,24; Psalmi 85,10 i Psalmi 89,14. Kako oni rasvetljavaju Božju zainteresovanost za pravdu?`

Ti tekstovi izričito tvrde da Bog voli pravdu (Psalmi 33,5; Isaija 61,8). U Svetom pismu pojmovi „ljubav“ i „pravda“ neraskidivo su povezani. Njegova ljubav i Njegova pravednost idu zajedno, i Bog je duboko zainteresovan za to da se pravičnost i pravda sprovode u svetu.  

Iz dobrog razloga, dakle, proroci dosledno osuđuju sve vrste nepravde, uključujući nepravedne zakone, lažna merila, tlačenje i nepravično postupanje prema siromasima, udovicama ili bilo kome ko je ranjiv. Mada ljudi čine mnoga zla i nepravde, Bog je taj koji neprestano čini „milost i sud i pravdu na zemlji“ (Jeremija 9,24). U skladu s tim, u celom Svetom pismu, oni koji su verni Bogu željno iščekuju božanski sud kao nešto što je veoma dobro, jer on donosi kaznu zločincima i mučiteljima, a pravdu i oslobođenje žrtvama nepravde i nasilja.	

Zapravo, pravičnost i pravda su temelj Božje vladavine. Božja moralna vladavina ljubavi je poštena i pravična, sasvim različita od korumpiranih vlada ovog sveta, koje često podržavaju nepravdu radi ličnog dobitka i lične moći. U Bogu, „milost i istina srešće se, pravda i mir poljubiće se“ (Psalmi 85,10).

A Bog nam jasno daje do znanja šta očekuje od nas. „Pokazao ti je, čovječe, što je dobro; i šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?“ (Mihej 6,8). Ako postoji išta u Božjem karakteru što bi trebalo da odražavamo, onda bi ljubav – kao i pravda i milost koje iz nje proizlaze – u tome bila od suštinske važnosti.

`Koji primeri izopačene ljudske pravde postoje čak i sada? Kako onda da ne vapimo Bogu da Njegova savršena pravda jednog dana dođe?`