---
title:  Božji nepromenljivi karakter
date:  04/02/2025
---

`Pročitajte stihove Malahija 3,6 i Jakov 1,17. Šta ti tekstovi uče o Božjem karakteru?`

U tekstu Malahija 3,6, Bog izjavljuje: „Ja Gospod ne mijenjam se.“ Premda neki čitaju taj deo stiha i razumeju ga kao da se Bog ni na koji način ne menja, ostatak stiha i njegov neposredni kontekst pokazuju da je Božja nepromenljivost, koja je tu objavljena, zapravo Božja moralna nepromenljivost. Ostatak tog stiha ukazuje da Bog može da se promeni u smislu odnosa prema nekome, jer On kaže: „Zato vi, sinovi Jakovljevi, ne izgiboste.“ I već u sledećem stihu, Bog poziva svoj narod: „Vratite se k meni, i ja ću se vratiti k vama“ (Malahija 3,7).

Dakle, Bog sa svojim stvorenjima zaista ulazi u odnose koji podrazumevaju udaljavanje i ponovno zbližavanje, ali kroz sve takve burne veze, i kroz sve ostalo, Božji karakter ostaje postojan. To potvrđuje i stih Jakov 1,17 koji objavljuje da svi dobri i savršeni darovi dolaze od Boga koji se ne menja. Bog nije izvor zla.

Ovde i na drugim mestima, Sveto pismo u više navrata uči da je Božji karakter nepromenljiv. Drugim rečima, Biblija uči da je Bog u moralnom smislu nepromenljiv. Ipak, Bog može da uđe, i ulazi, u stvarni odnos sa stvorenjima, kojima uzvraća na odgovarajući način, ali uvek sa ljubavlju i pravdom.

`Pročitajte sledeće tekstove: 2. Timotiju 2,13; Titu 1,2 i Jevrejima 6,17.18. Šta oni uče o Bogu?`

Bog ne može da se odrekne sebe samog. Bog nikad ne laže i Božja obećanja ne mogu se prekršiti. Možemo biti uvereni da je Bog Biblije isti Bog koji je (u Hristu) svojevoljno predao sebe za nas na krstu. On je Bog na koga se možemo bezrezervno osloniti, i s poverenjem i nadom gledati u budućnost, jer, kao što stih Jevrejima 13,8 kaže: „Isus Hristos juče je i danas onaj isti i vavijek.“

`Kako možete naučiti da se uzdate u Božju dobrotu čak i kad vam u životu zaista loše ide? Kako nam slika Boga na krstu pomaže da naučimo da se oslanjamo na Njegovu dobrotu?`