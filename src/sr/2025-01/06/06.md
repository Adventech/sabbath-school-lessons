---
title:  Čvrsto se držite ljubavi i pravde
date:  06/02/2025
---

Sveto pismo dosledno uči da je „Gospod Bog tvoj Bog, Bog vjeran, koji drži zavjet svoj i milost svoju do tisuću koljena onima koji ga ljube i drže zapovijesti njegove“ (5. Mojsijeva 7,9). Njegov karakter dobrote i ljubavi vrhunski je predstavio Isus na krstu (videti: Rimljanima 3,25.26; Rimljanima 5,8). Prema stihu Psalmi 100,5, „dobar (je) Gospod; milost je njegova uvijek, i istina njegova od koljena na koljeno“ (uporediti sa stihom Psalmi 89,2). Dakle, Bogu se može verovati. On daje samo dobre darove svojoj deci (Jakov 1,17; uporediti sa tekstom Luka 11,11-13). Zapravo, On daruje dobre stvari čak i onima koji se postavljaju kao Njegovi neprijatelji.

`Pročitajte tekst Matej 5,43-48. Čemu nas on uči o Božjoj neverovatnoj ljubavi? Kako bi trebalo da postupamo prema drugima u svetlu tog Isusovog učenja?`

Matej 5 opisuje Božju ljubav kao savršenu. Nesavršena ljubav je kad volimo samo one koji vole nas. Ali Bog voli čak i one koji Ga mrze, čak i one koji se postavljaju kao Njegovi neprijatelji. Njegova ljubav je potpuna, pa otuda i savršena. 

Premda Božja ljubav, kao i milost, uveliko premašuje sva razumna očekivanja, ona nikad ne zaobilazi pravdu, niti joj protivreči. Naprotiv, ona spaja pravdu i milost (Psalmi 85,10). Isto tako, Biblija i nas podstiče: „Čuvaj milost i pravdu, i uzdaj se vazda u Boga svojega“ (Osija 12,7). Odnosno, kao što u drugom prevodu stoji: „Čvrsto se drži ljubavi i pravde“ (Osija 12,6, prevod sa engleskog /ESV/; uporediti sa stihom Luka 11,42).

Na kraju, sam Bog će uspostaviti savršenu pravdu. Stih Rimljanima 2,5 uči da „će se otkriti Božiji pravedni sud“ (Rimljanima 2,5 SSP). Konačno, iskupljeni će pevati: „Velika su i divna djela tvoja, Gospode Bože svedržitelju, pravedni su i istiniti putovi tvoji, care svetijeh. Ko se neće pobojati tebe, Gospode, i proslaviti ime tvoje? Jer si ti jedan svet; jer će svi neznabošci doći i pokloniti se pred tobom; jer se tvoji sudovi javiše“ (Otkrivenje 15,3.4; uporediti sa stihovima Otkrivenje 19,1.2).

`Isaija 25,1 objavljuje: „Gospode, ti si Bog moj, uzvišivaću te, slaviću ime tvoje, jer si učinio čudesa; namjere tvoje od starine vjera su i istina.“ Kako možemo naučiti da slavimo Boga, čak i u lošim vremenima? Kako i sam vaš život može biti prinošenje hvale Bogu na način koji promoviše pravdu u vašoj sferi uticaja?`