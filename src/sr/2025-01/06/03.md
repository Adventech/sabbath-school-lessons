---
title:  Bog je sasvim dobar i pravedan
date:  03/02/2025
---

Bog ne samo da tvrdi da voli pravdu i ne samo da poziva ljude da vole i čine pravdu, već i sam savršeno i nepokolebljivo pokazuje te osobine. Sveto pismo uči da je Bog u potpunosti svet, veran, pravedan i pun ljubavi. Bog uvek čini samo ono što je ljubazno, ispravno i pravedno. On nikad ne čini ništa loše. 

`Pročitajte stihove 5. Mojsijeva 32,4 i Psalmi 92,15. Čemu nas ti odlomci uče o Božjoj vernosti i pravednosti?`

Ovi i mnogi drugi odlomci objavljuju da je Bog pravedan i pun ljubavi – i „nema u njemu nepravde“ (Psalmi 92,15; uporediti sa stihovima Psalmi 25,8 i Psalmi 129,4). Bog „ne čini nepravde, svako jutro iznosi sud svoj na vidjelo, ne izostaje, ali bezbožnik ne zna za stid“ (Sofonija 3,5). Zapazite direktnu suprotnost između Božjeg karaktera i karaktera onih koji vole nepravdu.

Bog zna šta je najbolje za svakoga, želi ono što je najbolje za svakoga i neprestano radi na tome da ostvari najbolji ishod za sve koji su u to uključeni. 

`Pročitajte tekstove Psalmi 9,7.8 i Psalmi 145,9-17. Šta ti stihovi uče o Bogu?`

Biblijski Bog je „pravedan sudija“ (Psalmi 7,11) i nikakvo zlo pored Njega ne obitava (Psalmi 5,4). Kao što stih 1. Jovanova 1,5 kaže, „Bog (je) vidjelo, i tame u njemu nema nikakve“. Zaista, Bog nije samo savršeno dobar već, prema stihu Jakov 1,13, „Bog (se) ne može zlom iskušati“ (uporediti sa stihom Avakum 1,13).

U svemu tome, Božja dobrota i slava su neraskidivo povezane. I dok mnogi obožavaju moć, Bog je svemoćan, ali On svoju moć ispoljava samo na načine koji su pravedni i puni ljubavi. Nije slučajno što je Bog, kada Ga je Mojsije zamolio: „Pokaži mi slavu svoju“, odgovorio rekavši: „Učiniću da prođe sve dobro moje ispred tebe“ (2. Mojsijeva 33,18.19).

`Zašto jedan tako dobar Bog dopušta tako mnogo zla na ovom svetu? Razgovarajte u razredu o svom odgovoru.`