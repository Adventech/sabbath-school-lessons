---
title:  Za dalje proučavanje
date:  07/02/2025
---

U knjizi *Put Hristu* od Elen G. Vajt pročitajte poglavlje pod naslovom „Božja ljubav prema čoveku“, str. 9-15 (original).

„Božja reč otkriva Njegov karakter. On je lično objavio svoju beskrajnu ljubav i milost. Kada je Mojsije zamolio: ’Pokaži mi slavu svoju’, Gospod je odgovorio: ’Učiniću da prođe sve dobro moje ispred tebe’ (2. Mojsijeva 33,18.19). To je Njegova slava. Gospod je prošao pored Mojsija i objavio: ’Gospod, Gospod, Bog milostiv, žalostiv, spor na gnev i obilan milosrđem i istinom. Koji čuva milost tisućama, prašta bezakonje i nepravde i grehe’ (2. Mojsijeva 34,6.7). On je ’spor na gnev i obilan milosrđem’, ’jer mu je mila milost’ (Jona 4,2; Mihej 7,18).

Bog je nebrojenim znamenjima na Nebu i Zemlji povezao naša srca sa sobom. On je želeo da nam se otkrije preko dela u prirodi i najdubljih i najnežnijih zemljaskih veza, koje poznaju ljudska srca. Pa ipak, sve to nesavršeno predstavlja Njegovu ljubav. Iako svi ti dokazi postoje, neprijatelj dobra zaslepio je umove ljudi, tako da su u strahu gledali Boga, smatrajući Ga strogim i nemilostivim. Sotona je naveo ljude da zamišljaju Boga kao biće kome je najvažnija odlika stroga pravda – nekoga koji je strogi sudija, okrutan, poverilac pun zahteva. On je predstavljao Tvorca kao biće koje budno motri da otkrije greške i zablude ljudi, da bi mogao da ih pohodi svojim sudovima. Isus je došao da živi među ljudima zato što je bilo potrebno ukloniti ovu mračnu senku otkrivanjem Božje beskonačne ljubavi prema svetu.“ – Elen G. Vajt, *Put Hristu*, str. 10, 11 (original).

**Pitanja za razgovor:**

1. Zašto je toliko važno prepoznati da je Božja slava povezana sa Njegovom dobrotom? Na koji način to ispravlja teologiju o slavi koja naglašava suštu moć, bez naglašavanja Božje ljubavi i Njegovog karaktera?

2. Da li ste ikad dovodili u pitanje Božju dobrotu? Da li poznajete nekoga ko dovodi u pitanje Božju dobrotu zbog načina na koji oni koji tvrde da slede Boga ponekad postupaju, ili jednostavno zbog sveg zla na ovom svetu? Kako ste sami za sebe razrešili to pitanje, i kako biste mogli pomoći nekome ko se bori sa pitanjem o Božjoj dobroti? Pogledajte pouku za sledeću sedmicu.

3. Razjasnite detaljnije u razredu odgovor na pitanje od ponedeljka. Kako nam realnost velike borbe pomaže da razumemo sve to zlo koje danas postoji?