---
title:  Božja večna ljubav
date:  05/01/2025
---

Sveto pismo je jasno – Bog voli svakoga. Najpoznatiji stih u Svetom pismu, Jovan 3,16, objavljuje sledeću istinu: „Jer Bogu tako omilje svijet da je i sina svojega jedinorodnoga dao, da nijedan koji ga vjeruje ne pogine, nego da ima život vječni.“ 

Pročitajte sledeće stihove: Psalmi 33,5 i Psalmi 145,9. Šta ti stihovi uče o tome koliko daleko sežu Božja dobrota, saosećanje i milosrđe?

Neki možda misle da su nedostojni ljubavi, ili da Bog voli sve druge, ali ne i njih. Međutim, Biblija dosledno objavljuje da Bog voli svaku pojedinačnu osobu. Ne postoji niko koga On ne voli. I zato što voli svakoga, Bog isto tako želi i da svi budu spaseni. 

`Pročitajte sledeće tekstove: 2. Petrova 3,9; 1. Timotiju 2,4 i Jezekilj 33,11. Čemu nas ti tekstovi uče o Božjoj želji da spase svakoga?`

Stih posle Jovan 3,16 dodaje: „Jer Bog ne posla sina svojega na svijet da sudi svijetu, nego da se svijet spase kroza nj“ (Jovan 3,17). Da zavisi samo od Boga, svako ljudsko biće bi prihvatilo Njegovu ljubav i bilo spaseno. Ipak, Gospod nikome neće nametnuti svoju ljubav. Ljudi su slobodni da je prihvate ili odbace. 

I mada je neki odbacuju, Bog nikad ne prestaje da ih voli. U stihu Jeremija 31,3 On javlja svom narodu: „Ljubim te ljubavlju vječnom, zato ti jednako činim milost.“ I na drugim mestima, Biblija uvek iznova uči da Božja ljubav traje zauvek (videti, na primer, tekst Psalmi 136). Božja ljubav nikad ne prestaje. Nama je teško da to shvatimo, jer nam je često lako da ne volimo druge, zar ne?

Međutim, ako bismo mi kao pojedinci uspeli da naučimo kako da iskusimo realnost te ljubavi – to jest, da sami za sebe spoznamo Božju ljubav – koliko bismo drugačije živeli i postupali prema drugima!

`Ako Bog voli svakoga, to znači da On mora da voli i neke osobe prilično gadnog karaktera, jer ima nekih (zapravo, ima puno) ljudi koji su zaista dostojni prezira. Čemu bi Božja ljubav prema takvim ljudima mogla da nas nauči, kada je reč o tome kako bi mi trebalo da nastojimo da se odnosimo prema njima?`