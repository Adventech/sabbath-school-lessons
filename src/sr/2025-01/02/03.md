---
title:  Zavetna ljubav
date:  06/01/2025
---

Božji poseban odnos ljubavi prema nama Biblija često opisuje koristeći porodične ili rodbinske veze kao metafore, naročito metafore o ljubavi između muža i žene, ili dobre majke prema svom detetu. Te metafore se koriste naročito da bi oslikale poseban odnos između Boga i Njegovog zavetnog naroda. To je odnos zavetne ljubavi, koji podrazumeva ne samo Božju ljubav prema Njegovom narodu, već i očekivanje da će ljudi prihvatiti tu ljubav i da će zauzvrat voleti Njega (i jedni druge). 

`Pročitajte tekst 5. Mojsijeva 7,6-9. Čemu nas ti stihovi uče kada je reč o Božjem sklapanju zaveta i o Njegovoj dobroti?`

Stih 5. Mojsijeva 7,9 opisuje posebnu vrstu ljubavi koju Bog ima sa svojim zavetnim narodom, odnos koji delimično zavisi od toga da li oni ostaju verni ili ne. Božja ljubav nije uslovna, ali zavetni odnos sa Njegovim narodom jeste. 

Reč koja se prevodi kao „dobrota“ ili „milost“ u stihu 5. Mojsijeva 7,9, hesed, sama po sebi predstavlja primer zavetnog aspekta božanske ljubavi (i mnogo više od toga). Hesed se često koristi da opiše veličinu Božje milosti, dobrote i ljubavi. Između ostalog, hesed se odnosi na ljubaznost, ili nepokolebljivu ljubav prema drugome unutar postojećeg uzajamnog odnosa ljubavi. On takođe i pokreće takav odnos, uz očekivanje da će i druga strana pokazati, za uzvrat, istu ljubaznost. 

Božji hesed pokazuje da je Njegova ljubaznost krajnje pouzdana, postojana i trajna. Ipak, u isto vreme, primanje blagodati heseda je uslovno, zavisno od spremnosti Njegovog naroda da bude poslušan i održi svoju stranu tog zavetnog odnosa (videti: 2. Samuilova 22,26; 1. O carevima 8,23; Psalmi 25,10; Psalmi 32,10; 2. Dnevnika 6,14).

Božja nepokolebljiva ljubav je osnov svih odnosa ljubavi, i mi ni u kom slučaju ne možemo da se merimo s tom ljubavlju. Bog ne samo da nam je besplatno dao život, već je u Hristu besplatno dao i sebe za nas. „Od ove ljubavi niko veće nema, da ko dušu svoju položi za prijatelje svoje“ (Jovan 15,13). Nesumnjivo, najviši izraz Božje ljubavi pokazao se kada je Gospod „ponizio sam sebe postavši poslušan do same smrti, a smrti krstove“ (Filibljanima 2,8).

`Na koje načine možete u svojim mislima neprestano imati realnost Božje ljubavi? Zašto je to važno?`