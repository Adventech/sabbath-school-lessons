---
title:  Besplatno ste dobili, besplatno i dajte
date:  09/01/2025
---

Baš kao što taj sluga nikad ne bi mogao da otplati dug svom gospodaru, tako ni mi ne možemo da se odužimo Bogu. Nikad ne bismo mogli da zaradimo ili zaslužimo Božju ljubav. „Bog pokazuje svoju ljubav k nama što Hristos još kad bijasmo grješnici umrije za nas“ (Rimljanima 5,8). Kakva neverovatna ljubav! Kao što je u stihu 1. Jovanova 3,1 rečeno: „Vidite kakvu nam je ljubav dao otac, da se djeca Božija nazovemo i budemo!“

Međutim, ono što možemo i što bi trebalo da činimo jeste da što je moguće više odražavamo Božju ljubav prema drugima. Ako smo primili tako veliko saosećanje i oproštenje, koliko bi više trebalo da pružamo saosećanje i oproštenje drugima? Podsetimo se da je sluga izgubio pravo na gospodarevo saosećanje i oproštenje zato što ih sam nije pružio svom kolegi, drugom slugi. Ako zaista volimo Boga, nećemo propuštati da odražavamo Njegovu ljubav prema drugima. 

`Pročitajte sledeće tekstove: Jovan 15,12; 1. Jovanova 3,16 i 1. Jovanova 4,7-12. Čemu nas ti odlomci uče kada je reč o odnosu između Božje ljubavi, naše ljubavi prema Bogu i ljubavi prema drugima?`

Neposredno nakon stiha Jovan 15,12 Isus je rekao svojim učenicima: „Vi ste prijatelji moji ako tvorite što vam ja zapovijedam“ (Jovan 15,14). A šta im je to Isus zapovedao? Između ostalog, Isus je zapovedio njima (a i nama) da vole druge kao što On voli njih. Ovde i na drugim mestima Gospod nam zapoveda da volimo Boga i da volimo jedni druge.  

Ukratko, treba da spoznamo da nam je oprošten beskrajan dug koji nikad ne bismo mogli da otplatimo, dug koji je još na krstu plaćen za nas. Shodno tome, trebalo bi da volimo i slavimo Boga i da živimo s ljubavlju i blagonaklonošću prema drugima. Kao što stih Luka 7,47 uči, onaj kome je mnogo oprošteno, mnogo voli, ali „kome se malo oprašta ima malu ljubav“. A ko među nama ne uviđa koliko mnogo mu je oprošteno?

Ako ljubav prema Bogu zahteva da volimo druge, trebalo bi hitno da prenosimo poruku o Božjoj ljubavi, i to i rečima i delima. Trebalo bi da pomažemo ljudima u njihovom svakodnevnom životu ovde i sada, i takođe da nastojimo da budemo provodnici Božje ljubavi i upućujemo ljude na Onoga ko im nudi obećanje večnog života na novom nebu i novoj zemlji – jednoj potpuno novoj tvorevini u odnosu na ovaj svet, koji je toliko oštećen i opustošen grehom i smrću, žalosnim plodovima odbacivanja Božje ljubavi. 

`Koje konkretne korake možete preduzeti da biste pokazali ljubav prema Bogu tako što ćete voleti druge? Šta biste mogli da učinite danas i u narednim danima da biste ljudima pokazali Božju ljubav i pozvali ih da (eventualno) uživaju u onome što podrazumeva imati obećanje o večnom životu?`