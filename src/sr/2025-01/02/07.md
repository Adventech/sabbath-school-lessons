---
title:  Za dalje proučavanje
date:  10/01/2025
---

U knjizi *Put Hristu* od Elen G. Vajt pročitajte poglavlje pod naslovom „Preimućstvo molitve“, str. 93-104 (original).

„Iznesite Bogu svoje potrebe, radosti, žalosti, svoje brige i strahove. Vi Ga ne možete opteretiti, ne možete Ga zamoriti. On koji broji sve vlasi na vašoj glavi, nije ravnodušan prema potrebama svoje dece. ’Jer je Gospod milostiv i smiluje se’ (Jakov 5,11). Njegovo srce puno ljubavi ganuto je našim žalostima, pa čak i našim kazivanjem o njima. Iznesite sve što zbunjuje vaš um. Za Njega ništa nije teško da ponese, jer On održava sve svetove, On upravlja svim poslovima u vasioni. Ništa što se na bilo koji način tiče našeg mira, za Njega nije suviše neznatno da to ne bi mogao zapaziti. Nema nijednog poglavlja u našem iskustvu koje je suviše mračno da bi ga On mogao pročitati. Nema nijedne nedoumice koja je preteška da bi je On mogao razmrsiti. Nikakva nesreća ne pogađa ni najmanje od Njegove dece, nikakva strepnja ne uznemirava dušu, nikakva radost je ne bodri, nijedna iskrena molitva ne silazi sa usana, na koju naš nebeski Otac ne obraća pažnju, ili se za nju neposredno ne interesuje. ’Isceljuje one koji su skrušena srca, i leči tuge njihove’ (Psalmi 147,3). Veza između Boga i svake duše toliko je posebna i potpuna, kao da ne postoji nijedna druga duša na zemlji koja deli Njegovu budnu pažnju, nijedna druga duša za koju je On dao svog ljubljenog Sina.“ – Elen G. Vajt, *Put Hristu*, str. 100 (original). 

**Pitanja za razgovor:**

`1. Zadržite se na rečenici iz navedenog teksta: „Veza između Boga i svake duše toliko je posebna i potpuna, kao da ne postoji nijedna druga duša na zemlji koja deli Njegovu budnu pažnju, nijedna druga duša za koju je On dao svog ljubljenog Sina.“ Kakvu vam utehu to pruža i kako bi trebalo da živite svoj život, znajući da vam je Bog blizu i da se brine o vama? Kako možete naučiti da živite sa realnošću tog čudesnog obećanja? Zamislite kako bi bilo ako biste, iz dana u dan, zaista mogli da verujete u to.`

`2. U svetlu pouke za ovu sedmicu, kako razumete tekst Psalmi 103,17.18? Šta on otkriva kada je reč o tome da je Božja ljubav večna, ali da prednosti odnosa sa Njim ipak zavise od toga da li ćemo prihvatiti Njegovu ljubav? `

`3. Na koje načine saznanje o tome menja vaš odnos sa Bogom? Kako to utiče na način na koji razmišljate o patnjama drugih ljudi?`