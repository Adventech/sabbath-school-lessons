---
title:  Uslovni odnos
date:  07/01/2025
---

Bog poziva svaku osobu u prisan odnos ljubavi sa Njim (videti Matej 22,1-14). Odazvati se na taj poziv na odgovarajući način podrazumeva držanje Božje zapovesti da volimo Njega i da volimo druge (videti Matej 22,37-39). Da li će neko uživati u prednostima tog odnosa sa Bogom zavisi od toga da li slobodno odlučuje da prihvati ili da odbaci Njegovu ljubav.

`Pročitajte sledeće tekstove: Osija 9,15; Jeremija 16,5; Rimljanima 11,22 i Juda 1,21. Čemu nas ti tekstovi uče u vezi s tim da li se prednosti Božje ljubavi mogu odbaciti – čak i izgubiti?`

U ovim i drugim tekstovima, više puta se prikazuje da je uživanje u blagodatima odnosa ljubavi sa Bogom uslovljeno ljudskim odgovorom na Njegovu ljubav. Ipak, ne treba da pogrešimo misleći da Bog ikada zaista prestaje da voli čoveka. Kao što smo videli, Božja ljubav je večna. I mada stih Osija 9,15 uključuje i sledeće reči koje je Bog izgovorio o svom narodu: „Neću ih više ljubiti“, važno je imati na umu da kasnije u istoj knjizi On izjavljuje o njima: „Ljubiću ih drage volje“ (Osija 14,4). Dakle, stih Osija 9,15 ne može značiti da Bog u potpunosti prestaje da voli svoj narod. On zapravo mora da se odnosi na uslovljenost nekih posebnih aspekata ili prednosti odnosa ljubavi sa Bogom. A način na koji mi odgovaramo na Njegovu ljubav od presudne je važnosti da bi se taj odnos nastavio.

„Ko ima zapovijesti moje i drži ih on je onaj što ima ljubav k meni; a koji ima ljubav k meni imaće k njemu ljubav otac moj; i ja ću imati ljubav k njemu, i javiću mu se sam“ (Jovan 14,21). Isto tako, Isus kaže svojim učenicima: „Sam otac ima ljubav k vama kao što vi imaste ljubav k meni, i vjerovaste da ja od Boga iziđoh“ (Jovan 16,27).

Ovi i slični tekstovi uče da očuvanje blagodati spasonosnog odnosa sa Bogom zavisi od toga da li ćemo prihvatiti Božju ljubav (što uključuje spremnost da budemo i prenosioci te ljubavi). I ponovo, to ne znači da Božja ljubav ikada prestaje. Naprotiv, kao što ne možemo sprečiti sunce da sija, ali se možemo skloniti od njegovih zraka, tako ne možemo učiniti ništa da bismo zaustavili Božju večnu ljubav. Ali ono što možemo jeste da konačno odbacimo odnos sa Njim i, na taj način, lišimo sebe onoga što taj odnos pruža, a posebno obećanja o večnom životu.

`Na koje načine ljudi mogu da vide i dožive realnost Božje ljubavi, bilo da je uzvraćaju ili ne? Na primer, kako svet prirode, čak i nakon greha, otkriva Njegovu ljubav?`