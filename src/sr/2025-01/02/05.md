---
title:  Izgubljeno pravo na milost
date:  08/01/2025
---

Božja ljubav je večna i uvek nezaslužena. Međutim, ljudi mogu da je odbace. Mi imamo priliku da prihvatimo ili odbacimo tu ljubav, ali samo zato što nas Bog dragovoljno voli svojom savršenom, večnom ljubavlju pre nego što bilo šta učinimo (Jeremija 31,3). Naša ljubav prema Bogu je odgovor na ono što nam je već dato pre nego što smo i zatražili. 

`Pročitajte tekst 1. Jovanova 4,7-20, sa posebnim naglaskom na 7. i 19. stih. Šta nam je tu rečeno o Božjoj ljubavi koja prethodi svakoj drugoj?`

Božja ljubav uvek dolazi prva. Da On nije prvi zavoleo nas, mi ne bismo mogli da Mu uzvratimo ljubav. Mada nas je stvorio sa sposobnošću da volimo i budemo voljeni, sam Bog je temelj i izvor sveukupne ljubavi. Mi, međutim, imamo pravo da odlučimo da li ćemo je prihvatiti, a onda i odražavati u svom životu. Ta istina je ilustrovana Hristovom parabolom o sluzi koji ne prašta (videti Matej 18,23-35). 

U toj paraboli vidimo da nije bilo načina na koji je sluga ikad mogao da otplati ono što je dugovao svom gospodaru. Prema tekstu Matej 18, sluga je svom gospodaru dugovao 10.000 talanata. Jedan talanat iznosio je oko šest hiljada denarija. A jedan denarij je bio ono što bi prosečnom radniku bilo plaćeno za jedan dan rada (uporediti sa tekstom Matej 20,2). Dakle, prosečnom radniku bi trebalo 6.000 radnih dana da bi zaradio jedan talanat. Pretpostavimo, nakon obračuna slobodnih dana, da bi prosečan radnik mogao da radi 300 dana godišnje i da, na taj način, zaradi 300 denarija za godinu dana. Prema tome, prosečnom radniku bi trebalo otprilike dvadeset godina da otplati jedan talanat, koji se sastojao od 6.000 denarija (6.000/300 = 20). Da bi zaradio 10.000 talanata, dakle, prosečan radnik bi morao da radi 200.000 godina. Ukratko, sluga ne bi mogao nikad da otplati taj dug. Ipak, gospodar se smilovao na njega i dragovoljno mu oprostio tako ogroman dug. 

Međutim, kada je taj sluga, kome je oprošteno, odbio da oprosti daleko, daleko manji dug od 100 denarija jednom od svojih kolega, i kada ga je poslao u tamnicu zbog tog duga, gospodar se razgnevio i opozvao svoje milosrdno oproštenje. Taj sluga je izgubio pravo na ljubav i oproštenje od svog gospodara. Mada Bogu nikad ne ponestaje saosećanja i milosrđa, čovek svakako može da odbaci, pa čak i izgubi pravo na prednosti Božjeg saosećanja i milosti. 

`Setite se šta je vama oprošteno i koliko vas košta to što vam je Isus oprostio. Šta bi to trebalo da nam kaže o praštanju drugima?`