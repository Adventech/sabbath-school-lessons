---
title:  Ljubav i pravda – dve najveće zapovesti
date:  21/03/2025
---

### PRVI DEO – OPŠTI DEO

**Ključni tekst:** 1. Jovanova 4,20

**Središte proučavanja:** Matej 19,16-22; Matej 22,35-40; Matej 25,40.45; Luka 10,30-37; 1. Jovanova 4,20.

**Uvod:* Ako volimo Boga, volećemo jedni druge i pokazivaćemo brigu o njihovoj dobrobiti.

**Teme:** Lekcija za ovu sedmicu naglašava dve glavne ideje:

1. Postoji neraskidiva veza između ljubavi prema Bogu i ljubavi prema bližnjima (pravda): u Svetom pismu, voleti svog bližnjeg podrazumeva konkretne radnje ljubavi kroz deljenje materijalnih dobara sa bratom i sestrom u nevolji. Ljubav jednih prema drugima podrazumeva brigu za njegovo ili njeno dobro. Hristova samopožrtvovana ljubav prema nama je osnova našeg poznavanja i praktikovanja ljubavi, u kojoj ne voleti druge znači ne videti Boga koji je otkriven u Isusu Hristu.

2. Pogrešno pokazivanje ljubavi – kada ljubav i pravda nisu povezani: ako volimo Boga, volećemo bližnje i brinućemo o tome da budemo pravedni radi njihove dobrobiti. Nasuprot tome, kada ljubav prema Bogu i činjenje pravde drugima nisu povezani, to pokazuje nedostatak posvećenosti u držanju Božjih zapovesti. To je slučaj u životu bogatog mladića, koji je smatrao da se povinuje zapovestima, ali nije pokazao ljubav prema siromašnima. Drugi primer u evanđeljima su sveštenik i levit u paraboli o milostivom Samarjaninu. Takođe su pretpostavljali da slede religiozna pravila kako da ostanu čisti, ali nisu uspeli da izraze saosećanje i ljubav.

**Primena u životu:** Da li živite u skladu sa idejom da ljubav prema Bogu podrazumeva brigu o potrebama bližnjih?

### DRUGI DEO – KOMENTAR

**1. Postoji neraskidiva veza između ljubavi prema Bogu i ljubavi prema bližnjima (pravda)**

Veza između ljubavi prema Bogu i ljubavi prema bližnjima, u tekstu 1. Jovanova 4,20, pruža važnu razradu Jovanovih upozorenja protiv nepokazivanja ljubavi prema braći i sestrama, kao što je naglašeno u prethodnim odlomcima. Karen H. Džobs ističe da je u tekstu 1. Jovanova 4,20 „Jovan zaokružio svojoju raspravu o pokazivanju ljubavi, posebno prema onima koji su u veri“ – *John: Zondervan Exegetical Commentary on the New Testament* (Grand Rapids, MI: Zondervan, 2014), str. 206. Najmanje tri odlomka u 1. Jovanovoj poslanici bave se ovom raspravom. 

U tekstu 1. Jovanova 2,9-11, Jovan povezuje pokazivanje ljubavi i mržnje prema sabraći sa suprotstavljenim slikama svetlosti i tame. Po njegovim rečima, „Koji govori da je u vidjelu, a mrzi na svojega brata, još je u tami. Koji ljubi brata svojega, u vidjelu živi, i sablazni u njemu nema. A koji mrzi na svojega brata, u tami je, i u tami hodi, i ne zna kuda ide, jer mu tama zaslijepi oči“ (1. Jovanova 2,9-11). 

Isto tako, u tekstu 1. Jovanova 3,10.11, prikazuje se razlika između dece Božije i dece đavolje: „Po tom se poznaju djeca Božija i djeca đavolja: koji god ne tvori pravde, nije od Boga, i koji ne ljubi brata svojega. Jer je ovo zapovijest, koju čuste ispočetka, da ljubimo jedan drugoga“ (1. Jovanova 3,10.11). 

U tekstu 1. Jovanova 3,14-17, nalazimo više detalja o Jovanovim upozorenjima po ovom pitanju, sada sa poređenjem i isticanjem suprotnosti između života i smrti: „Mi znamo da prijeđosmo iz smrti u život, jer ljubimo braću; jer ko ne ljubi brata ostaje u smrti. Svaki koji mrzi na brata svojega krvnik je ljudski; i znate da nijedan krvnik ljudski nema u sebi vječnoga života. Po tom poznasmo ljubav što on za nas dušu svoju položi: mi smo dužni polagati duše za braću. Koji dakle ima bogatstvo ovoga svijeta, i vidi brata svojega u nevolji i zatvori srce svoje od njega, kako ljubav Božija stoji u njemu?“ (1. Jovanova 3,14-17).

U ovom odlomku primećuju se dva značajna detalja. Prvo, voleti brata u veri se izražava u smislu deljenja materijalnih dobara sa bratom ili sestrom koji su u nevolji. Ova konkretna radnja pokazivanja ljubavi je važan oblik pravde, utoliko što se unapređenje pravde ili društvenog blagostanja pozitivno shvata kao unapređenje dobrobiti drugih, što podrazumeva ublažavanje patnje u svetu. Patnja se ovde posmatra kao opipljiv oblik nepravde. Zatim, ljubav koja se zalaže za pravdu, u smislu zadovoljenja potreba drugih, hristološki je utemeljena u tekstu 1. Jovanova 3,16 („Po tom poznasmo ljubav što on za nas dušu svoju položi: mi smo dužni polagati duše za braću“). Odnosno, Hristova samopožrtvovana ljubav prema nama je osnova našeg poznavanja i praktikovanja ljubavi.

Dakle, ako čitamo tekst 1. Jovanova 4,20 („Ako ko reče: ja ljubim Boga, a mrzi na brata svojega, laža je; jer koji ne ljubi brata svojega, koga vidi, kako može ljubiti Boga, koga ne vidi?“) u svetlu ranije navedenih tekstova 1. Jovanova 2,9-11, 1. Jovanova 3,10.11, a posebno 1. Jovanova 3,14-17, moguće je izvući sledeće zaključke. Prvo, nedostatak ljubavi prema bližnjima posebno je izražen u zanemarivanju materijalnih potreba braće i sestara. Prema teološkoj dedukciji teksta 1. Jovanova 4,20, ovaj nedostatak ljubavi je dokaz da deklarisani vernik ne voli Boga. Teološka antropologija bi mogla biti osnova za ovu dedukciju, jer je Bog stvorio ljudska bića na svoju sliku (1. Mojsijeva 1,27). 

Međutim, osnova dedukcije iz teksta 1. Jovanova 4,20 takođe je hristološka, odnosno, kao što se već vidi u tekstu 1. Jovanova 3,16, Hristova samopožrtvovana ljubav je i temelj našeg poznavanja ljubavi i podsticajni obrazac/motivacija za našu ljubav prema drugima. Ova hristološka osnova je ponovo potvrđena u tekstu 1. Jovanova 4,9-11. 

Iako „Boga niko ne vidje nikad“ (1. Jovanova 4,12), Njegova ljubav je postala vidljiva ili se „pokaza ljubav Božija k nama“ jer „sina svojega jedinorodnoga posla na svijet“ (1. Jovanova 4,9). U stvari, izjava da mi „imamo ljubav k njemu jer on najprije pokaza ljubav k nama“ (1. Jovanova 4,19) je hristološki objašnjena u smislu da nismo mi prvi voleli Boga, već da On „posla sina svojega da očisti grijehe naše“ (1. Jovanova 4,10). I „kad je ovako Bog pokazao ljubav k nama, i mi smo dužni ljubiti jedan drugoga“ (1. Jovanova 4,11). 

Ideju da je Hristos vidljiva manifestacija ljubavi koju pokazuje Bog, koji nama nije fizički vidljiv (1. Jovanova 4,12), potkrepljuje i Jovanovo svedočenje kao očevica Isusovog života: „I mi vidjesmo i svjedočimo da otac posla sina da se spase svijet“ (1. Jovanova 4,14; videti i Jovan 1,14.18). Otuda, kao što Džobs rezimira, „neuspeh da voli druge znači da osoba nije uspela da vidi Boga koji je otkriven u Isusu Hristu i stoga uopšte nije u stanju da voli Boga“ – 1, 2, & 3 John: Zondervan Exegetical Commentary on the New Testament, str. 207. Ova neraskidiva veza ljubavi prema Bogu i ljubavi prema bližnjem (u smislu promovisanja pravde, odnosno dobrobiti drugih), posmatrana sa hristološkog stanovišta, podseća nas na ono što je Isus potvrdio u tekstu Matej 25,40: „Kad učiniste jednome od ove moje najmanje braće, meni učiniste“ (vidi takođe Matej 25,45, koji koristi negaciju da izrazi ovo isto načelo).          

	        

**2. Pogrešno pokazivanje ljubavi – kada ljubav i pravda nisu povezani**

Veza između ljubavi prema Bogu i ljubavi prema bližnjima, posebno u obliku pravde (podsticanja njihovog blagostanja i ublažavanja njihove patnje), predstavlja neophodnu povezanost kod svih zapovesti koje nalazimo u Svetom pismu. Drugim rečima, nepovezanost između ljubavi prema Bogu i činjenja pravde prema drugima (voleti ih) znači da nema prave harmonije u našim životima, dok pokušavamo da držimo Božje zapovesti. Kao primer za ovaj princip možemo uzeti bogatog mladića (Matej 19,16-22), koji je mislio da se povinuje zapovestima, ali nije uspeo da pokaže ljubav prema siromašnima deleći svoja materijalna dobra i onda, na kraju, kao posledica svega, nije uspeo da sledi Isusa. Još jedan značajan primer u evanđeljima su sveštenik i levit u paraboli o milostivom Samarjaninu (Luka 10,30-37), koji su mislili da se pridržavaju obrednih pravila, vezanih za hram, ali nisu pokazali milost i ljubav čoveku koji je ležao polumrtav na putu od Jerusalima do Jerihona.

U dijalogu sa zakonikom Isus naglašava, kao što je zabeleženo u tekstu Matej 22,35-40, da je voleti Boga i svoje bližnje ono što povezuje sva biblijska učenja (zakon i proroke). Dok mnogi prevodi teksta Matej 22,40 grčki glagol kremánnymi prevode kao zavisiti od nekoga/nečega, bukvalnije značenje glagola kremánnymi, u smislu visiti, koristi se u drugim prevodima („O ovima dvjema zapovijestima visi sav zakon i proroci“).                   

### TREĆI DEO – PRIMENA U ŽIVOTU

U kontekstu neraskidive veze između ljubavi prema Bogu i ljubavi prema bližnjima, Hristova požrtvovana ljubav na krstu je osnova za vašu ljubav prema drugima. Imajući na umu ovu perspektivu, razgovarajte sa svojim razredom o sledećim pitanjima:

1. Na koji način je Božja ljubav, otkrivena na krstu, vaš primer ljubavi prema bližnjima?

2. Na koji način se žrtvujete da biste voleli druge i da biste ispunili njihove potrebe/pokazali pravdu?

3. Kada su ljudi pogođeni siromaštvom, ugnjetavanjem ili bilo kojom vrstom nepravde, šta mi kao crkva možemo učiniti da im pružimo podršku?