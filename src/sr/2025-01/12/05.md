---
title:  Pozvan da uspostavi pravdu 
date:  19/03/2025
---

Proroci u Svetom pismu neprestano ističu Božji poziv na pravdu u svetu. Uvek iznova vidimo da se Sveto pismo ne usteže da naglasi problem nepravde i ugnjetavanja. I sam poziv Bogu da donese sud bio je, zapravo, poziv Bogu da uspostavi pravdu.

Na primer, prorok Isaija ne ublažava reči kad govori o nepravdi u Izraelu tog vremena. A te njegove reči i poziv na pravdu trebalo bi da odjeknu glasno i razgovetno u našim ušima danas. „Učite se dobro činiti, tražite pravdu, ispravljajte potlačenoga, dajite pravicu siroti, branite udovicu“ (Isaija 1,17). Dalje, on najavljuje da će „teško“ biti onima koji „postavljaju zakone nepravedne“ i „otimaju pravicu siromasima“ (Isaija 10,1.2). Takve on upozorava: „Što ćete činiti u dan pohođenja i pogibli koja će doći izdaleka? kome ćete pribjeći za pomoć? gdje li ćete ostaviti slavu svoju?“ (Isaija 10,3).

Isto tako, i prorok Jeremija objavljuje Božju poruku: „Teško onomu koji gradi svoju kuću ne po pravdi, i klijeti svoje ne po pravici, koji se služi bližnjim svojim ni za što i plate za trud njegov ne daje mu... Otac tvoj nije li jeo i pio? kad činjaše sud i pravdu, tada mu bijaše dobro. Davaše pravicu siromahu i ubogome, i bijaše mu dobro; nije li to poznavati me? govori Gospod“ (Jeremija 22,13.15.16).

`Pročitajte tekst Matej 23,23-30. Šta Isus tu uči o onome što je najvažnije? Po vama, šta On misli kad govori o onome „što je najpretežnije“?`

Da ne pomisli neko da je nepravda zabrinjavala samo starozavetne proroke, jasno vidimo ovde i u drugim prilikama tokom Njegove službe da je to bila glavna preokupacija i samog Hrista. Kao što On kaže: „Teško vama književnici i fariseji, licemjeri, što dajete desetak od metvice i od kopra i od kima, a ostaviste što je najpretežnije u zakonu: pravdu i milost i vjeru; a ovo je trebalo činiti i ono ne ostavljati“ (Matej 23,23). U paralelnom odlomku u Lukinom Evanđelju, Isus jadikuje da oni „mimoilaze“ „pravdu i ljubav Božiju“ (Luka 11,42, Čarnić).

`Ako bi danas trebalo da se usredsredite na ono „što je najpretežnije“, kako bi to izgledalo, nasuprot bilo kakvom „desetku“ „od metvice i od kopra i od kima“ na koji ste možda fokusirani umesto toga?`