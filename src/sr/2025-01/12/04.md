---
title:  Bog voli pravdu
date:  18/03/2025
---

Sveto pismo objavljuje da Bog voli pravdu, a mrzi zlo (na primer, Psalmi 33,5; Isaija 61,8). On je duboko zabrinut zbog nepravde, što izaziva Njegovu pravednu ogorčenost zbog svih onih koji su njene žrtve. U celom Starom i Novom zavetu Bog se dosledno i vatreno zalaže za obespravljene i zlostavljane, dok u isto vreme izražava pravedan gnev protiv nasilnika i zlostavljača.

`Pročitajte tekst Psalmi 82. Kako taj psalam izražava Božju zainteresovanost za pravdu u svetu? Šta bi to moglo da znači za nas danas?`

Kao što mnogi komentatori razumeju, taj psalam osuđuje zemaljske vladare odgovorne za nepravdu u društvu, a odnosi se takođe i na vreme kada će Bog suditi demonima zbačenih s neba („bogovima“), koji stoje iza korumpiranih ovozemaljskih sudija i vladara (demonske sile, očigledno). Konkretno, vladarima se postavlja pitanje: „Dokle ćete suditi nepravo, i bezbožnicima gledati ko je ko?“ (Psalmi 82,2). 

Dalje, njima se daje zaduženje: „Sudite ubogome i siroti, onoga koga gone i ništega pravdajte. Izbavljajte ubogoga i ništega, iz ruke bezbožničke otimajte“ (Psalmi 82,3.4). Ovde i na drugim mestima, proroci Starog zaveta iznosili su jasan poziv na pravdu. To nije neka periferna tema u Svetom pismu. To je glavni deo poruke proroka u celom Starom zavetu i onoga što je Isus govorio dok je bio ovde u telu.

Nije nikakva tajna šta Bog želi i zahteva od onih koji tvrde da Ga vole i slušaju. On to jasno precizira u stihu Mihej 6,8 (i u sličnim tekstovima na drugim mestima): „Pokazao ti je, čovječe, što je dobro; i šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?“

Ta misao odzvanja kroz celo Sveto pismo. Na primer, Isus kaže: „Po tom će svi poznati da ste moji učenici ako uzimate ljubav među sobom“ (Jovan 13,35; uporediti sa tekstom 1. Jovanova 4,8-16).

`Kako bi naše porodice izgledale kad bismo obratili posebnu pažnju na stih Mihej 6,8 i svesno ga sprovodili u delo, rečju i postupcima? U kakvim god okolnostima da se nalazite, kako bi primena tih principa u vašem životu mogla bolje da dođe do izražaja?`