---
title:  Dva najveća greha 
date:  17/03/2025
---

Prema samom Isusu, dve najveće zapovesti su da volimo Boga i da volimo jedni druge. A sprovođenje tih zapovesti podrazumeva žrtve koje na opipljiv način pokazuju ljubav prema drugima, što je zapravo suština hodanja za Isusom. 

E sada, ako su dve najveće zapovesti voleti Boga i voleti druge, šta su onda dva najveća greha?

`Pročitajte tekst Psalmi 135,13-19. Šta nam je tu otkriveno o jednom uobičajenom grehu koji se naglašava u celom Svetom pismu?`

Stari zavet stalno naglašava koliko je važno voleti Boga iznad svega (videti stih 5. Mojsijeva 6,5). To je blisko povezano s velikim grehom idolopoklonstva, što je u stvari suprotnost od ljubavi prema Bogu.

`Pročitajte tekst Zaharija 7,9-12. Prema proroku Zahariji, šta Bog osuđuje u tom tekstu? U kakvom je to odnosu, kao i greh idolopoklonstva, sa dve velike zapovesti?`

Idolopoklonstvo nije jedino na šta Bog odgovara gnevom iz ljubavi, već je to i zlostavljanje Njegovog naroda, bilo pojedinačno ili kao zajednice. Bog se ljuti na nepravdu zato što je On ljubav. 

Dva velika greha koja se naglašavaju u celom Starom zavetu zapravo su propusti u vezi sa dve velike zapovesti: da volimo Boga i da volimo jedni druge. Dva najveća greha su, dakle, odraz nedostatka ljubavi. Ukratko, ne možete držati zapovesti ako ne volite Boga i ako ne volite bližnje. 

Zaista, i tekst 1. Jovanova 4,20.21 potvrđuje: „Ako ko reče: ja ljubim Boga, a mrzi na brata svojega, laža je; jer koji ne ljubi brata svojega, koga vidi, kako može ljubiti Boga, koga ne vidi? I ovu zapovijest imamo od njega: koji ljubi Boga da ljubi i brata svojega.“

`Kako biste objasnili zašto se ljubav prema Bogu ne može odvojiti od ljubavi prema drugima? Kako razumete tu neraskidivu povezanost?`