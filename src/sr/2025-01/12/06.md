---
title:  Ko je moj bližnji?
date:  20/03/2025
---

U Lukinom izveštaju, odmah pošto je Isus objavio dve najveće zapovesti, o ljubavi prema Bogu i ljubavi prema bližnjima, zakonik „šćadijaše da se opravda, pa reče Isusu: a ko je bližnji moj?“ (Luka 10,29). U odgovoru na to, Isus pripoveda danas poznatu, ali tada šokantnu parabolu o dobrom Samarjaninu. 

`Pročitajte parabolu o dobrom Samarjaninu u tekstu Luka 10,25-37. Šta nam ta priča govori u svetlu proročkog vapaja za milošću i pravdom, i u svetlu svih onih nepravdi koje su pojedine društvene grupe nanosile „drugima“ tokom cele ljudske istorije? `

Isus nije samo govorio o pravdi, On je došao da je donese. On je bio i biće ispunjenje proročkog poziva i žudnje za pravdom (videti tekst Luka 4,16-21 u svetlu stihova Isaija 61,1.2). On je čežnja svih naroda, a naročito onih koji prepoznaju svoju potrebu za izbavljenjem. 

U direktnoj suprotnosti sa neprijateljem koji je prigrabio vlast i nastojao da uzurpira Božji presto, Isus je ponizio sebe i poistovetio se sa onima koji su pod grehom, koji trpe nepravdu i nasilje (a da sam nije bio zaražen grehom). I pobedio je neprijatelja dajući sebe u ljubavi, da bi se utvrdila pravda – kao Onaj koji je pravedan i opravdava sve koji veruju. Kako možemo tvrditi da nam je stalo do zakona koji je Hristos svojom smrću podržao, ako nam nije stalo do onoga što On naziva najpretežnijim u tom zakonu?

Tekst Psalmi 9,8.9 objavljuje: „On će suditi vasionome svijetu po pravdi, usudiće narodima pravo. Gospod je utočište ubogome, utočište u nevolji.“ Isto tako, tekst Psalmi 146,7-9 dodaje da Bog „čini sud onima, kojima se čini krivo“ i „daje hranu gladnima. Gospod driješi svezane, Gospod otvora oči slijepcima, podiže oborene, Gospod ljubi pravednike. Gospod čuva došljake, pomaže siroti i udovici; a put bezbožnički prevraća.“ 

Da li bi Božja Reč uopšte mogla biti jasnija u pogledu toga kako bi trebalo da nastojimo da služimo onima oko nas koji imaju mnoge potrebe i koji pate? 

`Šta možemo na osnovu Isusovog života i službe naučiti o tome kako da dopremo do onih kojima je potrebna pomoć? Iako ne možemo da činimo čuda kao što je On činio, kako bi se naša pomoć za mnoge ozleđene ljude mogla smatrati dovoljno „čudesnom“?`