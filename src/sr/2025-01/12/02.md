---
title:  Dve najveće zapovesti
date:  16/03/2025
---

Kad razmišljamo o tome šta bismo mi mogli da učinimo, pojedinačno i kao zajednica, da bi Božju ljubav i pravdu širili u našem svetu, prikladno je da za početak obratimo pažnju na ono što je Bog nama zapovedio. 

`Pročitajte tekst Matej 22,34-40. Kako je Isus odgovorio na pitanje tog poznavaoca zakona? `

Prema samom Isusu, „prva i najveća zapovijest“ je: „Ljubi Gospoda Boga svojega svijem srcem svojijem, i svom dušom svojom, i svom misli svojom.“ „A“, dodaje Isus, „druga je kao i ova: ljubi bližnjega svojega kao samoga sebe.“ Međutim, te dve zapovesti ne stoje same. Isus dalje poučava: „O ovima dvjema zapovijestima visi sav zakon i proroci“ (Matej 22,37-40). Zaista, i one su same citat iz Starog zaveta.

`Pročitajte tekst Matej 19,16-23. Na koji način su Isusovi odgovori na pitanja ovog bogatog mladog poglavara povezani s Njegovim odgovorima na pitanje zakonika u tekstu Matej 22?	`

Šta se tu dešavalo? Zašto je Isus odgovorio tom mladiću na takav način? I šta bi ti susreti trebalo da kažu svima nama, bez obzira na naš položaj ili status u životu?

„Hristos je odredio uslove koji bi jedino mogli da pomognu poglavaru da usavrši svoj karakter. Njegove reči bile su reči mudrosti, iako su izgledale stroge i kao da mnogo traže. Jedina nada u spasenje za ovog poglavara bila je da ih prihvati i posluša. Njegov visoki položaj i njegov imetak neosetno su unosili zlo u njegov karakter. Ako će ih gajiti, oni će zameniti Boga u njegovim osećanjima. Uskratiti Bogu malo ili mnogo značilo je zadržati ono što umanjuje njegovu moralnu snagu i delotvornost; ako bude brižljivo negovano ono što je svetovno, ma koliko to bilo nesigurno ili bezvredno, ono će preovladati.“ – Elen G. Vajt, *Čežnja vekova*, str. 520 (original).

`Iako možda nećemo svi biti pozvani da prodamo sve što imamo, kao taj bogati mladi poglavar, čega se vi lično još uvek držite, što bi, ako se toga ne odreknete, moglo dovesti do vaše večne propasti?`