---
title:  Priroda kosmičkog sukoba
date:  27/02/2025
---

Razmotrili smo neke tekstove koji uče o kosmičkom sukobu između Boga i sotone. Ali kako je takav jedan sukob uopšte moguć? Kako bi iko mogao da se suprotstavi svemoćnom Bogu? Da se taj kosmički sukob ticao samo gole sile, bio bi završen i pre nego što je otpočeo. Dakle, mora da je to sukob neke druge vrste. I zaista, Sveto pismo otkriva da je u pitanju spor oko Božjeg karaktera – sukob u vezi sa  klevetničkim optužbama koje je đavo izneo protiv Boga, tvrdeći (između ostalog) da On nije u potpunosti dobar i pun ljubavi. Takve tvrdnje ne mogu se poništiti snagom ili brutalnom silom, već samo poređenjem dva suprotstavljena karaktera.

„Bog je u svom postupanju prema grehu mogao da se posluži jedino pravednošću i istinom. Sotona je mogao da upotrebi i sredstva kojima Bog nije mogao da raspolaže – laskanjem i prevarom. On je pokušao da izmeni Božju reč, da pogrešno predstavi Njegov plan vladavine pred anđelima, tvrdeći da Bog nije pravedan kada stanovnicima Neba nameće zakone i propise, i da tražeći pokornost i poslušnost od svojih stvorenja samo pokušava da se još više uzdigne. Zato je bilo neophodno pokazati stanovnicima Neba, ali i svih drugih svetova, da je Božja vladavina pravedna, a Njegov zakon savršen. Sotona se trudio da sebe predstavi kao biće koje pokušava da unapredi blagostanje svemira. Upravo zato su svi morali da prepoznaju pravi karakter uzurpatora i njegove stvarne ciljeve. Sotona je morao da dobije dovoljno vremena da se razotkrije svojim bezbožnim delima.“ – Elen G. Vajt, *Velika borba*, str. 498 (original).

`Pročitajte stihove Jovan 8,44.45 u svetlu teksta Otkrivenje 12,7-9. Šta nam ti odlomci otkrivaju o karakteru đavola i o njegovoj strategiji?`

Đavolji plan je oduvek bio da navede stvorena bića da poveruju u to da Bog nije zaista pravedan i pun ljubavi, i da je Njegov zakon despotski i štetan po njih. Nije čudo što Isus kaže za đavola da je „lažov i otac laži“ (Jovan 8,44, SSP). Nasuprot tome, Isus je došao da „svedoči istinu“ (Jovan 18,37), i da se direktno suprotstavi sotonskim lažima i klevetama, kako bi porazio i na kraju uništio đavola i njegovu silu (1. Jovanova 3,8; Jevrejima 2,14).

`Tekst Otkrivenje 12,9.10 prepoznaje sotonu kao (1) „staru zmiju“, (2) onoga ko na nebeskom sudu optužuje Božji narod, i (3) vladara-zver koji vara svet. Grčka reč prevedena kao „đavo“ jednostavno znači „klevetnik“, što još jednom pokazuje da priroda tog sukoba ima veze sa verovanjima, uključujući i verovanja o Božjem karakteru.`