---
title:  Poreklo sukoba na nebu
date:  25/02/2025
---

Sam tekst 1. Mojsijeva 1-3 pokazuje da je zlo postojalo i pre pada Adama i Eve. U pojmovnom smislu, „zlo“ se pojavilo već u sklopu naziva drveta „poznanja dobra i zla“ (1. Mojsijeva 2,9.17). A onda zmija optužuje Boga da laže, dok je u stvari ona ta koja laže. Postojanje zmije (Otkrivenje 12,9), uporedo sa njenim laganjem, pokazuje realnost zla na tom mestu. Dakle, čak i u Edemu, pre Pada, ispoljilo se prisustvo zla. 

`Pročitajte tekst Jezekilj 28,12-19 u svetlu stihova 2. Mojsijeva 25,19.20. Kakva je priroda pada tog bića?`

Prema tom tekstu, zlo i kosmički sukob vode poreklo sa neba. 

Pre svog pada, biće koje je postalo poznato kao sotona, bilo je heruvim zaklanjač. Osim što je prepoznat kao heruvim, bio je „pečat savršenstva, pun... mudrosti, i sasvijem... lijep“, a nalazio se „u Edemu vrtu Božjem“ (Jezekilj 28,12.13). Ništa od toga ne bi se moglo reći za ljudskog „cara Tirskog“ (niti za bilo kog drugog čoveka). Otuda znamo da nam je ovde dat letimičan pogled na pad Lucifera.

`Pročitajte tekst Isaija 14,12-15. Koju dodatnu svetlost on baca na poreklo velike borbe?`

Prema tekstu Isaija 14,13.14, Lucifer je odlučio da uzvisi sebe i da se predstavi kao Bog. Ti stihovi dopunjuju ono što vidimo u tekstu Jezekilj 28 – da se njegovo srce „ponelo“ zbog njegove „lepote“ (Jezekilj 28,17), a što je zapravo trebalo da ga navede da slavi Boga koji ga je učinio tako lepim. Ali on se, umesto toga, uzoholio. I što je još gore, u toj svojoj oholosti, nameračio se da zauzme Božje mesto i da Ga okleveta. Jevrejski izraz za „trgovinu“ u stihu Jezekilj 28,16 takođe znači i „kleveta“, što je naznaka o tome kako će sotona delovati protiv Boga, a i protiv nas.  

`Kako razumemo činjenicu da je Lucifer, koji je pao, prvobitno bio „savršen... od dana“ kada je stvoren, „dokle se ne nađe bezakonje“ na njemu (Jezekilj 28,15)? Kako bi jedno savršeno biće moglo da padne, osim ako je to što je bio „savršen“ uključivalo i istinsku moralnu slobodu?`