---
title:  Neprijatelj je to učinio
date:  23/02/2025
---

`Pročitajte tekst Matej 13,24-27. Kako nam ta parabola pomaže da razumemo zlo u našem svetu?`

Isus priča o zemljoposedniku koji seje samo dobro seme na svojoj njivi. Međutim, i kukolj niče među pšenicom. Videvši to, sluge ga pitaju: „Gospodaru! nijesi li ti dobro sjeme sijao na svojoj njivi? Otkuda dakle kukolj?“ (Matej 13,27). To je slično pitanju koje se danas postavlja u vezi sa problemom zla: Ako je Bog stvorio svet koji je sasvim dobar, zašto u njemu postoji zlo?

`Pročitajte tekst Matej 13,28-30 u svetlu Hristovog objašnjenja u stihovima Matej 13,37-40. Kakvu svetlost to baca i na samu prirodu kosmičkog sukoba?`

Na pitanje svojih slugu, gospodar odgovara: „Neprijatelj čovjek to učini.“ Isus kasnije prepoznaje onoga „koji sije dobro sjeme“ kao „sina čovječijeg“, a to je On sam (Matej 13,37), i objašnjava da je „njiva... svijet” (Matej 13,38), a da je „neprijatelj koji... je posijao“ kukolj „đavo“ (Matej 13,39), čime je jasno oslikao kosmički sukob između sebe i sotone. Zašto postoji zlo na svetu? Zlo je delo neprijatelja (đavola) koji se suprotstavlja gospodaru. „Neprijatelj... to učini“ (Matej 13,28).

Taj odgovor, međutim, pokreće sledeće pitanje: „Hoćeš li dakle da idemo da ga počupamo?“ Drugim rečima, zašto ne iskoreniti zlo odmah? „Ne“, odgovara gospodar, „da ne bi čupajući kukolj počupali zajedno s njime pšenicu. Ostavite neka raste oboje zajedno do žetve“ (Matej 13,29.30; uporediti sa stihom Marko 4,29). Prema toj paraboli, Bog će konačno stati na kraj zlu, ali njegovo prerano iskorenjivanje dovelo bi do kolateralne štete koja bi naškodila dobru.

`Koje opasnosti su povezane sa nastojanjem da se sada iskoreni kukolj između pšenice? U isto vreme, zašto to ne znači da treba jednostavno ignorisati zlo s kojim se srećemo?`