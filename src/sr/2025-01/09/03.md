---
title:  Poreklo sukoba na zemlji
date:  24/02/2025
---

Uporedo sa pitanjem postavljenim u paraboli – o tome otkud loše seme na njivi ako je vlasnik posejao samo dobro seme – postavlja se još jedno pitanje: Ako je Bog stvorio svet koji je u potpunosti dobar, kako se zlo ovde pojavilo?

`Pročitajte stih 1. Mojsijeva 1,31. Šta nam Božje reči otkrivaju o stanju stvorenog sveta u trenutku kad je On dovršio stva­ranje, i zašto je taj odgovor bitan?`

Prema stihu 1. Mojsijeva 1,31, kada je Bog dovršio stvaranje sveta, sve na njemu „dobro bješe veoma“. Dakle, u prvom poglavlju Postanja, nema nikakvog nagoveštaja zla tokom Božjeg stvaranja ove planete. Kako je onda zlo ušlo u ljudsko iskustvo?

`Pročitajte tekst 1. Mojsijeva 3,1-7. Šta nam to govori o načinu na koji je zlo dospelo ovde na zemlju? Kakvu svetlost to baca na prirodu kosmičkog sukoba? (Videti takođe Otkrivenje 12,7-9.)`

U ovom narativu vidimo laži o Božjem karakteru koje iznosi zmija, prepoznata kao đavo lično (ta „stara zmija“ iz teksta Otkrivenje 12,7-9). Zmija se prvo služi pitanjima da bi unela sumnju u pogledu Božje zapovesti, pri čemu skoro potpuno izvrće ono što je Bog zapovedio. A zatim direktno osporava Božje reči, uveravajući Evu: „Nećete vi umrijeti“ (1. Mojsijeva 3,4). 

Neko je, bilo zmija ili Bog, slagao Evu, koja je sada trebalo da izabere da li će verovati onome što joj je Bog rekao, ili onome što je rekla zmija.

Ovde i na drugim mestima u Svetom pismu priroda tog sukoba ogleda se prvenstveno u tome šta i kome treba verovati, što je samo po sebi neodvojivo povezano sa ljubavlju. A razlog tome je što vaša verovanja o nekome, vrsta osobe koju ona ili on predstavlja, i pitanje da li se njoj ili njemu može verovati,  duboko utiče na to da li ćete voleti tu osobu, da li ćete joj poverovati i – kao u ovom slučaju – poslušati ono što vam kaže.

`Pročitajte stih 1. Mojsijeva 3,15. Božja izjava upućena zmiji, da će ženino seme, što se odnosi na Mesiju, smrskati njenu glavu, često se prepoznaje kao prvo evanđelje (*protoevanđelje*) u Svetom pismu. Na koji način to istovremeno potvrđuje realnost sukoba, a ipak pruža i nadu za nas koji se nalazimo usred njega?`