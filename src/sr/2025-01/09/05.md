---
title:  Ako mi se pokloniš 
date:  26/02/2025
---

Sotonino nastojanje da uzurpira Božji presto otkriva se takođe i u narativima o kušanju, koje nalazimo u tekstovima Matej 4 i Luka 4. Prilikom upečatljivog susreta između Isusa i kušača, mnogo toga je otkriveno o prirodi njihovog sukoba. Tu vidimo realnost velike borbe između Hrista i sotone, dočaranu jasnim i živopisnim izrazima.  

`Pročitajte tekst Matej 4,1-11. Kako se tu otkriva realnost velike borbe između Hrista i sotone?`

Duh je „odveo“ Isusa u pustinju s jasnim ciljem „da ga đavo kuša“ (Matej 4,1). A pre nego što je došlo do tog unapred pripremljenog susreta, Isus je postio četrdeset dana. Zato je đavo, kada je došao, kušao Isusa da pretvori kamenje u hleb, računajući na Isusovu krajnju glad. Ali, Isus se tom iskušenju suprotstavio Svetim pismom, i sotonin trik je propao. 

A onda, u pokušaju da navede Isusa da postupi arogantno, đavo Ga kuša da se baci s vrha hrama. Sotona malo iskrivljuje Sveto pismo kako bi nagovestio da će Ga anđeli zaštititi ako je zaista Božji Sin. Ali, uz pravilno čitanje Pisma, Isus se opet uspešno suprotstavlja iskušenju. 

Treće kušanje jasno otkriva šta đavo nastoji da postigne. On želi da mu se Isus pokloni, da ga obožava. Sotona zapravo pokušava da prigrabi obožavanje koje pripada samo Bogu.

Da bi to postigao, on pokazuje Isusu „sva carstva ovoga svijeta i slavu njihovu“, a zatim obećava: „Sve ovo daću tebi ako padneš i pokloniš mi se“ (Matej 4,8.9). Zaista, u stihu Luka 4,6, koji je paralelan sa ovim tekstom u Matejevom Evanđelju, đavo kaže: „Tebi ću dati svu vlast ovu i slavu njihovu, jer je meni predana, i kome ja hoću daću je“ (Luka 4,6). 

Još jednom, Isus se suprotstavlja iskušenju uz pomoć Svetog pisma, i sotona ponovo doživljava neuspeh.

U sva tri slučaja Isus je koristio Sveto pismo da bi se odbranio od napada neprijatelja.

`Stih Efescima 6,12 podseća nas da „naš rat nije s krvlju i s tijelom, nego s poglavarima i vlastima, i s upraviteljima tame ovoga svijeta, s duhovima pakosti ispod neba“. Mada ne treba da živimo u strahu, zašto moramo uvek imati u vidu realnost te borbe koja se odvija oko nas?`