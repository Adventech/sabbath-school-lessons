---
title:  Za dalje proučavanje
date:  28/02/2025
---

U knjizi *Velika borba* od Elen G. Vajt pročitajte poglavlje pod naslovom „Poreklo zla“, str. 492-504 (original).

„U Pismu ništa nije tako jasno objašnjeno kao činjenica da Bog ni na koji način nije odgovoran za pojavu greha; da nije bilo nikakvog samovoljnog uskraćivanja božanske blagodati, nikakvog nedostatka u božanskoj vladavini, koji bi opravdali pojavu pobune. Greh je uljez, njegovu prisutnost nije moguće opravdati nikakvim razlogom. On je tajanstven, neobjašnjiv; opravdati ga značilo bi braniti ga... Da je on (sotona) bio odmah uklonjen, oni (stanovnici neba i drugih svetova) bi Bogu služili iz straha umesto iz ljubavi. Uticaj varalice ne bi bio potpuno uklonjen. Zlo je moralo da dobije priliku da sazri. Za dobro celog svemira u svim beskrajnim vekovima, sotoni je pružena prilika da potpunije razvije svoje ideje, da sva stvorena bića u pravoj svetlosti sagledaju sve njegove optužbe protiv božanske vladavine, kako Božja pravednost i Njegova milost, ali i nepromenljivost Njegovog zakona, nikada više ne budu dovedeni u sumnju.“ – Elen G. Vajt, *Velika borba*, str. 492, 493, 499 (original).

**Pitanja za razgovor:**

`1. Mnogi se pitaju kako je jedno bezgrešno stvorenje poput Lucifera moglo da zgreši taj prvi put. Zašto je greh tako „tajanstven“ i „neobjašnjiv“? Kako da objasnimo taj prvi greh, a da ne nalazimo izgovore za njega i da ga ne pravdamo? To jest, zašto bi objašnjavanje njegovog porekla bilo isto što i njegovo pravdanje?`

`2. Zašto Bog nije jednostavno odmah uklonio sotonu da više ne postoji? Zašto je zlo moralo „da dobije priliku da sazri“? U kom smislu je to „za dobro celog svemira u svim beskrajnim vekovima“?`

`3. Zašto je tako važno razumeti da sukob između Boga i sotone nije stvar gole sile, već sukob drugačije vrste? U kom pogledu sukob oko karaktera ima smisla na način na koji sukob oko gole sile ne bi mogao da ima?`

`4. Kako razumevanje tog sukoba povlači, da tako kažemo, zavesu u stranu, otkrivajući u kom smislu bi vaš sopstveni život mogao da bude minijatura tog kosmičkog sukoba? Na koje načine čak i sada doživljavate realnost tog sukoba? Kako bi trebalo da reagujete na to, da biste pokazali na čijoj ste zaista strani?`