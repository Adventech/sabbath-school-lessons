---
title:  Kosmički sukob
date:  28/02/2025
---

### PRVI DEO – OPŠTI PREGLED

**Ključni tekst:** 1. Mojsijeva 3,15

**Središte proučavanja:** 1. Mojsijeva 3,1-4; Isaija 14,12-15; Jezekilj 28,12-19; Matej 13,24-30; Jovan 8,44; Otkrivenje 12,7-9. 

**Uvod:** Kosmički sukob svakodnevno utiče na svako ljudsko biće, kao i na univerzum u celini. Sotona pokušava da uzurpira svaku vrstu proslavljanja Boga, ali će na kraju biti poražen.

**Teme:** Lekcija za ovu sedmicu naglašava tri glavne ideje:

1. Kosmički sukob nije dualistička bitka dveju svemoćnih sila: kosmički sukob se usredsređuje na moralno savršenstvo Božjeg karaktera. Sukob ne uključuje dve podjednako nezavisne sile koje se bore u ratu bez kraja. Lucifer je stvoreno biće koje je prvobitno stvorio Bog, a koje je zatim odlučilo da dovede u pitanje karakter svog Stvoritelja.

2. Kosmički sukob uključuje i Božji narod: ceo univerzum oseća posledice kosmičkog sukoba. Na nebu, Hrist je bio glavna meta Luciferove pobune. U pustinji, Sotona je doveo u pitanje Isusovo sinovstvo. Ipak, Isus je bio pobednik, i On je ovlašćen da nas učini sinovima i kćerima Božjim.

3. Do razrešenja kosmičkog sukoba ne može doći pre utvrđenog trenutka: doći će dan kada će Bog konačno stati na kraj zlu. U međuvremenu, zlu je dozvoljeno da dođe do svog vrhunca, kako bi sva stvorena bića mogla da vide lažne optužbe protiv božanske vlasti u njihovom pravom svetlu.

**Primena u životu:** Kako činjenica da se svakodnevno suočavamo sa posledicama kosmičkog sukoba treba da nas učini još svesnijim i spremnijim da u svakom trenutku zavisimo od Boga?

### DRUGI DEO – KOMENTAR

**1. Kosmički sukob nije dualistička bitka dveju svemoćnih sila.**

U različitim verskim i/ili filozofskim krugovima postoje različite verzije kosmičkog sukoba. Uticajna nehrišćanska verzija je dualizam. Kao što K. S. Luis ističe, dualizam je „verovanje da u pozadini svega stoje dve jednake i međusobno potpuno nezavisne sile, od kojih je jedna dobra a druga loša. Prema tome, ovaj svet je bojište na kojem te dve sile neprestano ratuju“. Reći da su ove sile podjednako nezavisne znači da „obe oduvek postoje“ – *Hrišćanstvo* (New York: The Macmillan Co., 1960, str. 33, 34). Ovaj dualistički angažman nije tip kosmičkog sukoba koji se naglašava u Bibliji. Iz biblijske perspektive, onaj koji se sada zove sotona „je stvoren od Boga i bio je dobar kada je stvoren, a onda je postao zao“. Slično dualizmu, hrišćansko gledište je da je naš „univerzum u ratu“. Ali, za razliku od dualizma, „biblijski koncept ne misli da je to rat dveju nezavisnih sila, nego govori da je to građanski rat, pobuna, i da mi živimo u prostoru i vremenu koji su zaposeli pobunjenici. Dakle, u izvesnom smislu, ovaj svet je područje koje je zauzeo neprijatelj“ – *Hrišćanstvo*, str. 36.

Dakle, umesto kosmičkog sukoba između dve nezavisne svemoćne sile, imamo pobunu stvorenja protiv Stvoritelja. Prema onome što saznajemo o ulozi zmije varalice u tekstu 1. Mojsijeva 3, sukob se usredsređuje na percepciju Božjeg karaktera koji se ogleda u Njegovom zakonu. Drugim rečima, da li je Bog pouzdan? Možemo li verovati Njegovim rečima? Očigledno, ova dva pitanja su ključna za blizak odnos. U osnovi je nemoguće razviti iskren i dubok odnos pun ljubavi sa nekim kome ne verujemo.

Luciferova pobuna protiv Boga, koja označava početak kosmičkog sukoba, počinje na nebu i opisana je u tekstovima Isaija 14,12-15 i Jezekilj 28,12-19, posebno kada ih uporedimo sa poglavljima 1. Mojsijeva 3 i Otkrivenje 12. Dok se odlomci u Isaiji i Jezekilju direktno odnose na kraljeve Vavilona i Tira, „u svakom odlomku postoji kretanje od lokalne, istorijske realnosti zemaljskih careva ka nebeskoj realnosti koja opisuje Lucifera/sotonu i uspon kosmičkog sukoba“ – Ričard Dejvidson, „Kosmički narativ za naredni milenijum“, *Journal of the Adventist Theological Society* 11/1-2 (2000): str. 107. U suštini, Lucifer/sotona želi da se učini uzvišenim poput Boga. Tačnije, on želi da poseduje/uzurpira Božji uzvišeni status i moć, ali ne i Njegov karakter pun ljubavi, s obzirom na to da Lucifer/sotona pokušava da se uzvisi klevetom (Jezekilj 28,16) i lažima (1. Mojsijeva. 3,4; Jovan 8,44).

**2. Kosmički sukob obuhvata i Božji narod.**

Iako je kosmički sukob počeo na Nebu, pobunom Lucifera protiv Boga, na kraju je nekako obuhvatio univerzum u celini. Tačnije, radilo se o anđelima (Otkrivenje 12,7-9) i ljudima (1. Mojsijeva 3). Zato što je Eva podlegla iskušenju, a Adam svesno krenuo za njom, naš svet je postao pozornica kosmičkog sukoba. U našem grešnom svetu, ljudska bića se svakodnevno suočavaju sa postojanjem i posledicama kosmičkog konflikta. Očigledno, ovaj scenario važi i za istoriju Božjeg naroda u celom Svetom pismu.

Kako je Hristos već bio primarna meta Luciferove pobune na Nebu (Otkrivenje 12,7; vidi takođe Elen G. Vajt, *Patrijarsi i proroci*, 1. poglavlje [„Zašto je greh bio dozvoljen?“]), tako je i u svom zemaljskom obličju kao naš Otkupitelj i novi predstavnik Božjeg naroda, drugi Adam (Rimljanima 5,14; 1. Korinćanima 15,22.45), ovaploćeni Isus postao primarna meta pojačanih sotoninih napada u pustinji. 

Lukinom izveštaju o Hristovom iskušenju prethodi božanska potvrda Njegovog sinovstva („Ti si sin moj ljubazni, ti si po mojoj volji“ Luka 3,22) u izveštaju o Njegovom krštenju, nakon čega sledi rodoslov, počevši od Isusa kao „Josifovog sina“ (Luka 3,23), i postepeno se krećući unazad (Luka 3,23-38) do Adama, „sina Božijeg“ (Luka 3,38). Imajući na umu ovu pozadinu izražavanja o sinovstvu, pažljivi slušalac/čitalac Evanđelja vidi da sotona počinje svoja iskušenja u pustinji ispitujući da li je Isus, zaista, „Sin Božji“ (Luka 4,3), što je jasno i upravo je ono što je božanski glas rekao Isusu nekoliko stihova ranije. Ako uzmemo Adama kao važnu referencu u rodoslovu, koji neposredno prethodi priči o iskušenju, postoji velika sličnost sa zmijinim kušanjem u Edemskom vrtu, gde je Eva takođe dovela u pitanje (videti 1. Mojsijeva 3,1.4) jasnu Božju izjavu datu njenom mužu i njoj o smrtonosnim posledicama jedenja sa drveta poznanja dobra i zla, kao što je navedeno nekoliko stihova ranije (videti 1. Mojsijeva 2,17). 

U svakom slučaju, dobra vest u priči o iskušenju opisanoj u Evanđelju je da imamo drugačiju istoriju čovečanstva kroz Isusa, novog Adama. Dok je Adam pao na iskušenju u Edemskom vrtu, Isus je pobedio iskušenja u pustinji. Njegova pobeda otvorila je novi horizont za sinove i kćeri Božje u kosmičkom sukobu, budući da je Hristos novi Adam, odnosno nova glava ljudske porodice.

U Matejevom evanđelju, priča o iskušenju pojavljuje se odmah nakon izveštaja o Isusovom krštenju. Umesto Lukine univerzalne reference na Adama, Matej izgleda da ima na umu narod Izrailja. Rodoslov se fokusira na ličnosti kao što su Avram i David (Matej 1,1-17), a dekret o smrti dece u kontekstu istorije o Isusovom životu (Matej 2,13-16) kao da je eho istorije o Mojsiju. Poređenje sa narodom Izrailja postaje naglašenije kada primetimo da su svi odgovori koje je Isus dao đavolu u pustinji biblijski preuzeti iz iskustva Izrailja u pustinji (5. Mojsijeva 8,3; 5. Mojsijeva 6,16; 5. Mojsijeva 6,13). Ukratko, tamo gde je Izrailj podbacio, Isus je pobedio, što otvara novi horizont za narod Božji u kosmičkom sukobu, jer Hristos zauzima mesto novog Izrailja.   

**3. Do rešenja kosmičkog sukoba ne može doći pre utvrđenog trenutka.**

Parabola o žitu i kukolju u tekstu Matej 13,24-30 ukazuje na prisustvo kosmičkog sukoba u Isusovom učenju o Carstvu nebeskom. Neprijatelj je sposoban da seje korov koji će rasti zajedno sa pšenicom (dobrim semenom). Ova setva nije samo zla, već i obmanjujuća, jer svaki korektivni pokušaj da se korov odmah počupa kako bi se ova problematična situacija popravila može ugroziti pšenicu (Matej 13,29). Iz tog razloga, neophodno razlikovanje i razdvajanje među njima mora da sačeka do žetve ili konačnog suda (Matej 13,30).

Važno je napomenuti da izveštaj Elen G. Vajt o Božjoj reakciji na Lucifera/sotonu u početnim fazama kosmičkog sukoba na nebu prati isti biblijski princip koji je istaknut u paraboli o pšenici i kukolju. Dok objašnjava zašto Bog nije odmah uništio sotonu, Elen G. Vajt ističe da „uticaj varalice ne bi bio potpuno izbrisan, niti bi duh pobune bio potpuno uklonjen. Zlo je moralo da dobije priliku da sazri. Radi dobra celog svemira u toku svih bezbrojnih vekova, sotoni je otovrena prilika da potpunije razvije svoje ideje, da sva stvorena bića u pravom svetlu sagledaju sve njegove optužbe protiv božanske vladavine, da Božija pravednost i Njegovog milost, ali i nepromenljivost Njegovog zakona, nikada više ne budu dovedeni u sumnju“ – *Velika borba*, str. 499 originala. 

### TREĆI DEO – PRIMENA U ŽIVOTU

Razgovarajte o sledećim pitanjima u svom razredu:

1. Kako biste neverniku mogli najbolje objasniti prirodu kosmičkog sukoba, s obzirom na to da se svi suočavamo sa posledicama ovog sukoba?

2. Dok razmišljamo o načinu na koji se Bog nosi sa lažnim optužbama koje je izneo đavo, dirnuti smo Njegovim karakterom ljubavi i poverenja. Kako izgradnja odnosa poverenja jednih prema drugima u crkvi pokazuje Božji karakter pun ljubavi?

3. Možete li voleti nekoga i verovati mu zavisiće od moralnog karaktera te osobe. Koje vrline treba da negujete, uz Božju pomoć, da biste odražavali Božji karakter?

4. Kada se ljudi udalje i prestanu da budu prisni sa Bogom, često se nešto promeni u njihovom pogledu na Božji karakter. Da bismo izbegli ovu opasnost, na koje načine možemo biti svesniji Božjeg prisustva i uzdizati/izražavati Njegove osobine i karakter ljubavi prema drugima?