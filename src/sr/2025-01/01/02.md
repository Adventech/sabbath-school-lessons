---
title:  Iznad svih razumnih očekivanja
date:  29/12/2024
---

Bog ne samo da nas pita: „Voliš li me?“, već On sam voli svaku osobu, i to bez ikakve prisile i nadoknade. Zaista, On dragovoljno voli vas i mene i svaku drugu osobu više nego što bismo uopšte mogli da zamislimo. A mi poznajemo tu ljubav na osnovu Božjeg delovanja u istoriji Njegovog naroda. 

`Pročitajte tekst 2. Mojsijeva 33,15-22 i razmotrite kontekst ovih stihova i narativ u kom se pojavljuju. Šta nam taj odlomak, a naročito 19. stih, otkriva o Božjoj volji i ljubavi?`

Činilo se da je sve izgubljeno. Nedugo nakon Božjeg čudesnog izbavljenja izraelskog naroda iz ropstva u Egiptu, taj isti narod se pobunio protiv Njega i klanjao se zlatnom teletu. Kad je Mojsije sišao sa gore i video šta su uradili, bacio je ploče sa Deset zapovesti i razbio ih. Međutim, i pored toga što je narod izgubio svako pravo na zavetne privilegije i blagoslove koje im je dao, Bog je dragovoljno odlučio da ostane u zavetnom odnosu s njima – uprkos tome što su se pokazali nedostojnim zavetnih blagoslova. 

Reči stiha 2. Mojsijeva 33,19: „Smilovaću se kome se smilujem, i požaliću koga požalim“, često se pogrešno razumeju u smislu da Bog proizvoljno bira da bude saosećajan i blagonaklon prema nekima, ali ne i prema drugima. Međutim, kada to sagledamo u kontekstu, vidimo da Bog tu zapravo ne kaže da će proizvoljno biti blagonaklon i saosećajan prema nekima, a prema drugima ne. Bog tako ne radi, nasuprot izvesnoj popularnoj teologiji prema kojoj On neke ljude predodređuje da budu izgubljeni i suoče se sa večnom osudom.  

Šta onda Bog tu objavljuje? U suštini, Bog objavljuje da, kao Stvoritelj svega, On ima pravo i vlast da besplatno dodeli blagodat i saosećanje čak i najnezaslužnijim ljudima. I On to čini u ovoj situaciji, čak i posle pobune sa zlatnim teletom, darujući milost svom narodu, Izraelu, iako to nije zaslužio. 

To je jedan od mnogih primera u kojima Bog jasno pokazuje svoju ljubav, i to iznad svih razumnih očekivanja. A to je dobra vest za sve nas, zar ne?

`Na koje načine Bog nastavlja da otkriva i jasno pokazuje svoju ljubav prema vama – čak i iznad svih razumnih očekivanja?`