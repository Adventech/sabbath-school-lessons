---
title:  Mnogi su zvani, ali je malo izabranih
date:  01/01/2025
---

Bog ne samo što voli ljude po svojoj slobodnoj volji, već ih takođe poziva da i oni Njega vole zauzvrat. A da im Bog zaista daje sposobnost da slobodno odluče da li će prihvatiti ili odbaciti Njegovu ljubav, očigledno je (između ostalog) i na osnovu Hristove parabole o svadbenoj gozbi.

`Pročitajte tekst Matej 22,1-14. Šta je smisao te parabole? `

U Hristovoj paraboli o svadbenoj gozbi, car priređuje svadbu za svog sina i šalje sluge „da zovu zvanice na svadbu“, ali „ne htješe doći“ (Matej 22,2.3). Zapravo, car je više puta slao sluge da ih pozovu, ali su oni ignorisali njegov poziv i, što je još gore, hvatali su njegove sluge i ubijali ih (Matej 22,4-6).

Kasnije, pošto se pozabavio onima koji su pobili neke od njegovih ljudi, car je rekao ostalim svojim slugama: „Svadba je dakle gotova, a zvanice ne biše dostojne. Idite dakle na raskršća i koga god nađete, dozovite na svadbu“ (Matej 22,8.9). Posle još jedne epizode o čoveku bez svadbenog ruha koji je izbačen, što označava potrebu da primimo svadbenu odeću od cara da bismo prisustvovali svadbenoj gozbi, Isus završava tu parabolu zagonetnom ali veoma značajnom izjavom: „Jer su mnogi zvani, ali je malo izbranijeh“ (Matej 22,14).

Šta to znači? Oni koji su konačno „izabrani“ su oni koji su prihvatili Gospodnji poziv na svadbu. Izraz preveden kao „zvati“ i „pozivati“ u ovoj paraboli je grčka reč *kaleo* (zvati, pozivati), a ono što određuje ko je konačno „izabran“ (*eklektos*) jeste pitanje da li je dobrovoljno prihvatio poziv.

Zapravo, Bog zove svakoga (to jest, upućuje svakome poziv da dođe) na tu svadbenu svečanost. Međutim, svako od nas može i da odbije Božju ljubav. Sloboda je suštinski bitna za ljubav. Bog nikada nikome neće nametati svoju ljubav. Nažalost, mi možemo i da odbijemo odnos ljubavi sa Bogom.

„Izabrani“ su oni koji prihvate taj poziv. Za one koji Ga vole, Bog je pripremio nešto mnogo lepše od bilo čega što bismo mogli da zamislimo. I ponovo, sve se svodi na pitanje ljubavi i slobode svojstvene ljubavi.

`Šta u vašem životu otkriva da ste prihvatili poziv na svadbu i da ste došli prikladno odeveni?`