---
title:  Raspet za nas
date:  02/01/2025
---

Bog poziva svakoga u odnos ljubavi sa Njim, ali samo oni koji dobrovoljno prihvate taj poziv uživaju večne rezultate. Kao što smo videli u paraboli o svadbenoj gozbi, mnogi koje je car pozvao „ne htješe doći“ (Matej 22,3). 

S tim u vezi, neposredno pre svog raspeća, Hristos je jadikovao: „Jerusalime, Jerusalime, koji ubijaš proroke i zasipaš kamenjem poslane k sebi! koliko puta htjeh da skupim čeda tvoja, kao što kokoš skuplja piliće svoje pod krila, i ne htjeste!“ (Matej 23,37). Hristos je hteo da ih skupi, ali oni to nisu hteli. Isti uobičajeni grčki glagol koji znači „hteti“ (thelo) upotrebljen je i za Hristovu želju da ih spase i za njihovu nespremnost da budu spaseni (a isti izraz upotrebljen je i u stihu Matej 22,3).

Pa ipak, Hristos je otišao na krst i za te ljude i za nas. Kakva čudesna ljubav! Dok ljudski greh zaslužuje smrt, sam Bog je (u Hristu) platio cenu i našao način da popravi narušeni odnos između neba i zemlje. U međuvremenu, On nastavlja da nam daruje svoju ljubav, mada Ga ništa na to ne nagoni, osim sopstvene dobrovoljne rešenosti da to čini. 

`Pročitajte tekst Jovan 10,17.18. Uporedite ga sa Galatima 2,20. Koja se poruka za nas nalazi u tim tekstovima?`

U konačnom prikazu Božje ljubavi – na krstu, vidimo da je Hristos dao sebe za nas po svojoj slobodnoj volji. Hristos je položio svoj život na „sopstvenu inicijativu“. Niko Mu nije oduzeo život. On ga je dobrovoljno prineo prema planu spasenja, dogovorenom na nebu pre postanja sveta. 

„Plan za naše spasenje nije bila neka naknadna misao, plan načinjen posle Adamovog pada. On je bio otkrivenje ’tajne koja je bila sakrivena od postanja sveta’ (Rimljanima 16,25). On je otkrivenje načela koja su od večnosti bila temelj Božjeg prestola. Bog i Hristos od samog početka znali su za sotonin otpad i čovekov pad izazvan delovanjem prevarne sile otpadnika. Bog nije uzročnik postojanja greha, ali je unapred video njegovo postojanje i obezbedio sredstvo kojim će se suprotstaviti ovoj strašnoj mogućnosti. Njegova ljubav prema svetu bila je tako velika da se zavetovao da će dati svoga Jedinorodnog Sina ’da nijedan koji Ga veruje ne pogine nego da ima život večni’ (Jovan 3,16).“ – Elen G. Vajt, *Čežnja vekova*, str. 22 (original).