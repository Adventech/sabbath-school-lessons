---
title:  Neuzvraćena ljubav
date:  30/12/2024
---

Upečatljiv primer Božje ljubavi prema palom čovečanstvu nalazi se u priči o Osiji. Bog je zapovedio proroku Osiji: „Idi, oženi se bludnicom, i rodi djecu bluda, jer se zemlja predade bludničenju otstupivši od Gospoda“ (Osija 1,2). Osija i njegova neverna žena trebalo je da budu živa pouka o Božjoj ljubavi prema svom narodu uprkos neverstvu i duhovnom bludničenju Izraela. Odnosno, to je priča o Božjoj ljubavi dobrovoljno darovanoj onima koji je ne zaslužuju.

Zaista, uprkos Božjoj vernosti i ljubavi, narod se bunio protiv Njega, i to uvek iznova. Shodno tome, Sveto pismo u više navrata opisuje Boga kao Onoga kome neverni supružnik ne uzvraća ljubav. On je voleo svoj narod savršeno i verno, ali oni su Ga prezirali, služili su drugim bogovima i obožavali ih, čime su Ga duboko ožalošćavali i raskidali odnos sa Njim, naizgled bespovratno.

`Pročitajte tekst Osija 14,1-4. Šta nam ti stihovi otkrivaju o Božjoj nepokolebljivoj ljubavi prema svom narodu?`

Posle ponovljene pobune naroda, Bog izjavljuje: „Iscijeliću otpad njihov, ljubiću ih drage volje.“ Izraz „drage volje“ u rečenici  „ljubiću ih drage volje“ prevod je samo jedne jevrejske reči (nedabah), koji označava nešto što se nudi dobrovoljno. To je isti izraz koji se koristio za dragovoljne žrtve u sistemu svetilišta.

U celoj Knjizi proroka Osije, i u svim narativima Svetog pisma, Bog pokazuje neverovatnu posvećenost i samilost prema svom narodu. Mada su više puta išli za drugim „ljubavnicima“, kršeći zavetni odnos, naizgled bespovratno, Bog je po svojoj slobodnoj volji nastavljao da im poklanja ljubav. Narod nije zasluživao Božju ljubav. Oni su je odbacili i izgubili svako pravo da se pozivaju na nju. Ipak, Bog je nastavio da im daruje ljubav bez ikakve prinude, moralne ili neke druge. Ovde i na drugim mestima, Sveto pismo dosledno prikazuje Božju ljubav kao besplatnu i dragovoljnu. 

`Mnogi o Bogu razmišljaju kao o nekom udaljenom i surovom vladaru i sudiji. Kako vam slika Boga kao prezrenog i ožalošćenog muža neverne supruge pomaže da Ga sagledate drugačije? Kako to menja način na koji sagledavate sopstveni odnos sa Bogom?`