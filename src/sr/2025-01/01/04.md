---
title:  Ljubav data dragovoljno
date:  31/12/2024
---

Bog ne samo što je nastavio dragovoljno da daruje svoju ljubav Izraelu, uprkos ponovljenim pobunama, već nastavlja i nama isto tako dragovoljno da daruje svoju ljubav, i pored toga što smo još uvek grešni. Mi ne zaslužujemo Božju ljubav i nikad ne bismo mogli da je zaradimo. S druge strane, mi Bogu nismo *potrebni*. Bogu Biblije ništa nije potrebno (Dela 17,25). Božja ljubav prema vama, meni i svim ljudima u potpunosti je izraz Njegove volje.  

`Uporedite stihove Otkrivenje 4,11 i Psalmi 33,6. Šta nam ti stihovi govore o Božjoj slobodi u vezi sa Stvaranjem?`

Bog je dragovoljno stvorio ovaj svet. I iz tog razloga, Bog je dostojan svake slave, časti i vlasti. Njemu nije bilo potrebno da stvara bilo kakav svet. Pre osnivanja sveta, Bog je već uživao u odnosu ljubavi koji je postojao unutar Božanstva.

`Pročitajte stih Jovan 17,24. Šta nam on govori o Božjoj ljubavi pre postanka sveta?`

Bogu nisu bila potrebna stvorenja kao predmet ljubavi. Ali, u skladu sa svojim karakterom ljubavi, Bog je odlučio da stvori svet i da uđe u odnos ljubavi sa stvorenjima.

I ne samo da je Bog dragovoljno stvorio ovaj svet kao dar svoje velikodušne ljubavi, već On nastavlja dragovoljno da voli ljude, čak i nakon pada u greh u Edemu, čak i nakon greha koje mi lično činimo.  

Posle Pada u Edemu, Adam i Eva nisu imali pravo da nastave da žive i primaju Božju ljubav. Ali Bog, koji nosi „sve u riječi sile svoje“ (Jevrejima 1,3), u svojoj prevelikoj ljubavi, milosti i blagodati održao ih je u životu, i našao način da pomiri čovečanstvo sa sobom u ljubavi. A to pomirenje uključuje i nas. 

`Šta nam činjenica da On nastavlja da poklanja ljubav ovom svetu, uprkos njegovom palom stanju i pokvarenosti, govori o Božjoj ljubavi i Božjem karakteru? Na koji način bi ta istina trebalo da nas navede da Mu uzvratimo ljubav?`