---
title:  Zakon ljubavi
date:  23/03/2025
---

Božji zakon se ne sastoji od apstraktnih principa. On je, zapravo, oličenje odnosa. To se može jasno videti u Deset zapovesti. Osnovni principi Deset zapovesti bili su na snazi već u Edemskom vrtu – principi ljubavi namenjeni tome da upravljaju odnosom između Boga i čoveka, kao i odnosima između samih ljudi. 

Kada je Deset zapovesti uklesano u kamenu, kao što vidimo u tekstu 2. Mojsijeva 20, one su Izraelu date u kontekstu zavetnog odnosa. Deset zapovesti je zapisano kada je Gospod već izbavio narod iz Egipta, a zasnivale su se na Božjoj ljubavi i na Njegovim obećanjima datim narodu (videti: 2. Mojsijeva 6,7.8 i 3. Mojsijeva 26,12). Na osnovu njihove podele u dve grupe, može se videti da su za cilj imale procvat čovekovog odnosa sa Bogom, kao i odnosa između ljudi.  

`Pročitajte tekst 2. Mojsijeva 20,1-17. Na koji način se u ovim stihovima otkrivaju ta dva principa – ljubav prema Bogu i ljubav prema drugima?`

Prve četiri zapovesti bave se ljudskim odnosom prema Bogu, a drugih šest međusobnim ljudskim odnosima. Dakle, naš odnos i prema Bogu i prema drugim ljudima mora biti regulisan principima Božjeg zakona. 

Ta dva dela zakona direktno odgovaraju onome što je Isus označio kao dve najveće zapovesti: „Ljubi Gospoda Boga svojega svijem srcem svojijem“ (Matej 22,37; uporediti sa stihom 5. Mojsijeva 6,5) i „ljubi bližnjega svojega kao samoga sebe“ (Matej 22,39; uporediti sa: 3. Mojsijeva 19,18). 

Prve četiri zapovesti upućuju nas u to kako da volimo Boga celim svojim bićem, a drugih šest kako da volimo jedni druge kao sebe same. Isus izričito kaže da su te dve zapovesti o ljubavi neodvojivo povezane sa zakonom. „O ovima dvjema zapovijestima visi sav zakon i proroci“ (Matej 22,40). 

Dakle, Božji zakon je u celini utemeljen na Božjoj ljubavi. Božja ljubav i zakon su neodvojivi. Često čujemo ljude kako kažu: *Ne moramo da držimo zakon, treba samo da volimo Boga i druge ljude*. Zašto ta ideja nema smisla?

`Kako možemo da govorimo o ljubavi prema Bogu ili ljubavi prema drugima, ako kršimo bilo koju od Deset zapovesti?`