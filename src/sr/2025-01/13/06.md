---
title:  Pre svega, volite jedni druge
date:  27/03/2025
---

Ako je ljubav ispunjenje zakona, onda Božji zakon ne možemo u punom smislu držati samo tako što ćemo se kloniti onoga što je pogrešno. Sam zakon ljubavi (predstavljen u Svetom pismu kao celini) ne nalaže nam samo da se uzdržavamo od činjenja zla, već nas i podstiče da činimo dela koja otkrivaju Božju ljubav drugima – ne samo drugim članovima crkve, već i svetu u celini, kojem je tako očajnički potrebno pravo hrišćansko svedočenje. 

`Pročitajte tekst Jakov 2,1-9. Koja ključna poruka nam je tu data?`

Jakov tu snažno osuđuje nepravdu u društvu, ukazujući naročito na sramoćenje siromašnih i njihovo zlostavljanje od strane nekih bogataša. Zatim, on skreće pažnju na zakon ljubavi prema bližnjem, govoreći da „dobro činite“ kada taj zakon izvršavate (Jakov 2,8).

Kao što je to Elen Vajt sročila: „Ljubav prema čoveku je zemaljski izraz ljubavi prema Bogu. Car slave postao je jedno sa nama da bi nam usadio ovu ljubav, da bi nas učinio decom jedne porodice. Kada se ispune Njegove oproštajne reči – ’da imate ljubav među sobom, kao što ja imadoh ljubav k vama’ (Jovan 15,12), kada volimo ovaj svet kao što ga je On voleo, tada je ostvarena Njegova misija za nas. Pripremljeni smo za Nebo, jer imamo Nebo u svom srcu.“ – Elen G. Vajt, *Čežnja vekova*, str. 641 (original).

Kada volimo ovaj svet na način na koji je Hristos voleo svet – tada smo spremni za nebo. Kakav moćan izraz onoga šta znači biti Isusov sledbenik!

Isus zapoveda svojim učenicima: „Ljubite jedan drugoga, kao što ja vas ljubih“ (Jovan 13,34). On takođe objavljuje: „Po tom će svi poznati da ste moji učenici ako uzimate ljubav među sobom“ (Jovan 13,35). Ljubav je tako presudna za hrišćansku veru zato što je Bog ljubav (1. Jovanova 4,8.16). I oni koji tvrde da vole Boga moraju voleti jedni druge (uporedite sa stihovima 1. Jovanova 3,11; 4,20.21).

Shodno tome, 1. Petrova 4,8 podstiče hrišćane: „A prije svega imajte neprestanu ljubav među sobom; jer ljubav pokriva mnoštvo grijeha“ (videti takođe: Jevrejima 10,24 i 1. Solunjanima 3,12).

`Zadržite se više na toj ideji da treba voleti svet onako kako ga je Hristos voleo. Kako bi to moglo da nam pomogne da bolje razumemo pojam hrišćanskog savršenstva i način na koji se osposobljavamo za večni život? Iznesite svoje odgovore u subotu u razredu.`