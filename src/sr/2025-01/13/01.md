---
title:  Ljubav je ispunjenje zakona
date:  22/03/2025
---

### Tekstovi za proučavanje u toku sedmice 
2. Mojsijeva 20,1-17; Rimljanima 6,1-3; Rimljanima 7,7-12; Jeremija 31,31-34; Matej 23,23.24; Jakov 2,1-9.

> <p>Tekst za pamćenje</p>
> „I ne budite nikome ništa dužni osim da ljubite jedan drugoga; jer koji ljubi drugoga zakon ispuni“ (Rimljanima 13,8).

Dok se crkveni odbor bavio jednim problematičnim vernikom, neko od članova odbora je kazao pastoru: „Ne možemo donositi odluke na osnovu saosećanja.“ Zar zaista ne možemo? Pastor se zapitao kakvo mora da je razumevanje Boga i Božjeg zakona koje ta osoba ima. Saosećanje svakako treba da bude vodeći princip u našem postupanju s ljudima, pogotovu sa onima koji greše. Saosećanje je bitan sastojak ljubavi, a kao što nam stih Rimljanima 13,8 kaže, voleti svog bližnjeg znači ispuniti zakon.

Ako je ljubav zaista ispunjenje zakona, onda treba da povedemo računa da ne razmišljamo o zakonu kao nečemu što je odvojeno od ljubavi, niti da razmišljamo o ljubavi kao nečemu što je odvojeno od zakona. U Svetom pismu, ljubav i zakon idu zajedno. Božanski zakonodavac je ljubav, pa je, u skladu s tim, i Božji zakon – zakon ljubavi. To je, kao što Elen Vajt kaže, prepis Božjeg karaktera. (Videti *Pouke velikog Učitelja*, str. 305 /original/.)

Božji zakon nije skup apstraktnih principa, već su to zapovesti i uputstva namenjeni našem procvatu. Božji zakon je, jednim delom, izraz ljubavi na način na koji je sam Bog izražava. 

**Proučite pouku za ovu sedmicu da biste se pripremili za subotu, 29. mart.**