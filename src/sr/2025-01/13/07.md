---
title:  Za dalje proučavanje
date:  28/03/2025
---

U knjizi *Čežnja vekova* od Elen G. Vajt pročitajte poglavlje pod naslovom „Jednome od ove moje najmanje braće“, str. 637-641 (original).

„Veliki Pastir služiće onima koji služe drugima. Oni će piti iz reke života i ugasiće žeđ. Neće težiti za uzbudljivim zabavama ili nekom promenom u svom životu. Najvažniji predmet njihovog zanimanja biće kako da spasu duše koje se nalaze pred propašću. Njihovi društveni dodiri biće korisni. Otkupiteljeva ljubav privući će i ujediniti srca. 

Kada shvatimo da smo Božji saradnici, Njegova obećanja nećemo ravnodušno objavljivati. Ona će goreti u našim srcima i raspaliti se na našim usnama. Kada je bio pozvan da služi neukom, nedisciplinovanom i buntovnom narodu, Bog je dao Mojsiju obećanje: ’Moje će lice ići napred, i daću ti odmor.’ Rekao je i: ’Ja ću biti s tobom’ (2. Mojsijeva 33,14; 3,12). Ovo je obećanje svima koji umesto Hrista rade za siromašne i napaćene ljude.“ – Elen G. Vajt, *Čežnja vekova*, str. 641 (original).

**Pitanja za razgovor:**

1. Pročitajte tekst 1. Korinćanima 13,4-8. Kako 1. Korinćanima 13 baca svetlost na onu vrstu ljudi kakvi bi trebalo da budemo?

2. Šta odvaja ovce od jaraca u tekstu Matej 25,31-46? Kako da te Isu­sove reči razumemo na način koji ne podupire učenje o spasenju delima?

3. Šta za vas znači saznanje da „kada volimo ovaj svet kao što ga je On voleo, tada je ostvarena Njegova misija za nas. Pripremljeni smo za Nebo, jer imamo Nebo u svom srcu“ (videti proučavanje za četvrtak)? Šta nam to otkriva o prirodi Boga i o prirodi samog neba? Imajući to u vidu, kako možemo već ovde da živimo više kao građani neba, šireći Božju ljubav na način koji donosi svetlost i pravdu potlačenima?

4. Koje praktične korake bi trebalo preduzeti u vašoj lokalnoj crkvi, da bi ona odražavala Božje interesovanje za ljubav i pravdu u vašoj društvenoj sredini? Šta dobro radite u svojoj lokalnoj zajednici? Šta bi trebalo da unapredite i na šta da se više koncentrišete? Koje opipljive korake možete preduzeti pojedinačno i zajedno, da biste postupali u skladu sa onim što smo proučavali o Božjoj ljubavi i pravdi?