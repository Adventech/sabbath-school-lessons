---
title:  Ljubav je ispunjenje zakona
date:  28/03/2025
---

### PRVI DEO – OPŠTI DEO

**Ključni tekst: Rimljanima 13,8

**Središte proučavanja:** 2. Mojsijeva 20,2; Rimljanima 13,8-10.

**Uvod:** Deset zapovesti su izraz Božjeg ličnog i zavetnog odnosa sa Njegovim narodom.

**Teme:** Lekcija za ovu sedmicu naglašava tri glavne ideje:

1. Božji zakon ukazuje na odnose, a ne na apstraktne principe: Božji zakon nije skup apstraktnih principa već izraz odnosa. Opis Deset zapovesti podrazumeva zavetne odnose između Boga i Njegovog naroda. Božji dijalog sa Mojsijem naglašava ovaj princip, i u njemu je Bog prikazan kao orao koji nosi svoj narod na krilima pri oslobađanju iz Egipta. Glavna ideja ovog prikaza je da su ljudi prilikom izlaska iz ropstva bili dovedeni samom Bogu. 

2. Deset zapovesti opisuju ispravan izraz naše ljubavi prema Bogu i bližnjima: pre liste „Nemoj“, Deset zapovesti počinje ličnom porukom: „Ja sam Gospod Bog tvoj“ (2. Mojsijeva 20,2). Lista zapovesti treba da bude odgovor Izrailja prema Bogu koji ih je spasao. Prve četiri zapovesti opisuju lojalnu ljubav koju ljudi treba da pokazuju Bogu. Poslednjih šest zapovesti izražavaju specifične oblike ljubavi prema drugima, što na kraju ukazuje na to da volimo Boga.

3. Božji zakon nalazi svoje ispunjenje u ljubavi: u poslanicima Rimljanima i Galatima, ideja o ispunjenju zakona povezana je sa služenjem drugima kroz ljubav. Pavle, u poslanici Galatima, objašnjava da se zakon ispunjava dok volimo bližnje. U Rimljanima, voleti druge je ispunjenje zakona. Poslednjih šest od deset zapovesti objašnjava šta znači voleti bližnjeg svog kao samog sebe. 

**Primena u životu:** Kako se menja vaš odnos sa Bogom kada shvatite da deset zapovesti nisu samo skup pravila, već izraz ljubavi i odgovor na Božji odnos pun ljubavi prema vama?

### DRUGI DEO – KOMENTAR

**1. Božji zakon ukazuje na odnose, a ne na apstraktne principe.**

Ideja da se Božji zakon sastoji od hladnih apstrakcija ili bezličnih principa nije u skladu sa biblijskom slikom Boga koji daje Dekalog izrailjskom narodu na gori Sinaj. Važno je pročitati opis Deset zapovesti (2. Mojsijeva 20) u svetlu zavetnog odnosa koji se formira u prethodnom, 19. poglavlju 2. Mojsijeve. Od vremena dolaska Izrailja u Sinajsku pustinju (2. Mojsijeva 19,1), dijalog Boga sa Mojsijem na gori Sinaj naglašava pojam zavetnog odnosa između Boga i naroda Izrailja. Tačnije, Mojsiju je Gospod rekao da treba da kaže sinovima Izrailjevim sledeće reči: „Vidjeli ste šta sam učinio Misircima i kako sam vas kao na krilima orlovijem nosio i doveo vas k sebi. A sada ako dobro uzaslušate glas moj i uščuvate zavjet moj, bićete moje blago mimo sve narode, premda je moja sva zemlja. I bićete mi carstvo svešteničko i narod svet“ (2. Mojsijeva 19,4-6). 

Relacioni jezik koji se koristi u ovom odlomku je impresivan. Božansko izbavljenje naroda iz Egipta prikazano je slikom Boga koji kao orao na krilima nosi sinove Izrailjeve. Zanimljivo je da naglasak nije samo na tome da narod napusti Egipat ili ode u Obećanu zemlju. Umesto toga, suština je da su ljudi dovedeni samom Bogu.

U ovom kontekstu, izrailjski narod je pozvan da drži Božji zavet u smislu slušanja Božjeg glasa. Dok mnogi prevodi Biblije ispravno prevode hebrejski glagol šmʿ u smislu poslušnosti prema Božjem glasu, glagol na hebrejskom opisuje bukvalni čin kada se čuje ili sluša Njegov glas (Ludvg Koler i dr., *The Hebrew and Aramaic Lexicon of the Old Testament* [Leiden: Brill, 1994–2000], str. 1571). Ako odluče da slušaju Božji glas, tada će deca Izrailja biti Božje „blago“ (2. Mojsijeva 19,5) ili Njegova „svojina“ (vidi značenje imenice sĕgūlâ kod Ludviga Kolera, i dr., *The Hebrew and Aramaic Lexicon of the Old Testament*, str. 742). Ovaj izraz takođe potvrđuje ličnu prirodu zavetnog odnosa koji se uspostavlja između Boga i Njegovog naroda, a koji je formalizovan iznošenjem Deset zapovesti u 20. poglavlju.

**2. Deset zapovesti opisuju ispravan izraz naše ljubavi prema Bogu i bližnjima.**

Važno je napomenuti da pre liste „nemoj činiti“ u drugom delu Dekaloga, Bog počinje Deset zapovesti u tekstu 2. Mojsijeva 20,2 sa ličnom napomenom („Ja sam Gospod Bog tvoj“, italik dodat) i naglašava svoje spasonosno delovanje puno ljubavi prema Izrailju (izbavljenje iz ropstva u Egiptu). Drugim rečima, zapovesti ne počinju hladnim „nemoj“, već ličnim tonom punim ljubavi. Štaviše, spisak zapovesti koje slede ne treba shvatiti kao puke apstraktne zakone, već kao odgovor, pokazivanje ljubavi prema Bogu Izrailja, koji ih je moćno i saosećajno spasao iz Egipta.

U svetlu ličnog tona izraženoog u tekstu 2. Mojsijeva 20,2, prve četiri zapovesti jasno opisuju kako deca Izrailja treba da odgovore i izraze ljubav prema svom Bogu. Prvo, neće imati drugih bogova osim Gospoda. Ljubav prema Bogu je ovde izražena u smislu isključive lojalnosti. Drugo, ova lojalna ljubav nužno implicira da oni sebi neće praviti rezbareni lik (idola) kao predmet obožavanja. Pravo obožavanje, za razliku od idolopoklonstva, je ispravan izraz ljubavi prema Bogu. Treće, ljubav prema Bogu se otkriva u poštovanju Njegovog imena. Kao što Kenet Haris ističe, uzimati uzalud Božje ime posebno se odnosi na „davanje obmanjujuće zakletve u Božje ime ili prizivanje Božjeg imena da bi se prikrio čin u kome je ta osoba nepoštena (3. Mojsijeva 19,12). Takođe zabranjuje korišćenje Božjeg imena u magiji, u psovkama ili sa nepoštovanjem (3. Mojsijeva 24,10-16)“ – *ESV Study Bible* (Wheaton, IL: Crossway Bibles, 2008), str. 176. Četvrto, voleti Boga znači da se sedmi dan, subota, drži svetim kao neophodan podsetnik na Božje stvaranje. Iako bi trebalo da volimo Boga svakog dana, subota je posebno vreme da izrazimo svoj odnos bliskosti sa Njim.

Svakako, prve četiri zapovesti jasnije navode šta podrazumeva ljubav prema Bogu, dok preostalih šest zapovesti posebno razrađuju kako voleti bližnje. Šire gledano, pošto poistovećivanje Gospoda sa Bogom Spasiteljem Izrailja (2. Mojsijeva 20,2) predstavlja uvod u Deset zapovesti kao celinu, specifični načini na koje treba da izrazimo ljubav prema drugima u poslednjih šest zapovesti su, samim tim, važni oblici ljubavi prema samom Bogu. Peta zapovest, na primer, povezuje ljubav prema roditeljima, čime pokazujemo da ih poštujemo, sa dugim životom u zemlji koju Gospod daje Izrailju. Stoga je Božje obećanje direktno povezano sa načinom na koji deca Izrailja vole/poštuju svoje roditelje. Isto tako, voleti bližnjeg i samim tim voleti Boga pomoću ove horizontalno pokazane ljubavi, nužno podrazumeva vrednovanje života (a ne ubistvo), seksualnu čistoću i negovanje braka (a ne činjenje preljube), poštovanje onoga što pripada drugima (a ne krađa), stajanje za istinu o svom bližnjem (a ne lažno svedočenje protiv njega/nje) i negovanje želja oblikovanih duhom zadovoljstva i zahvalnosti (a ne žudnja za onim što pripada mom bližnjem). 

**3. Božji zakon nalazi svoje ispunjenje u ljubavi.**

Apostol Pavle ističe ideju ispunjenja zakona u svojim poslanicama Rimljanima i Galatima. Nakon što je podstakao Galate da služe jedni drugima kroz pokazivanje ljubavi, on objašnjava da se „sav zakon izvršuje u jednoj riječi, to jest: ljubi bližnjega svojega kao sebe“ (Galatima 5,14). Slično, u Rimljanima 8,4, Pavle govori o „pravednom zahtevu zakona“ koji se „ispunjava u nama“ pomoću Hrista i delovanja Svetog Duha. U Rimljanima 13,8-10 on dva puta pominje da je ljubav ispunjenje Božjeg zakona: „I ne budite nikome ništa dužni osim da ljubite jedan drugoga; *jer koji ljubi drugoga zakon ispuni*. Jer ovo: ne čini preljube, ne ubij, ne ukradi, ne svjedoči lažno, ne zaželi, i ako ima još kakva druga zapovijest, u ovoj se riječi izvršuje, to jest: ljubi bližnjega svojega kao samoga sebe. Ljubav ne čini zla bližnjemu; daklem je *ljubav izvršenje zakona*“ (italik dodat). 

Prelazeći sa rasprave o hrišćanskim dužnostima prema građanskim vlastima (Rimljanima 13,1-7), što uključuje i plaćanje poreza (Rimljanima 13,6.7), na hrišćansku dužnost pokazivanja ljubavi, Pavle koristi izraze o finansijskom dugu u obe diskusije. Što se tiče hrišćanske dužnost pokazivanja ljubavi, „Hrišćanin ne treba da dozvoli da ijedan dug ostane neizmiren osim onog koji se nikada ne može otplatiti – ’dug da volimo jedni druge‘. Obaveza ljubavi nema granice.“ – Robert Mauns, *Romans: The New American Commentary* (Nashville, TN: Broadman & Holman Publishers, 1995), str. 245. Kako finansijski dug podrazumeva obavezu prema drugom licu ili instituciji, na taj način zakon nam nameće ispunjenje obaveze prema drugima. U kontekstu Božjeg zakona – sa posebnim osvrtom na poslednjih pet zapovesti, koje se tiču naših odnosa sa bližnjima, a što prevazilazi našu obavezu prema sopstvenoj porodici – suština naše stalne obaveze ili duga prema bližnjima je pokazivanje ljubavi.  

### TREĆI DEO – PRIMENA U ŽIVOTU

Razgovarajte o sledećim pitanjima u svom razredu:

1. Kako možete odgovoriti nekome ko dovodi u pitanje Božji zakon, smatrajući ga samo gomilom pravila?

2. Kako vaše iskustvo u ispunjavanju četvrte zapovesti, subote, može imati još veći značaj kao podsetnik da nas Božji zakon poziva na odnos pun ljubavi?

3. Kako možeš pokazati Božju ljubav na praktične načine onima koje svakodnevno srećeš, uključujući nepoznate ljude, prijatelje i porodicu?