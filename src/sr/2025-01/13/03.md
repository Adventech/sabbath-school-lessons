---
title:  Zakon je svet i pravedan i dobar
date:  24/03/2025
---

Ljubav je temelj Božjeg zakona. Kada uzdiže zakon, Bog uzdiže ljubav. Otuda je Isus umro da bi spasao grešnike – da bi mogao da održi zakon dok nam istovremeno pruža blagodat. Jedino na taj način je mogao i da ostane pravedan, i da opravda one koji veruju (Rimljanima 3,25.26). Kakvog li izraza ljubavi! Prema tome, zakon nije poništen u procesu iskupljenja. Naprotiv, on je time dodatno potvrđen. 

`Pročitajte Rimljanima 6,1-3, a onda Rimljanima 7,7-12, s posebnim naglaskom na 12. stihu. Šta nam ti stihovi govore o zakonu, čak i posle Hristove smrti?`

Dok neki veruju da blagodat i iskupljenje ukidaju zakon, Pavle jasno kaže da ne treba ostati u grehu da bi se blagodat umnožila. Naprotiv, oni koji verom prebivaju u Hristu, krstili su se „u smrt njegovu“, pa treba dakle i da smatraju sebe mrtvima grehu a živima Hristu.

Božji zakon nije greh, već nam on (između ostalog) čini greh i našu grešnost očiglednim. Upravo zato je „zakon svet i zapovijest sveta i pravedna i dobra“ (Rimljanima 7,12). On, više nego bilo šta drugo, otkriva našu veliku potrebu za spasenjem, za iskupljenjem – spasenjem i iskupljenjem što dolaze samo preko Hrista. Prema tome, mi ne „kvarimo... zakon vjerom“, „nego ga još utvrđujemo“ (Rimljanima 3,31).

Hristos nije došao da ukine zakon, već da ispuni sve što je obećano u Zakonu i Prorocima. Zato On naglašava da „dokle nebo i zemlja stoji, neće nestati ni najmanjega slovca ili jedne title iz zakona“ (Matej 5,18).

Sam Božji zakon predstavlja Božju svetost – Njegov savršeni karakter ljubavi, pravednosti, dobrote i istine (3. Mojsijeva 19,2; Psalmi 19,7.8; Psalmi 119,142.172). U tom pogledu, značajno je to što je, prema stihu 2. Mojsijeva 31,18, Bog lično zapisao Deset zapovesti na kamene ploče. Zapisane u kamenu, te zapovesti su svedočanstvo o Božjem nepromenljivom karakteru i o Njegovoj moralnoj vladavini, koja se zasniva na ljubavi – što je središnja tema velike borbe.  

`Kako nam ta veza između zakona i ljubavi pomaže da bolje razumemo Isusove reči: „Ako imate ljubav k meni, zapovijesti moje držite“ (Jovan 14,15)?`