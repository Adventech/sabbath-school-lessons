---
title:  Zakon i blagodat
date:  25/03/2025
---

Kao što smo videli, zakon i blagodat nisu uzajamno suprotstavljeni. Oni samo služe različitoj svrsi u skladu sa Božjom ljubavlju i pravdom. Oštra suprotnost između zakona i blagodati zbunila bi drevne Izraelce, koji su i na samo davanje zakona gledali kao na moćan izraz Božje blagodati. Dok su „bogovi“ okolnih naroda bili nepostojani i potpuno nepredvidivi, ostavljajući ljude bez ikakvog načina da saznaju šta oni žele i šta bi im se svidelo, Bog Biblije veoma jasno poučava svoj narod o tome šta Njemu godi. A to što Njemu godi, upravo je ono što predstavlja vrhunsko dobro za ceo Njegov narod, kako za pojedinca tako i za zajednicu.

Međutim, zakon ne može da nas spase od greha niti da promeni naše ljudsko srce. Zbog naše urođene grešnosti, potrebno nam je duhovno presađivanje srca.

`Pročitajte tekst Jeremija 31,31-34. Čemu nas to uči u vezi sa Božjim obećanjem da će nam dati novo srce? Uporedite to sa Hristovim rečima o novorođenju, upućenim Nikodimu u tekstu Jovan 3,1-21. Videti takođe Jevrejima 8,10.`

Deset zapovesti je sam Bog ispisao na kamenim pločama (2. Mojsijeva 31,18), ali taj zakon je trebalo da bude zapisan i u srcima Božjeg naroda (Psalmi 37,30.31). U idealnom slučaju, Božji zakon ljubavi za nas ne bi trebalo da bude nešto spoljašnje, već nešto što izvire iznutra, iz samog našeg karaktera. Samo Bog može da upiše svoj zakon u ljudsko srce, i On je obećao da će to učiniti za svoj zavetni narod (videti Jevrejima 8,10).

Mi ne možemo da se spasemo držanjem zakona. Naprotiv, blagodaću se spasavamo kroz veru. To nije nešto što potiče od nas, već je dar od Boga (Efescima 2,8). Ne držimo zakon da bismo bili spaseni; držimo zakon zato što smo već spaseni. Ne držimo zakon da bismo bili voljeni, već zato što smo voljeni i što želimo da volimo Boga i druge (videti stih Jovan 14,15).

U isto vreme, zakon nam ukazuje na naš greh (Jakov 1,22-25; Rimljanima 3,20; Rimljanima 7,7) i na potrebu za Iskupiteljem (Galatima 3,22-24), upućuje nas na najbolji način života i otkriva nam Božji karakter ljubavi.

`U šta polažete svoje nade kada je reč o sudu? U svoje marljivo i verno držanje zakona, ili u Hristovu pravednost koja vas pokriva? Šta vaš odgovor otkriva o ulozi Božjeg zakona u pogledu toga šta on može, a šta ne može da učini?`