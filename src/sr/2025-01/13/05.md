---
title:  Ljubav je ispunjenje zakona
date:  26/03/2025
---

Povezanost ljubavi i zakona ne može se prenaglasiti. Zaista, prema Svetom pismu, voleti znači ispuniti zakon.

U Rimljanima 13,8-10, Pavle uči da onaj „koji ljubi drugoga zakon ispuni“ (Rimljanima 13,8). Pošto je naveo većinu od drugih šest Božjih zapovesti, Pavle izjavljuje da se „u ovoj... riječi“ sve „izvršuje, to jest: ljubi bližnjega svojega kao samoga sebe“ (Rimljanima 13,9). Zaista, Pavle jasno uči da je „ljubav izvršenje zakona” (Rimljanima 13,10). I ponovo, u Galatima 5,14, Pavle objašnjava da „se sav zakon izvršuje u jednoj riječi, to jest: ljubi bližnjega svojega kao sebe“. Ali kakva je to vrsta ljubavi koja ispunjava zakon? Kako takva ljubav izgleda?

`Pročitajte stihove Matej 23,23.24. Šta je to što je „najpretežnije u zakonu“? Pročitajte i sledeće tekstove: 5. Mojsijeva 5,12-15 i Isaija 58,13.14. Kako ti odlomci pokazuju odnos između zakona (pogotovu zapovesti o suboti) i Božje zainteresovanosti za pravdu i oslobađanje?`

Isus označava to što je „najpretežnije u zakonu“ kao „pravdu i milost i veru“. A u vezi sa posebno jednom zapovešću – onom o suboti – u Svetom pismu možemo videti da je sama Subota neodvojivo povezana sa oslobađanjem i pravdom.

U tekstu 5. Mojsijeva 5, zapovest o Suboti utemeljena je na Božjem oslobađanju Izraela iz ropstva. Odnosno, Subota nije samo spomen na stvaranje, već takođe i spomen na izbavljenje od ropstva i ugnjetavanja. A u kontekstu odvraćanja od sopstvenog zadovoljstva, da bi se Subota prozvala milinom radi uživanja u Gospodu (Isaija 58,13.14), naglasak je stavljen na dela ljubavi i pravde usmerena ka drugima – na činjenje dobra, hranjenje gladnih, udomljavanje beskućnika (videti tekst Isaija 58,3-10). 

`S obzirom na sva ta učenja (a i mnoga druga), oni koji žele da ispune zakon vršeći dela ljubavi, trebalo bi da povedu računa ne samo o „gresima činjenja“, veći i o „gresima nečinjenja“. Ljubav kao ispunjenje zakona ne obuhvata samo držanje zapovesti, u smislu uzdržavanja od činjenja greha, već se sastoji i u aktivnom činjenju dobra – u vršenju dela ljubavi kojima se verno propagiraju pravda i milost. Biti veran Bogu podrazumeva mnogo više od pukog nekršenja slova zakona.`