---
title:  Veselje s pesmom     
date:  13/01/2025
---

Koliko god je to teško zamisliti, Bog svaku osobu smatra neprocenjivo vrednom, zbog čega se raduje spasenju i jedne jedine duše.

`Pročitajte stih Sofonija 3,17. Kako taj stih rasvetljava parabolu o izgubljenom sinu?`

Stih Sofonija 3,17 naglašeno prikazuje Božje oduševljenje Njegovim iskupljenim narodom. Gotovo svaka reč za radost i ushićenje koja postoji u jevrejskom jeziku upakovana je u taj jedan stih, koji opisuje Božje uživanje u Njegovom iskupljenom narodu. Skoro kao da nijedan od tih izraza sam po sebi nije dovoljan da opiše razmere Božjeg zadovoljstva koje je Bog osećao tog dana.  

Zapazite takođe gde se, prema tom stihu, Bog nalazi – „usred“ svog naroda. Do pomirenja koje izvire iz odnosa ljubavi, dolazi u neposrednom Božjem prisustvu. Poput onog oca koji, kad ugleda sina izdaleka, trči ka njemu – ovde je Bog usred svog naroda.

U stihu Isaija 62,4 upotrebljen je sličan slikoviti prikaz u vidu analogije sa brakom. Prema stihu Isaija 62,4 Božji narod će se zvati „Hephzibah“, što znači „Milina moja“, a zemlja će se zvati „Beulah“, što znači „Udata“. Zašto? Zato, kaže tekst, što „ćeš biti mio Gospodu i zemlja će tvoja biti udata“. Sam vrhunac Božje radosti rezervisan je za dan obnovljenja, kada će On primiti svoj narod i radovati nam se, kao što se onaj otac radovao svom izgubljenom sinu.

`Pročitajte Efescima 5,25-28. Šta nam to govori o vrsti ljubavi koju smo i mi pozvani da pokazujemo?`

`U tom odlomku muževi se podstiču da vole svoje žene „kao što i Hristos ljubi crkvu, i sebe predade za nju“, a takođe i da ih vole „kao svoja tjelesa“ (Efescima 5,25.28). Ovi tekstovi ne samo da ističu tu vrstu nesebične i požrtvovane ljubavi koju muž treba da ima prema svojoj ženi, već takođe pokazuju da sam Hristos voli svoj narod (crkvu) kao deo sebe samog.`