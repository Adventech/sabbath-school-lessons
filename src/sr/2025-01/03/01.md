---
title:  Ugoditi Bogu
date:  11/01/2025
---

### Tekstovi za proučavanje u toku sedmice 
Luka 15,11-32; Sofonija 3,17; Efescima 5,25-28; Isaija 43,4; Rimljanima 8,1; Rimljanima 5,8; Marko 9,17-29.

> <p>Tekst za pamćenje</p> 
> „Gospod Bog tvoj, koji je usred tebe, silni, spašće te; radovaće ti se veoma, umiriće se u ljubavi svojoj, veseliće se tebe radi pjevajući“ (Sofonija 3,17).

Zamislite sledeći scenario: petogodišnje dete prilazi svom ocu sa loše upakovanim poklonom za Dan očeva i uzbuđeno mu ga predaje.

A sad zamislite da taj otac kaže: „Sine, nije mi stalo do tvog poklona. U krajnjoj liniji, nema ničega što bi ti mogao da mi daš, a da mi se svidi. Šta god bi mogao da mi daš, mogu da nabavim i sam, i bilo šta što mi daješ ili je kupljeno mojim novcem ili je napravljeno od materijala koje sam ja platio. Zato zadrži svoj poklon. Nije mi potreban, niti ga želim. Ali, volim te u svakom slučaju.“

Uh! 

Šta mislite o reakciji tog oca? Reči poput „bezdušno“, „hladno“ i „bezosećajno“ odmah padaju čoveku na um. Da li je to način na koji Bog nama odgovara? Možemo li mi zaista ugoditi Bogu? Koliko god da je teško zamisliti, čak i mi kao pala bića, iskvarena grehom i sklona zlu – da, mi možemo ugoditi Bogu! Drugim rečima, Bog ne gleda na nas, niti na darove koje Mu donosimo, sa stavom oca iz ove priče. Naprotiv, mi možemo ugoditi Bogu – ali samo kroz Hrista. 

**Proučite pouku za ovu sedmicu da biste se pripremili za subotu, 18. januar.**