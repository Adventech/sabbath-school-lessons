---
title:  Dostojan cilj
date:  16/01/2025
---

Pod okriljem Božje milosti i Njegovog posredovanja, Bog nalazi zadovoljstvo čak i u najmanjem pozitivnom odgovoru na Njegovu ljubav. Preko Onoga ko je jedini dostojan ljubavi i koji je sam savršeno pravedan, svako od nas se može smatrati pravednim i ubrojanim među Božje najmilije, koji će živeti s Njim u savršenoj ljubavi kroz svu večnost. To je velika nada u iskupljenje, koja podrazumeva Hristovo delo za nas na nebu. 

Ali, možda se pitate, da li to uključuje čak i mene? Šta ako nisam dovoljno dobar? Šta ako strahujem da nemam dovoljno vere?

`Pročitajte tekst Marko 9,17-29. Kako Bog odgovara čoveku u toj priči? Koliko vere je dovoljno?`

Učenici nisu uspeli da isteraju demona, i činilo se da je svaka nada izgubljena. Ali Isus je došao i rekao tom ocu: „Ako možeš vjerovati: sve je moguće onome koji vjeruje“ (Marko 9,23). A otac je, uplakan, odgovorio: „Vjerujem, Gospode! pomozi mojemu nevjerju!“ (Marko 9,24).

Zapazite da Isus tom čoveku nije rekao: „Vrati se kod mene kad budeš imao više vere.“ Umesto toga, čovekov vapaj „Pomozi mojemu nevjerju“ bio je dovoljan. 

Bez vere je nemoguće ugoditi Bogu (Jevrejima 11,6), a ipak Isus prihvata i najmanju veru, i mi verom možemo (putem Hristovog posredovanja) biti Njemu po volji. Na osnovu vere i zahvaljujući Hristovom delovanju u našu korist, mi možemo odgovoriti na način koji Boga čini zadovoljnim, baš kao što je otac zadovoljan kada mu dete donese poklon koji je inače bezvredan. 

Dakle, trebalo bi da sledimo Pavlov savet i postavimo sebi cilj da ugodimo Bogu (2. Korinćanima 5,9.10; uporediti sa: Kološanima 1,10; 1. Solunjanima 4,1; Jevrejima 11,5). I trebalo bi da tražimo od Boga da preoblikuje naše interese kako bi obuhvatili najbolje interese onih koje volimo, i da uveća našu ljubav tako da dopre do drugih. „Bratskom ljubavi budite jedan k drugome ljubazni. Čašću jedan drugoga većeg činite. Ne budite u poslu lijeni; budite ognjeni u duhu, služite Gospodu. Nadanjem veselite se, u nevolji trpite, u molitvi budite jednako. Dijelite potrebe sa svetima; primajte rado putnike“ (Rimljanima 12,10-13).

Ako nas Bog prihvata preko Hrista, koliko bi više mi trebalo da prihvatamo druge? Kakvu svetlost na tu ideju bacaju zapovest da volimo druge kao same sebe (3. Mojsijeva 19,18; Matej 22,39) i zlatno pravilo da postupamo prema drugima onako kako bismo voleli da se postupa prema nama?