---
title:  Ugoditi Bogu?
date:  14/01/2025
---

Kako je moguće da Bog univerzuma uživa u običnim ljudima, nestalnim grumenčićima protoplazme na jednoj sićušnoj planeti unutar verovatno beskrajnog svemira? Kako je moguće da su ljudi toliko važni Vrhovnom Biću, koje je svemoćno i kojem ništa ne treba? Ova pitanja se mogu raščlaniti na dva aspekta. Prvo, čime bi se i sam Bog mogao oduševiti? Drugo, kako bi ljudi mogli da Mu donesu zadovoljstvo, posebno s obzirom na našu grešnost? Prvi aspekt tih pitanja je tema današnjeg, a drugi sutrašnjeg proučavanja. 

`Pročitajte sledeće tekstove: Isaija 43,4; Psalmi 149,4 i Priče 15,8.9. Šta nam oni govore o Božjem oduševljenju Njegovim narodom?`

Kao što smo delimično videli juče, Bog može biti zadovoljan ljudima, jer On voli ljude na način koji uzima u obzir njihove najbolje interese, kao što bi postupio svako ko voli i kome je stalo do drugih. 

Nasuprot tome, Bog je nezadovoljan svojim narodom kad ovaj čini zlo. Zaista, tekst Priče 15,8.9 uči da, dok su „žrtva“ i „put“ zlih „gad Gospodu“, „molitva pravednih ugodna mu je“ i On „ljubi“ onoga „ko ide za pravdom“. Taj odlomak pokazuje ne samo da je Bog nezadovoljan zlom, već i da uživa u dobroti. To dovodi božansko zadovoljstvo i Njegovu ljubav u direktnu paralelu, pokazujući duboku povezanost između Božje ljubavi i Njegovog užitka, što se vidi u celom Svetom pismu. 

Prema stihu Psalmi 146,8 „Gospod ljubi pravednike.“ Tekst 2. Korinćanima 9,7 dodaje: „Bog ljubi onoga koji dragovoljno daje.“ Međutim, zapazite najpre šta ti tekstovi ne kažu. Oni ne kažu da Bog voli samo pravednike ili samo radosne davaoce. Bog voli svakoga. Ipak, da bi ti tekstovi uopšte nešto prenosili, to mora da znači da Bog „pravednike“ i „radosne davaoce“ voli u nekom posebnom smislu. Ono što smo videli u tekstu Priče 15,8.9 pruža nam nagoveštaj o tome – Bog voli ove i neke druge ljude u smislu da je zadovoljan njima.  

`Pomislite koliko nebo i zemlja mora da su tesno vezani kada Bog, Tvorac svemira, može da bude tako prisno, čak i emotivno, povezan s nama. Kakvu nadu bi trebalo da vam pruži ta neverovatna pomisao, posebno ako prolazite kroz neki težak period?`