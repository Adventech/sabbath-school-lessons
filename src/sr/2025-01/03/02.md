---
title:  Vredniji nego što možete da zamislite
date:  12/01/2025
---

Kao što smo videli u jednoj od prethodnih pouka, nema nikoga – čak ni najgoreg grešnika ili najgoreg zlikovca – koga Bog ne voli. I upravo zato što vrednuje ljude više nego što možemo i da zamislimo, Bog je nezadovoljan zbog greha, jer nas voli, a zna šta nam greh čini. 

`Pročitajte tekst Luka 15,11-32. Šta parabola o izgubljenom sinu otkriva o Božjoj samilosti i ljubavi? Koje upozorenje ona upućuje onima koji, kao onaj drugi sin, ostaju kod kuće?`

U toj priči koju Isus iznosi, čovekov sin je rano zatražio svoje nasledstvo, odbacujući praktično svog oca i njegov dom. Taj zabludeli sin zatim rasipa svoje nasledstvo, zapada u siromaštvo i trpi glad u toj meri da zavidi svinjama koje jedu iz korita. Tada, setivši se da sluge u kući njegovog oca imaju više nego dovoljno hrane, odlučuje da se vrati kući u nadi da će postati sluga.  

A ono što sledi je zaista moćno. Neki očevi bi odbili da prime takvog sina po njegovom povratku. „Uzeo si svoje nasledstvo i presekao veze s mojom kućom. Tvoj dom više nije ovde.“ To bi bio logičan, čak i zdravorazumski stav, zar ne? U očima nekih roditelja, takav sin je otišao predaleko da bi bio primljen natrag, naročito kao sin.  

Međutim, u ovoj paraboli, otac (koji predstavlja samog Boga) ne reaguje ni na jedan od tih načina. Umesto toga, „kad je (taj zabludeli sin) još podaleko bio, ugleda ga otac njegov, i sažali mu se, i potrčavši zagrli ga i cjeliva ga“ (Luka 15,20). Mada se u to vreme smatralo nedovoljno dostojanstvenim da domaćin kuće trči nekome u susret, ovaj otac je, u svojoj velikoj samilosti, istrčao u susret svom sinu, i što je još šokantnije, primio ga nazad u svoj dom, pa je čak napravio i zabavu u njegovu čast, čime je pružio naznaku o velikoj Božjoj samilosti prema svakom svojeglavom pojedincu, i zadovoljstvu koje kod Njega izaziva povratak kući makar i jedne jedine osobe. Kakve li slike našeg Boga!

`Interesantna je reakcija drugog sina. Zašto je ta reakcija zapravo toliko ljudska i, makar delimično, zasnovana na osećaju za pravičnost, a takođe i toliko razumljiva? Čemu nas, međutim, taj deo priče uči o tome kako ljudsko shvatanje pravičnosti ne doseže dubinu evanđelja kao ni Božje ljubavi prema nama?`