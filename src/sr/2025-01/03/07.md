---
title:  Za dalje proučavanje
date:  17/01/2025
---

U knjizi *Čežnja vekova* od Elen G. Vajt pročitajte poglavlje pod naslovom „Da se ne plaši srce vaše“, str. 662-680 (original).

„Gospod je razočaran kada se Njegova deca malo cene. On želi da Njegovo izabrano nasledstvo ceni sebe prema ceni kojom ih je On procenio. Bog ih je želeo, inače ne bi poslao svoga Sina da ih iskupi u tako skupom poduhvatu. On ima zadatak za njih i veoma je zadovoljan kada od Njega najviše traže u želji da proslave Njegovo ime. Oni mogu mnogo da očekuju, ako imaju veru u Njegova obećanja.

Međutim, moliti se u Hristovo ime znači mnogo. To znači da moramo da usvojimo Njegov karakter, ispoljimo Njegov duh i činimo Njegova dela. Spasiteljevo obećanje je dato uslovno. ’Ako imate ljubav k Meni’, kaže On, ’zapovesti Moje držite’. On spasava ljude ne u grehu, nego od greha, a oni koji Ga vole, pokazaće svoju ljubav kroz poslušnost.

Svaka prava poslušnost dolazi iz srca. To znači celim srcem raditi sa Hristom. Ako želimo, On će se tako izjednačiti sa našim mislima i ciljevima, tako dovesti naša srca i umove u sklad sa svojom voljom, da ćemo slušajući Njega u stvari postupati u skladu sa svojim prirodnim podsticajima. Volja, očišćena i posvećena, naći će svoje najuzvišenije zadovoljstvo u službi Njemu. Kada upoznamo Boga, onako kako imamo prednost da Ga upoznamo, živećemo životom stalne poslušnosti. Kroz poštovanje Hristovog karaktera i zajednicu sa Bogom, greh će nam postati mrzak.“ – Elen G. Vajt, *Čežnja vekova*, str. 668 (original). 

**Pitanja za razgovor:**

`1. Šta bi moglo da znači „primati nesebično“? Šta mislite kakav će biti odnos između primanja i davanja na nebu i na novoj zemlji? `

`2. Došavši iz udaljenih delova svemira – dalje možda i od prostora do kojih najoštrije oko Džejms Veb svemirskog teleskopa može da dopre – nebeski glasnici su nazvali proroka Danila *camudot*, „voljenim, poželjnim, dragim“. I učinili su to tri puta. U stihu Danilo 9,23, Gavrilo kaže ki *camudot atah*, „jer si mio“. U stihu Danilo 10,11, nebesko biće (možda opet Gavrilo) oslovljava ga sa iš camudot, „mili čovječe“, izrazom koji se kasnije ponavlja (Danilo 10,19). Razmislite šta to govori o Bogu i o tome koliko nam je On blizu. Kakvu nadu možete crpeti za sebe iz te zadivljujuće istine?`

`3. Kako su primeri heroja vere o kojima se govori u tekstu Jevrejima 11 povezani sa sadržajem pouke za ovu sedmicu? Konkretno, šta nam takvi primeri otkrivaju kad je reč o tome kako čovek može verom „ugoditi Bogu“? Šta možete naučiti i primeniti u svom svakodnevnom životu iz takvih primera vere i odanosti?`