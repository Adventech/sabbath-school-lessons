---
title:  Skeptični teista
date:  11/02/2025
---

U tekstu Isaija 55,8.9 Bog objavljuje: „Jer misli moje nijesu vaše misli, niti su vaši putovi moji putovi, veli Gospod; nego koliko su nebesa više od zemlje, toliko su putovi moji viši od vaših putova, i misli moje od vaših misli.“

Božje misli su daleko uzvišenije od naših. Ne možemo čak ni da zamislimo složenost Božjeg plana za istoriju. S obzirom na to, zašto bismo očekivali da budemo u poziciji da znamo koje tačno razloge Bog ima za ono što čini ili ne čini u različitim situacijama?

Jedan od načina za pristupanje problemu zla, koji se zasniva na priznanju kako malo toga znamo, naziva se „skeptični teizam“. Skeptični teista je onaj koji veruje da Bog ima dobre razloge da postupa upravo onako kako to čini, ali s obzirom na naše ograničeno znanje, ne bi trebalo da očekujemo da budemo u položaju da znamo koji su to tačno razlozi. Skeptični teista je skeptičan u pogledu ljudske sposobnosti da bude svestan, ili da u potpunosti razume Božje razloge kada je reč o odnosu prema zlu u svetu. Samo zato što neko ne može da vidi, na primer, mikrobe koji lebde u vazduhu svuda oko nas, ne znači da tih mikroba nema u vazduhu svuda oko nas. Činjenica da neko ne zna koje razloge Bog ima, sigurno ne znači da Bog nema dobre razloge.

`Pročitajte tekst Psalmi 73. Kako psalmista pristupa zlu i nepravdi oko sebe? Šta on to vidi što mu pruža drugačiju perspektivu?`

Psalmista je bio duboko uznemiren zbog zla u svetu. Osvrnuo se oko sebe i video da zlo napreduje. Činilo mu se da je sve nepravedno i nepošteno. Nije mogao da ponudi nikakav odgovor u vezi s tim. Zapitao se da li uopšte vredi verovati u Boga i služiti Mu. To jest, tako je razmišljao sve dok nije pogledao u svetilište. 	

Svetilište pruža deo ključa za rešenje problema zla – naime, spoznaju da postoji pravedni Sudija koji će doneti pravdu i sud u svoje vreme.

`Kako adventističko razumevanje suda i doktrine o svetilištu može da rasvetli problem zla? Korisno je za vas da znate da će, iako sada imamo mnoga pitanja, detalji istorije i Božjih pravednih presuda biti otkriveni na kraju?`