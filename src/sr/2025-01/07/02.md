---
title:  „Dokle, Gospode?“
date:  09/02/2025
---

O problemu zla se govori ne samo u savremenim kontekstima, već i u samom Svetom pismu. 

`Pročitajte sledeće tekstove: Jov 30,26; Jeremija 12,1; Jeremija 13,22; Malahija 2,17 i Psalmi 10,1. Kako ti tekstovi iznose problem zla u prvi plan ljudskog iskustva?`

Ti tekstovi pokreću mnoga pitanja koja su aktuelna i danas. Zašto izgleda kao da zli napreduju, i da oni koji čine zlo imaju koristi od svog zla, ako i ne uvek, ipak dovoljno često? Zašto pravedni toliko stradaju? Gde je Bog kada se zlo dešava? Zašto nam ponekad izgleda da je Bog daleko od nas, čak i da se skriva? 

Šta god da kažemo o tim pitanjima i problemu zla uopšte, treba da povedemo računa da ne trivijalizujemo problem zla, to jest, da ne umanjujemo njegovu ozbiljnost. Ne treba pokušavati da se taj problem reši potcenjivanjem prirode i količine zla u svetu. Zlo je nešto vrlo loše – i Bog ga mrzi čak i više nego mi. Prema tome, mogli bismo da se pridružimo onom vapaju koji odzvanja kroz celo Sveto pismo kao reakcija na mnoga zla i nepravde na ovom svetu: „Dokle, Gospode?“

`Pročitajte stih Matej 27,46. Kako razumete te Isusove reči? Šta nam one otkrivaju o tome kako je zlo dotaklo Boga na najfrapantniji način?`

Sam Isus je, na krstu, postavio pitanje: „Bože moj! Bože moj! zašto si me ostavio?“ (Matej 27,46). Tu na poseban način vidimo da je i sam Bog bio pogođen zlom, što je zapanjujuća istina, snažno naglašena Hristovim patnjama i smrću na krstu, gde se sve zlo ovog sveta obrušilo na Njega. 

Ali čak i tu ima nade. To što je Hristos učinio na krstu porazilo je uzročnika zla, sotonu, i na kraju će ukinuti zlo u potpunosti. Isus je citirao reči iz stiha Psalmi 22,1, ali ostatak tog psalma završava se trijumfom. 

`Na krstu, Isus se radovao nadi koju, u tom trenutku, nije mogao da vidi. Kako možemo crpeti utehu iz Njegovog iskustva u trenucima kada ni sami ne vidimo nikakvu nadu pred sobom?`