---
title:  Ima mnogo toga što ne znamo      
date:  10/02/2025
---

Kraj istorije nastupiće uz pobedu ljubavi nad zlom. Ali, u međuvremenu, mnoga zabrinjavajuća pitanja ostaju. Kako možemo razmišljati i govoriti o problemu zla na način koji bi mogao biti od koristi? 

`Pročitajte tekst Jov 38,1-12. Kako Božji odgovor Jovu rasvetljava problem zla? Koliko mi znamo, a koliko ne znamo o onome što bi moglo da se dešava iza scene?`

U tom narativu Jov je strašno postradao, i sam je postavio mnoga pitanja o tome zašto ga je tako puno zla i patnje zadesilo. Zahtevao je prijem kod Boga kako bi zatražio odgovore na svoja pitanja, ne znajući da se daleko više toga dešava iza scene, u nebeskom dvoru (videti Jov 1-2). 

Božji odgovor Jovu je upečatljiv. Konkretno, „odgovori Gospod Jovu iz vihora i reče: Ko je to što zamračuje savjet riječima nerazumno?“ (Jov 38,1.2). Jedan prevod to kaže ovako: „Zašto govoriš tako puno kad znaš tako malo?“ (Jov 38,2, prevod sa engleskog /CEV/). Zatim, u stihu Jov 38,4 Bog dodaje: „Gdje si ti bio kad ja osnivah zemlju? Kaži, ako si razuman.“ 

`Pročitajte stih Jov 42,3. Na koji način Jovov odgovor rasvetljava ono što bi mi trebalo da prepoznamo u vezi sa svojim položajem?`

Svojim odgovorima, Bog je razjasnio Jovu da ima mnogo toga što on ne zna i ne razume. Poput  Jova, i mi bi trebalo ponizno da priznamo da ima mnogo toga što se dešava u ovom svetu, iza scene, o čemu ništa ne znamo. Ali činjenica da ne znamo odgovore na svoja pitanja ne znači da dobrih odgovora nema i da jednog dana neće sve biti razrešeno. A do tada je potrebno da se oslonimo na Božju dobrotu, koja nam se otkrila na tako mnogo načina. 

`Razmislite o tome kako zapravo malo znamo o bilo čemu. Zašto bi, s obzirom na to, trebalo da učimo da živimo bez odgovora na ona najteža pitanja – o zlu i patnji?`