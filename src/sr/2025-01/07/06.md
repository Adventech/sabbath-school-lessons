---
title:  Ljubav i zlo?
date:  13/02/2025
---

Bog je stvorenjima dao slobodnu volju zato što je ona neophodna za ljubav, a zloupotreba te slobodne volje je uzrok zla. I opet, mnogo pitanja ostaje bez odgovora. Bog dopušta zlo (izvesno vreme) iako ga žestoko prezire, jer bi ukidanje takve mogućnosti onemogućilo ljubav, a njegovo prerano uništenje narušilo bi poverenje neophodno za ljubav.

„Zemlju je obavio mrak jer je Bog pogrešno shvaćen. Da bi mračne senke bile rasterane, da bi se svet mogao vratiti Bogu, sotonina sila prevare morala je biti slomljena. To nije bilo moguće ostvariti silom. Primenjivanje sile suproti se načelima Božje vladavine. On želi službu jedino iz ljubavi, a ljubav se ne može narediti; ona se ne može zadobiti silom ili vlašću. Samo ljubav može da probudi ljubav. Poznavati Boga znači voleti Ga. Njegov karakter mora da se ispolji u suprotnosti prema sotoninom karakteru.“ – Elen G. Vajt, *Čežnja vekova*, str. 22 (original).

Bez slobodne volje, ne bi moglo da bude ni ljubavi, a ako je Bog ljubav, onda je jasno da ne postoji mogućnost da Bog negira ljubav ili slobodu potrebnu da bi ljubav mogla da postoji. Možemo pretpostaviti, takođe, da kad bismo od početka znali kraj, kao što Bog zna, sigurno ne bismo želeli da On ukine našu slobodu. Na kraju krajeva, ko bi želeo da živi u svemiru bez ljubavi?

`Pročitajte stihove Rimljanima 8,18 i Otkrivenje 21,3.4. Kako nam oni ulivaju sigurnost, navodeći nas da se pouzdamo u Božju dobrotu, uprkos svem zlu na ovom svetu?`

Čak i kad mi ne uspevamo ništa da vidimo kroz tamu, Bog može da vidi kraj od početka. On može da vidi, takođe, i večno blaženstvo obećano svima koji svoju veru polažu u Isusa. Prema Rimljanima 8,18, „stradanja sadašnjega vremena nijesu ništa prema slavi koja će nam se javiti“. Imamo li mi dovoljno vere da bismo se pouzdali u to neverovatno obećanje?

Takođe, ljubav, kao i sloboda svojstvena ljubavi, tako je sveta, tako temeljno važna, da je Isus, umesto da nam je uskrati, radije dopustio da Ga ona pošalje na krst, gde je uveliko postradao. On nam je ipak dao tu slobodu, znajući koliko će Ga to koštati. Zašto je to tako ključna misao koju treba uvek da imamo pred sobom?

Kako nam uzimanje u obzir činjenice da nam Bog daje slobodnu volju pomaže da se zaštitimo od pomisli da je sve što se dešava Božja volja?