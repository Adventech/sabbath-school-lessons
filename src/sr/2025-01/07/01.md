---
title:  Problem zla
date:  08/02/2025
---

### Tekstovi za proučavanje u toku sedmice 
Jov 30,26; Matej 27,46; Jov 38,1-12; Psalmi 73; 1. Mojsijeva 2,16.17; Otkrivenje 21,3.4.

> <p>Tekst za pamćenje</p>
> „I Bog će otrti svaku suzu od očiju njihovijeh, i smrti neće biti više, ni plača, ni vike, ni bolesti neće biti više; jer prvo prođe“ (Otkrivenje 21,4).

Možda je najveći problem s kojim se hrišćanstvo suočava problem zla – kako pomiriti činjenicu da je Bog savršeno dobar i pun ljubavi sa činjenicom o zlu na ovom svetu. Najkraće rečeno, ako je Bog svedobar i svemoćan, zašto postoji zlo, i to u tolikoj meri? 

To nije samo akademski problem, već nešto što duboko uznemirava mnoge ljude i što neke sprečava da upoznaju Boga i da Ga zavole. 

„Mnogi, razmišljajući o poreklu greha i razlogu njegovog postojanja, ostaju veoma zbunjeni. Oni vide delovanje zla i njegove strašne posledice koje se pojavljuju u obliku jada i očaja, i pitaju se kako se sve to može događati pod suverenom vladavinom Onoga koji je beskrajan po svojoj mudrosti, sili i ljubavi. Pred njima je tajna koju ne mogu odgonetnuti.“ – Elen G. Vajt, *Velika borba*, str. 492 (original).

Mnogi ateisti ukazuju na problem zla kao na razlog zašto su ateisti. Ali, kao što ćemo videti ove i narednih sedmica, Bog Biblije je u potpunosti dobar i možemo Mu verovati – uprkos zlu kojim je naš pali svet toliko zaražen.

**Proučite pouku za ovu sedmicu da biste se pripremili za subotu, 15. februar.**