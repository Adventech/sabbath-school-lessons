---
title:  Odbrana pozivanjem na slobodnu volju 
date:  12/02/2025
---

Koliko god mi slabo razumeli Božje puteve i misli, Sveto pismo nam otkriva nešto što nam pomaže da se pozabavimo problemom zla. Jedan od načina za rešavanje logičkog problema zla poznat je kao odbrana pozivanjem na slobodnu volju.

Odbrana pozivanjem na slobodnu volju jeste shvatanje da je zlo posledica zloupotrebe slobodne volje od strane stvorenja. Bog se, dakle, ne može kriviti za zlo, jer je zlo posledica toga što stvorenja zloupotrebljavaju slobodnu volju koju im je On dao iz dobrih razloga. Zašto je, međutim, Bog dao takvu slobodnu volju stvorenim bićima? S tim u vezi, K. S. Luis je jednom prilikom napisao da je „slobodna volja, iako ona zlo čini mogućim, ipak jedino što, takođe, čini mogućom i bilo kakvu ljubav, dobrotu i radost koju vredi imati. Svet automata – stvorenja koja funkcionišu poput mašina – teško da bi vredelo stvarati. Sreća koju Bog osmišljava za svoja viša stvorenja ogleda se u tome što mogu slobodno, dobrovoljno da se udružuju s Njim i jedni sa drugima... A za to moraju biti slobodni.“ – *Mere Christianity* (New York: MacMillan, 1960), str. 52.

`Pročitajte tekst 1. Mojsijeva 2,16.17. Kako ti stihovi prikazuju moralnu slobodu datu Adamu i Evi?`

Za početak, zašto bi im uopšte bila data zapovest ako nisu imali slobodnu volju? Adam i Eva su pojeli zabranjeni plod, i od tada je naša planeta prepuna zla. U tekstu 1. Mojsijeva 4, prvom sledećem poglavlju posle narativa o Padu, strašne posledice greha ogledaju se u pogibiji Avelja od ruke njegovog brata. Narativ o Padu pokazuje kako je zloupotreba slobodne volje od strane Adama i Eve uvela greh i zlo u istoriju naše planete. 

U celom Svetom pismu vidimo realnost moralne slobodne volje. (Videti sledeće tekstove: 5. Mojsijeva 7,12.13; Isus Navin 24,14.15; Psalmi 81,11-14; Isaija 66,4.) Svakog dana u našem životu, u većoj ili manjoj meri, i mi sprovodimo slobodnu volju koju nam je dao naš Stvoritelj. Bez slobodne volje, ne bismo bili prepoznatljivi kao ljudi. Bili bismo više kao mašine, ili čak roboti bez uma.

`Korporacija Soni je napravila psa robota po imenu Aibo. On izgleda kao pravi pas, ali se ne razboljeva, ne dobija buve, ne ujeda i ne linja se. Da li biste menjali svog psa od krvi i mesa za Aiba? Ako ne biste, kako bi taj vaš izbor mogao da vam pomogne da bolje razumete zašto nas je Bog stvorio tako kako jeste, sa slobodnom voljom – uprkos svim rizicima?`