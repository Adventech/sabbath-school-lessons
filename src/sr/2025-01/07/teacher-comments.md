---
title:  Problem zla
date:  14/02/2025
---

### PRVI DEO – OPŠTI PREGLED

Ključni tekstovi: Otkrivenje 21,4

**Središte proučavanja:** Jov 38; Jov 42,3; Rimljanima 8,18. 

**Uvod:** Dok se borimo da razumemo prisustvo zla u ovom svetu, moramo prepoznati svoja ograničenja i pristupiti, s nadom, konačnom rešenju.

**Teme:** Lekcija za ovu sedmicu naglašava tri glavne ideje:

1. Biblija sadrži otvorena pitanja o problemu zla: u trenucima patnje, teško je pomiriti Božju ljubav i dobrotu i prisustvo zla. U Svetom pismu prepoznajemo više ličnosti koje postavljaju „koliko dugo“ pitanja o patnji, a ova pitanja otkrivaju njihova očekivanja Božjeg delovanja. Slično tome, kada su u pitanju i naša lična patnja i nevolja, postoji nada da će Bog pobediti zlo.

2. Naša objašnjenja o problemu zla su ograničena: problem zla i patnje predstavlja izazov za čovečanstvo. Jov je postavio nekoliko pitanja Bogu kada se osećao nemoćnim da reši problem zla. Ipak, umesto da pruži odgovore, Bog je postavio još pitanja. Kao rezultat toga, Jov je prepoznao svoja ograničenja u pravilnom razumevanju stvarnog prisustva zla.

3. Ohrabreni smo da problemu zla pristupimo s nadom: trebalo bi da naučimo da živimo sa neodgovorenim pitanjima o problemu zla. Greh je uljez i ne može se dati nikakav razlog kojim bi se u potpunosti objasnilo njegovo prisustvo u našem svetu. Božja ljubav nam pomaže da pristupimo ovom problemu s nadom.

Primena u životu: Dok se bavimo teškim problemom zla i patnje, moramo da shvatimo koliko smo ograničeni u razumevanju mnogih stvari koje se dešavaju nama i oko nas, baš kao što je to bio slučaj i sa Jovom. Kako bismo, međutim, mogli biti ohrabreni da s nadom pristupimo problemu zla?

### DRUGI DEO – KOMENTAR

**1. Biblija sadrži otvorena pitanja o problemu zla.**

Postoji nekoliko slučajeva u Svetom pismu u kojima se pitanje *Koliko dugo?* uzdiže Bogu i odnosi se na prisustvo zla i stradanja u svetu i u životu onoga koji to pitanje postavlja. Ovo pitanje se često pojavljuje u tekstu Psalam 13,1.2, jer psalmist brine dan i noć zbog napada njegovih neprijatelja: „Dokle ćeš me, Gospode, sasvijem zaboravljati? dokle ćeš odvraćati lice svoje od mene? Dokle ću se domišljati u duši svojoj, mutiti se u srcu svom dan i noć? Dokle će se neprijatelj moj podizati nada mnom?“.

Slično tome, Psalm 94,3 pokazuje koliko je psalmista uznemiren nečim što se čini kao nepravedan trijumf zlih ljudi: „Dokle će se bezbožnici, Gospode, dokle će se bezbožnici hvaliti?“. Pored toga, uvod u Knjigu proroka Avakuma, u tekstu Avakum 1,2-4 snažno dovodi u pitanje Božju intervenciju, koristeći izraz dokle. Avakum pita: „Dokle ću, Gospode, vapiti a ti nećeš da čuješ? dokle ću ti vikati: nasilje! a ti nećeš da izbaviš? Zašto puštaš da vidim bezakonje, i da gledam muku i grabež i nasilje pred sobom, i kako podižu svađu i raspru? Zato se ostavlja zakon, i sud ne izlazi nigda, jer bezbožnik optječe pravednika, zato sud izlazi izopačen“.

Paradoksalno, dok je prorok Jeremija siguran u Božju pravednost, on istovremeno ispituje Njegove presude: „Pravedan si, Gospode, ako bih se pravdao s tobom; ali ću progovoriti o sudovima tvojim. Zašto je put bezbožnički srećan? zašto žive u miru svi koji čine nevjeru?“ (Jeremija 12,1). Osim toga, on takođe koristi izraz dokle u svom pitanju upućenom Bogu: „Dokle će tužiti zemlja, i trava svega polja sahnuti sa zloće onijeh koji žive u njoj? nesta sve stoke i ptica, jer govore: ne vidi kraja našega“ (Jeremija 12,4).

U Otkrivenju, otvaranje petog pečata otkriva figurativni prikaz ljudi „pobijenijeh za riječ Božiju i za svjedočanstvo koje imahu“ (Otkrivenje 6,9). Tačnije, oni su „ispod oltara“ i čuje se glasni vapaj Bogu u kome takođe koriste pitanje dokle – „Dokle, gospodaru sveti i istiniti! ne sudiš i ne kaješ krvi naše na onima što žive na zemlji?“ (Otkrivenje 6,10).

Sve u svemu, ova pitanja o tome koliko još su pokazatelj zbunjenosti pred problemom zla i izražavaju duboku čežnju za božanskom pravdom. Iako Psalam 10,1.2 ne koristi izraz koliko dugo, ista zbunjenost i snažno očekivanje božanskog delovanja su prisutni u pitanju koje je postavljeno: „Zašto, Gospode, stojiš daleko, kriješ se kad je nevolja? S oholosti bezbožnikove muče se ubogi; hvataju se ubogi prijevarom koju izmišljaju bezbožnici“ (Psalam 10,1.2). 

**2. Naša objašnjenja o problemu zla su ograničena.**

Knjiga o Jovu je knjiga koja možda najviše dotiče pitanje postojanja zla u Svetom pismu. Tekstovi O Jovu 30,26.27.31 pružaju osnovni sažetak toga kako se Jov oseća u situaciji duboke tuge. „Kad se dobru nadah, dođe mi zlo; i kad se nadah svjetlosti, dođe mrak. Utroba je moja uzavrela, i ne može da se umiri, zadesiše me dani mučni“ (O Jovu 30,26.27). Štaviše, on se metaforički izražava koristeći nazive muzičkih instrumenata da opiše svoja negativna osećanja: „Gusle se moje pretvoriše u zapijevku, i svirala moja u plač“ (O Jovu 30,31).

Iako bi se očekivalo da će pojavljivanje Boga na kraju knjige konačno ponuditi objašnjenja potrebna za završetak narativa, ostavljeni smo bez odgovora, ali sa još pitanja. Umesto da daje odgovore, Bog postavlja Jovu nekoliko pitanja (videti poglavlja 38 i 39). U suštini, Gospod ga pita o tajnama stvaranja kako bi dao poređenje koliko je Jov kao stvorenje malen u odnosu na Tvorca. Dok Jov shvata ovu oštru suprotnost i ponizno prepoznaje svoje ograničeno razumevanje života i stvorenog sveta, on sebe vidi kao nekoga ko „zamračuje savjet nerazumno“, jer, kako on naglašava, „nijesam razumijevao; čudesno je to za me, te ne mogu znati“ (O Jovu 42,3).

Stoga, dok se bavimo teškim pitanjima o zlu i patnji, moramo prepoznati koliko smo ograničeni da pravilno razumemo i u potpunosti objasnimo mnoge stvari koje se dešavaju nama i oko nas. Paradoksalno, moramo živeti sa mnogim neodgovorenim pitanjima i, istovremeno, dati sve od sebe, kao ograničena ljudska bića, da razumemo i objasnimo stvari u skladu s onim što nam je Bog otkrio. Jedan od načina kako da se bar delimično razumeju i objasne razlozi za postojanje zla i patnje jeste istraživanje ideje slobodne volje. Slobodna volja je dragoceni Božji dar Njegovim inteligentnim stvorenjima, ali ovaj dar je, nažalost, zloupotrebljen u savršenom svetu koji je Bog stvorio.

Kao što Elen G. Vajt ističe, „Adam je bio slobodno biće u moralnom smislu. Ali on je zloupotrebio svoju slobodu. Dozvolio je da ga savlada apetit. Neposlušnošću je izgubio nevinost. Svojom slobodnom voljom postao je grešnik, odvojivši se od milosti Božije“ – Rukopis 132, *Pisma i rukopisi*, knj. 17 (1902). Ona na drugom mestu tvrdi da „beskonačna mudrost stavlja pred čoveka razliku između ispravnog i pogrešnog, između greha i svetosti; ali Božja vladavina je utemeljena na slobodi volje, i ne postoji akt pobune ili poslušnosti koji nije akt slobodne volje“ – Rukopis 79, Pisma i rukopisi, knjiga 11 [1896].

Dakle, zloupotrebljena slobodna volja pretvara savršeni svet koji je Bog stvorio u svet zla, greha, patnje i smrti. Iako ideja zloupotrebljene slobodne volje ne objašnjava u potpunosti problem zla i patnje, ona je važan deo ograničenog razumevanja i objašnjenja koje smo u stanju da damo o ovom problemu, barem prema onome što nam je Bog otkrio. 

**3. Ohrabreni smo da problemu zla pristupimo s nadom.**

Važno je naglasiti da Biblija sadrži otvorena pitanja o problemu zla. Naša objašnjenja o ovom problemu su ograničena jer sledeći navodi ukazuju na to da zlo ne treba opravdavati. Elen G. Vajt ovo sažeto argumentuje, govoreći: „Nijedno objašnjenje o poreklu greha ne može da posluži i kao razlog njegovog postojanja. Međutim, problem porekla greha i njegovog konačnog uklanjanja, ipak, možemo toliko razumeti da potpuno shvatimo veličinu Božje pravednosti i dobronamernosti u celokupnom Njegovom postupanju prema zlu. U Pismu ništa nije tako jasno objašnjeno kao činjenica da Bog ni na koji način nije odgovoran za pojavu greha; da nije bilo nikakvog samovoljnog uskraćivanja božanske blagodati, nikakvog nedostatka u božanskoj vladavini, koji bi opravdali pojavu pobune. Greh je uljez, njegovu prisutnost nije moguće opravdati nikakvim razlogom. On je tajanstven, neobjašnjiv; opravdavati ga značilo bi braniti ga. Kada bi neki izgovor za njegovo postojanje mogao da bude pronađen, greh bi prestao da bude greh. Naše jedino tumačenje greha je ono koje postoji u Božjoj Reči, greh je 'prestup zakona', to je izdanak načela koje ratuje protiv velikog zakona ljubavi, protiv temelja božanske vladavine“ – Velika borba, str. 492, 493 originala. Dakle, naš fokus u raspravi o problemu zla mora biti na prirodi Boga kao Boga ljubavi, a ne na samom zlu. Zahvaljujući toj ljubavi, u stanju smo da pristupimo, s nadom, teškom problemu zla, ne da bismo opravdali zlo, već da bismo se usredsredili na nešto veće, naime, na slavnu nadu (Rimljanima 8,24.25), na Boga koji će „obrisati svaku suzu s očiju naših“ (Otkrivenje 21,4).

### TREĆI DEO: PRIMENA U ŽIVOTU

Razgovarajte o sledećim pitanjima u svom razredu:

1. Da li ste ikada bili u situaciji duboke tuge i patnje u kojoj ste osećali da vas Bog ne čuje kada ste vikali? Ako jeste, kako vam Jovovo iskustvo može pomoći da verujete Bogu, uprkos očiglednom trijumfu zla? 

2. Kako u teškim vremenima preći sa razmatranja problema zla na patnju pokrivenu nadom? 

3. Kako možete razgovarati o problemu zla na način koji bi mogao biti od pomoći mlađoj generaciji u crkvi? 

4. Koji savet i objašnjenje biste dali nekome ko se nalazi u izuzetno teškim okolnostima?