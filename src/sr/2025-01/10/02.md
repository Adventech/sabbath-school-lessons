---
title:  Anđeo koji kasni
date:  02/03/2025
---

Kao što smo videli, lažni „bogovi“ naroda bili su prerušeni demoni. I na drugim mestima vidimo dokaze da se demoni zbačeni s neba ponekad nalaze iza zemaljskih vladara. Te neprijateljske snage mogu se suprotstaviti čak i anđeoskim bićima koja Bog šalje.

`Pročitajte tekst Danilo 10,1-14 obraćajući posebnu pažnju na 12. i 13. stih. Čemu ti stihovi uče, što je relevantno za kosmički sukob? Šta vi mislite o tome što je anđelu poslatom od Boga neko „stajao nasuprot“ dvadeset i jedan dan?`

Kako je moguće da anđeo poslat od Boga bude zadržavan tri sedmice? Pošto je svemoćan, Bog je svakako posedovao moć da odmah odgovori Danilu – u slučaju da je tako odlučio. Da je upotrebio svoju moć za to, mogao je učiniti da se anđeo odmah pojavi pred Danilom. Pa ipak, anđelu poslatom od Boga „knez carstva Persijskoga staja... nasuprot“ čitave tri sedmice. Šta se tu dešavalo?

„Anđeo Gavrilo tri sedmice rvao se sa silama tame, trudeći se da poništi uticaje koji su delovali na Kirov um... Sve što je Nebo moglo da učini za Božji narod, bilo je učinjeno. Pobeda je konačno bila postignuta; sile neprijatelja bile su zadržavane za vreme svih dana Kirove vladavine i za vreme svih dana vladavine njegovog sina Kambiza.“ – Elen G. Vajt, *Istorija proroka i careva*, str. 572 (original).

Da bi do takvog sukoba uopšte moglo da dođe, Bog ne sme da upotrebi svu svoju silu. Neprijatelju se mora omogućiti nešto istinske slobode i moći koja se ne uklanja na hirovit način, već se ograničava izvesnim parametrima koji su poznati obema stranama (a čiji detalji nama nisu otkriveni). Po svemu sudeći, u kosmičkom sukobu moraju postojati određeni parametri, unutar kojih čak i Božji anđeli deluju, a o kojima ćemo u narednim danima govoriti kao o „pravilima angažovanja“.

U izvesnom smislu, razumevanje tih ograničenja ne bi trebalo da nam bude teško, ukoliko smo shvatili ideju, o kojoj je već bilo reči, da Bog sve radi samo iz ljubavi, i da je ljubav, a ne prinuda, temelj Njegove vladavine. Ta ideja, da Bog deluje samo na osnovu principa proisteklih iz ljubavi, može nam pomoći da bolje razumemo veliku borbu.

`Kako ste vi iskusili ograničenja takvog delovanja samo na principima ljubavi, bez ikakve prinude? Šta ste naučili o granicama moći?`