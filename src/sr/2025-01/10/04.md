---
title:  Jovov slučaj
date:  04/03/2025
---

U knjizi o Jovu dati su nam neki fascinantni uvidi u realnost velike borbe.

`Pročitajte tekstove Jov 1,1-12 i Jov 2,1-7. Koji su principi velike borbe tu otkriveni?`

Mnogi značajni detalji mogu se izvući iz tih stihova. Prvo, izgleda da je to prizor neke vrste nebeskog saveta, a ne samo dijalog između Boga i sotone. Po svoj prilici, u to su uključena i druga nebeska bića. 

Drugo, tu je prisutan neki spor, nagovešten činjenicom da Bog pita sotonu da li je uzeo u obzir Jova. Zbog čega da uzme u obzir Jova? To pitanje ima smisla samo u kontekstu nekog većeg, tekućeg spora.

Treće, dok Bog proglašava Jova neporočnim, poštenim i bogobojažljivim, sotona tvrdi da se Jov boji Boga samo zato što ga On štiti. To predstavlja klevetu i protiv Jovovog i protiv Božjeg karaktera (uporediti sa tekstovima: Otkrivenje 12,10; Zaharija 3).

Četvrto, sotona izjavljuje da je postojanje Božje zaštite (ograde) oko Jova nešto nepošteno, i da mu onemogućava da dokaže svoje optužbe. To ukazuje na izvesna ograničenja postavljena sotoni (pravila angažovanja), i na to da je on očigledno već pokušao da naudi Jovu.

Bog odgovara na sotoninu optužbu pred nebeskim savetom tako što mu dozvoljava da svoju teoriju stavi na probu, ali samo u određenim granicama. Prvo mu daje moć nad svim što Jov ima, ali mu zabranjuje da povredi Jova lično (Jov 1,12). Kasnije, pošto sotona tvrdi da je Jovu stalo jedino do sebe samog, Bog mu dopušta da povredi i njega lično, ali uz obavezu da mu poštedi život (Jov 2,3-6).

Sotona navlači brojne nesreće na Jovov dom, ali on svaki put nastavlja da blagosilja Božje ime (Jov 1,20-22; Jov 2,9.10), pokazujući da su sotonine optužbe lažne.

Tu saznajemo dosta toga, kao na primer da u kosmičkom sukobu postoje pravila angažovanja. Na nebeskom sudu postoje parametri u okviru kojih se optužbe protiv Boga mogu rešiti, ali tako da On ne naruši svete principe svojstvene ljubavi, koji su osnov Njegove vlasti i Njegovog upravljanja svemirom i svim inteligentnim bićima u njemu. 

`Ovi nebeski prizori iz Knjige o Jovu pružaju nam fascinantne uvide u realnost velike borbe i načina na koji se ona odigrava ovde na zemlji.`