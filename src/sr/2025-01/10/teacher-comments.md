---
title:  Pravila angažovanja
date:  07/03/2025
---

### PRVI DEO – OPŠTI PREGLED

**Ključni tekst:**  1. Jovanova 3,8

**Središte proučavanja:** O Jovu 1,1-12; O Jovu 2,1-7; Danilo 10; Luka 4,6; Jovan 12,31. 

**Uvod:** Sotona je u svojoj vladavini ograničen od strane Boga. On je nezakoniti vladar, posebno sa stanovišta njegovog karaktera. 

**Teme:** Lekcija za ovu sedmicu naglašava tri glavne ideje:

1. Sotona je nezakoniti i privremeni „vladar“: Bog mu je dao ograničenu i privremenu vlast nakon što je greh došao na ovaj svet, ali ta vlast nije zakonita vlast. Iako je Bog ograničio svoju aktivnost u eliminisanju zla u ovom svetu, Isus je ipak pobedio sotonu. Hristova pobeda nad iskušenjima u pustinji i poraz sotone na krstu ukazuju na to da je njegova vlast nezakonita i privremena.

2. Sotona kleveta i zarobljava pod svojom „vladavinom“: uprkos činjenici da je on nezakoniti i privremeni vladar, ljudska bića mogu postati zakoniti zarobljenici njegove vladavine. Naša ljudska volja je sklona da sledi sotonine predloge, osim ako Hristos ne prebiva u nama i ako On upravlja našim željama i životima. 

3. Sotona je ograničen u svojoj „vladavini“: on ima prostora i vremena da „vlada“, ali ga je Bog ograničio u ovoj „vladavini“. U razvoju ljudske istorije, sile dobra suprotstavljaju se zlu, a molitve vernika su delotvorno sredstvo protiv sila zla.

**Primena u životu:** Sotona je ograničen u svojoj privremenoj vladavini. Na osnovu Isusove pobede, mi nismo pod ropstvom straha od smrti. Ali i dalje treba da budemo budni i zavisimo od sile Božje. Kako vam vaš molitveni život može pomoći da se uspešno oduprete sotoninoj nezakonitoj vladavini?

### DRUGI DEO – KOMENTAR

**1. Sotona je nezakoniti i privremeni „vladar“.**

U sinoptičkim jevanđeljima, fokus nepomirljive suprotnosti između sotone i Isusa je kušanje u pustinji (Matej 4,1-11; Marko 1,12.13; Luka 4,1-13). Među trojicom sinoptika, Luka je taj koji daje dodatne detalje o trećem iskušenju koje se odnosi na navodni sotonin autoritet. Pokazujući Isusu „sva carstva ovoga svijeta u trenuću oka“ (Luka 4,5), đavo Mu je ponudio „svu vlast ovu i slavu njihovu“, tvrdeći „jer je meni predana, i kome ja hoću daću je“ (Luka 4,6). 

Nesporno je da li je sotona zaista imao autoritet za koji je tvrdio da ima i, ako jeste, kako ga je stekao. Da budemo sigurni, nakon što je greh došao na svet, „Bog daje sotoni značajnu slobodu da vrši svoj pogubni uticaj širom sveta“ – Sidni H. T. Pejdž, *Powers of Evil: A Biblical Study of Satan and Demons* (Grand Rapids, MI: Baker Books, 1995), str. 98. Međutim, ova sloboda se razlikuje od toga da sotona ima legitiman autoritet u svetu. U stvari, odbacujući sotoninu ponudu, Isus ne priznaje zakonitost takvog autoriteta.

U Jovanovom evanđelju, antagonizam između sotone i Isusa posebno je naglašen u referencama na „vladara [kneza] ovoga sveta“ (Jovan 12,31; Jovan 14,30; Jovan 16,11). U tekstu Jovan 12,31-33, Isus naglašava suđenje svetu i zbacivanje njegovog vladara/kneza, sa posebnim osvrtom na svoju smrt. U tekstu Jovan 14,30, Isus u kontekstu svog oproštajnog govora učenicima ističe da „dolazi vladar [knez] ovoga sveta“. Isus, naglašavajući antagonizam u ovoj izjavi, dodaje: „I on nema ništa u meni“. Ova izjava verovatno ima u vidu dolazak Jude Iskariotskog, posrednika preko koga „sam đavo ubrzava Isusovu smrt“. Međutim, krst nije trijumf sotone, već njegovo iznenađujuće svrgavanje (videti D. A. Karson, *The Gospel According to John*, The Pillar New Testament Commentary [Grand Rapids, MI: Eerdmans, 1991], str. 508. Zatim, dok Isus poučava učenike o obećanom Parakletosu, Svetom Duhu, On ponovo naglašava, sada u tekstu Jovan 16,11, da je „osuđen vladar [knez] ovoga sveta“, što izgleda kao eho tvrdnje o izgonu sotone iznete u tekstu Jovan 12,31: „Sad će biti istjeran knez ovoga svijeta napolje“.

Dakle, dok sinoptičari podvlače pobedu Hrista nad sotonom u kušanju u pustinji, na početku Njegove javne službe, Jovanovo evanđelje naglašava poraz sotone, vladara/kneza ovoga sveta, na krstu (videti takođe *Powers of Evil: A Biblical Study of Satan and Demons*, str. 129), odnosno, na kraju Isusove zemaljske službe. U oba slučaja saznajemo da je sotona nezakoniti i privremeni vladar grešnog sveta, sveta koji je voljen od Boga, ali i osuđen zbog toga što je odbacio Isusa (Jovan 1,10.29; Jovan 3,16.17.19; Jovan 12,31.47; Jovan 15,18.19) Kao što Robert Reker ukazuje, sotona „je svrgnuti princ, ili onaj koji je u procesu svrgavanja“ – „Satan: In Power or Dethroned?“, *Calvin Theological Journal* 6, br. 2 (1971), str. 147.        

**2. Sotona kleveta i zarobljava pod svojom „vladavinom“.**

Uprkos tome što je on bio nezakoniti vladar, zbog pada u greh ljudska bića su postala zakoniti zarobljenici sotonine vladavine. Elen G. Vajt podvlači da „padom u greh, čovek je postao sotonin zakoniti zarobljenik... Čovek je prirodno sklon da podleže sotoninim sugestijama, i on nije u stanju da se uspešno odupire tako strašnom protivniku ukoliko Hristos, kao moćni Pobednik, ne boravi u njemu, usmeravajući njegove želje i dajući mu snagu“ – *Svedočanstva za crkvu*, knj. 1, str. 341 originala. Nije Bog taj koji je „učinio sotonu ’knezom ovoga sveta‘, već su ga ljudska bića učinila takvim zbog svog pada u greh“ – Pejdž, *Powers of Evil: A Biblical Study of Satan and Demons*, str. 129.

Iako je sotona, posmatrajući ljudski pad u greh, zakoniti vladar palih ljudskih bića, on je i dalje nezakoniti vladar sa stanovišta svog karaktera i delovanja. Isus ga naglašeno opisuje kao lažova i ubicu. Sotona je, po Njegovim rečima, „krvnik ljudski od početka, i ne stoji na istini; jer nema istine u njemu; kad govori laž, svoje govori: jer je laža i otac laži“ (Jovan 8,44). U osnovi, laži/klevete i zarobljeništvo smrtnika u njihovim gresima su suština njegove „vladavine“, koju Isus treba da zbaci.

Evanđelje po Jovanu kao da podvlači da je „vladar [knez] ovoga sveta“ poražen i zbačen Hristovom žrtvom na krstu, Njegovim vaskrsenjem i vaznesenjem Ocu (Jovan 12,31-33; Jovan 16,11). Međutim, Isusova zastupnička molitva u ime Njegovih učenika, u poglavlju Jovan 17, pretpostavlja da se uticaj sotone na čovečanstvo ne završava na krstu. „Naprotiv, Jovan ukazuje da će opozicija koju će sotona podstaći protiv Isusa takođe biti usmerena protiv Isusovih sledbenika“ – *Powers of Evil: A Biblical Study of Satan and Demons*, str. 130. U tekstu Jovan 17,15, Isus se moli da ih Otac sačuva „od zla“, jer su u svetu, ali mu ne pripadaju (Jovan 17,15.16). U tekstu 1. Jovanova 5,19 pravi se razlika između vernika i nevernika (onih od sveta), suprotstavljajući narod Božji onima koji su pod vlašću đavola: „Znamo da smo od Boga i sav svijet leži u zlu“.

Jevrejima 2,14.15 precizira moć koju đavo ima nad grešnim ljudskim bićima, podvrgavajući ih ropstvu, u smislu „vlasti smrti“. Ovaj odlomak takođe ukazuje na to da Isus uništava ovu moć svojom smrću. Dakle, na osnovu Isusove pobede, nismo pod ropstvom straha od smrti. Ali i dalje treba da budemo budni i zavisimo od sile Božje. Istorija spasenja još nije završena, i „đavo, kao lav ričući hodi i traži koga da proždere“ (1. Petrova 5,8). Štaviše, pre svog konačnog uništenja (Otkrivenje 20,10), sotona nastavlja da optužuje vernike pred Bogom (Otkrivenje 12,10), a istorija Jovovog života sugeriše da je kleveta (O Jovu 1,9-11, O Jovu 2,5) deo je đavolje strategije optuživanja.          

**3. Sotona je ograničen u svojoj „vladavini“.**

Grešna ljudska bića su sotonu postavila za vladara, a njegove klevetničke optužbe se uzimaju u obzir, umesto da ih Bog jednostavno odbaci. Bog dozvoljava da se ovo desi kako bi se jasno pokazalo da su ove optužbe lažne. Iz tog razloga, sotona ima prostora i vremena da „vlada“, ali, kao što istorija o Jovu takođe ukazuje („na njega ne diži ruke svoje“ [Jov 1,12]; „ali mu dušu čuvaj“ [Jov 2,6]), on je ograničen od strane Boga u ovoj „vladavini“. 

Štaviše, Danilo 10. poglavlje nas uči o granicama koje zlo ima. Prema ovom poglavlju, „rasplet ljudske istorije nije određen samo odlukama koje donose ljudska bića, jer postoji nevidljiva dimenzija stvarnosti koja se takođe mora uzeti u obzir. Konkretno, postoje zlonamerne sile u univerzumu koje vrše poguban uticaj na društveno-političku oblast, posebno kada je u pitanju Božji narod. Ipak, moć ovih zlih sila je ograničena, jer im se suprotstavljaju transcendentne sile koje pripadaju dobru, a verne molitve vernika takođe deluju protiv njih. Koliko god sile zla bile u nepomirljivoj suprotnosti sa voljom Božjom, one ne mogu sprečiti da se ona ostvari“ – *Powers of Evil: A Biblical Study of Satan and Demons*, str. 64.

Elen G. Vajt potvrđuje postojanje sličnog kosmičkog sukoba u vezi sa životom svakog čoveka, i takođe ističe važnost molitve u ovom kontekstu. U poglavlju „Moć sotone“ u *Svedočanstvima za crkvu*, knj. 1, ona naglašava da „samo Bog može da ograniči silu i vlast sotoninu“ (str. 341 originala) i da je  videla „kako se zli anđeli bore za duše i kako im se Božji anđeli suprotstavljaju. To je strašna borba“ (str. 345 originala). Međutim, dodaje ona, „dobri anđeli nemaju zadatak da vladaju umom kušanih nasuprot njihovoj volji. Ako ovi popuste neprijatelju i prestanu da pružaju otpor, onda Božji anđeli ne mogu da učine ništa više osim da zadržavaju sotonske sile da kušane ne unište dok im ne bude data nova svetlost da se probude i od neba zatraže pomoć“ (str. 345 originala). U tom kontekstu ona naglašava da „veliki Zapovednik neba i Zemlje ipak ograničava sotoninu moć“ i istovremeno ističe važnost molitve, jer „Spasitelj će čuti usrdnu molitvu vere i u pojačanje poslati one anđele koji su nadmoćniji po snazi da ga izbave“ (str. 346 originala).  

### TREĆI DEO – PRIMENA U ŽIVOTU

Jovova knjiga pruža fascinantan uvid u stvarnost kosmičkog sukoba. Jov je odlučio da se boji Boga uprkos okolnostima. Uzimajući ovu perspektivu u obzir, razgovarajte o sledećim pitanjima: 

1. Kako nas Božja zaštita može nadahnuti da imamo strahopoštovanje, želimo Ga u svom životu i volimo još više? Na koje načine bi Njegova zaštita mogla da da bude smetnja ili da spreči neke od nas u našem odgovoru na Njegov poziv?

2. Sotona ima ograničenja koja su nametnuta njegovoj vladavini i koja postaju očigledna u sceni nebeskog saveta u Knjizi o Jovu. Šta nam postojeća ograničenja sotonine moći govore o Božjoj sili i delima?

3. U poglavlju „Moć sotone“ (Svedočanstva za crkvu, knj. 1, str. 345 originala), Elen G. Vajt ističe važnost molitve kako bi Bog mogao da pošalje anđele da nas izbave. U tom smislu, koliko je vaš molitveni život važan u otvaranju puteva za božansko delovanje?