---
title:  Privremeni vladar ovog sveta
date:  05/03/2025
---

Videli smo u prethodnim poukama da je, u okviru kosmičkog sukoba, sotoni i njegovim kohortama privremeno dodeljena značajna jurisdikcija na ovom svetu, ali ipak ograničena nekom vrstom pravila angažovanja.

Ta pravila angažovanja ne ograničavaju samo postupke neprijatelja – đavola i njegovih kohorti – već i Božje nastojanje da otkloni ili ublaži zlo koje (privremeno) potpada pod jurisdikciju neprijatelja. S obzirom da Gospod nikad ne krši svoja obećanja, On je, u moralnom smislu, ograničio svoje buduće delovanje u onoj meri u kojoj je pristao na pravila angažovanja – čime je dao privremenu i ograničenu vlast đavolu (ne umanjujući pri tom svoju punu moć).

`Pročitajte sledeće tekstove: Jovan 12,31; Jovan 14,30; Jovan 16,11; 2. Korinćanima 4,4 i Luka 4,6. Šta ti tekstovi uče o vladavini neprijatelja na ovom svetu?`

Novi zavet prikazuje sukob carstava – carstva svetlosti i carstva tame, pri čemu tama potiče od sotone i njegove pobune. Deo Hristove misije bio je da porazi carstvo sotone: „Zato se javi sin Božij da raskopa djela đavolja“ (1. Jovanova 3,8). 

Međutim, postoje „pravila“ koja ograničavaju ono što Bog može da učini a da ostane veran principima koji stoje iza Njegove vladavine. U najmanju ruku, ta ograničenja uključuju: (1) davanje slobodne volje stvorenjima, i (2) zavetna pravila angažovanja, s kojima mi nismo upoznati, bar za sad.  Takve prepreke i ograničenja božanskog delovanja imaju značajne implikacije u pogledu Božje sposobnosti, u moralnom smislu, da umanji i/ili odmah ukloni zlo što postoji u ovom svetu. Zato vidimo da se zlo i patnja nastavljaju, što zaista može navesti mnoge da posumnjaju ili u Božje postojanje ili u Njegovu dobrotu. Međutim, kada sagledamo pozadinu velike borbe i ograničenja koja je Bog sebi postavio kada je reč o izlaženju na kraj sa zlom, onda možemo bar donekle bolje razumeti zašto je sve onako kako jeste – bar do konačne Božje pobede nad zlom.  

`Kako nam činjenica da Isus sotonu naziva „knezom“ ovog sveta pomaže da, makar donekle, razumemo zlo koje trenutno postoji na ovom svetu? Koliko je utešno znati da je to, zaista, samo privremeno pravilo!`