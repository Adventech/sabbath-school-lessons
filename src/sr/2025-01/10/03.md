---
title:  Aždaja iz Otkrivenja
date:  03/03/2025
---

Sveobuhvatan pregled demonskih sila u kosmičkom sukobu sadržan je u knjizi Otkrivenje, gde je đavo prikazan kao „aždaja velika“ koja se suprotstavlja Bogu i „vara sav vasioni svijet“ (Otkrivenje 12,9). 

`Pročitajte tekst Otkrivenje 13,1-8. Šta nam je tu otkriveno o opsegu aždajine jurisdikcije (nadležnosti i autoriteta)? `

Aždaja (sotona) ne samo da ratuje protiv Boga (Otkrivenje 12,7-9) i Njegovih slugu (na primer, Otkrivenje 12,1-6), već je prikazana i kao vladar što stoji iza zemaljskih carstava, koja već vekovima progone Božji narod.

Takođe, aždaja „dade svoju moć i svoj presto i veliku vlast“ zveri iz mora (Otkrivenje 13,2, Čarnić; uporediti sa tekstovima Otkrivenje 13,5; Otkrivenje 17,13.14). Toj zveri iz mora data su „usta koja govore velike stvari i huljenja, i dana joj bi oblast da čini četrdeset i dva mjeseca“ (Otkrivenje 13,5).

Dakle, sotona (aždaja, zmaj) daje moć i vladarski autoritet zveri (zemaljskoj religiozno-političkoj sili). Ta moć se koristi da bi se preotelo pravo na bogosluženje koje pripada Bogu. Zver huli na Božje ime. Ona takođe ratuje protiv Božjih svetih (svetaca Višnjega), pa ih čak i pobeđuje, makar za izvesno vreme. Tu vlast i jurisdikciju nad celim svetom daje joj aždaja, uzurpatorski vladar ove planete.

Ipak, postoje i jasna ograničenja za sotonu i njegove predstavnike, uključujući i vremenska ograničenja. „Zato veselite se nebesa i vi koji živite na njima. Teško vama koji živite na zemlji i moru, jer đavo siđe k vama, i vrlo se rasrdio, znajući da vremena malo ima“ (Otkrivenje 12,12). 

Sotona zna „da vremena malo ima“ (Otkrivenje 12,12), a događaji opisani u Otkrivenju slede proročki vremenski raspored koji postavlja posebna ograničenja (videti Otkrivenje 12,14; Otkrivenje 13,5) na vladavinu zlih sila. 

Zaista, Bog na kraju pobeđuje. „I Bog će otrti svaku suzu od očiju njihovijeh, i smrti neće biti više, ni plača, ni vike, ni bolesti neće biti više; jer prvo prođe“ (Otkrivenje 21,4).	

`Koliko god nam je teško da to sada vidimo, na kraju će dobro zauvek pobediti zlo. Zašto je važno da nikad ne zaboravljamo to divno obećanje?`