---
title:  Isusova samilost 
date:  21/01/2025
---

U Novom zavetu se koristi ista vrsta slikovitog izražavanja kao i u Starom da bi se opisala Božja samilost. Pavle za Oca kaže da je „otac milosti i Bog svake utjehe“ (2. Korinćanima 1,3). Zatim, u Efescima 2,4 on objašnjava da je Bog „bogat u milosti“ i da spasava ljude „za premnogu ljubav svoju, koju ima k nama“. 

Sam Hristos u raznim parabolama više puta koristi izraze koji ukazuju na „visceralne“ emocije od kojih se utroba grči, da bi opisao Očevu samilost (Matej 18,27; Luka 10,33; Luka 15,20). A isti jezik koji prikazuje božansku samilost u Starom i Novom zavetu, upotrebljen je takođe u Evanđeljima, kako bi dočarao Isusove saosećajne odgovore onima koji su u nevolji. 

`Pročitajte sledeće stihove: Matej 9,36; Matej 14,14; Marko 1,41; Marko 6,34 i Luka 7,13. Pogledajte takođe Matej 23,37. Kakvu svetlost ti stihovi bacaju na to kako je Hristos bio ganut ljudskim nevoljama? `

U više navrata u Evanđeljima, za Hrista se kaže da je bio pokrenut samilošću prema ljudima u nevolji ili onima kojima je trebala pomoć. A On nije samo saosećao s njima, već je i zadovoljavao potrebe ljudi. 	

I da – Isus je i plakao nad svojim narodom. Možemo zamisliti suze u Hristovim očima dok posmatra grad i kaže: „Koliko puta htjeh da skupim čeda tvoja, kao što kokoš skuplja piliće svoje pod krila, i ne htjeste!“ (Matej 23,37). Ovde vidimo da se Hristova jadikovka blisko poklapa sa žaljenjem Boga opisanim na mnogo mesta u Starom zavetu. Zapravo, mnogi proučavaoci Biblije primećuju da je slika ptice koja se brine o svojim mladima nešto što se na drevnom Bliskom istoku koristilo samo kao slika božanstva. U ovom stihu mnogi vide aluziju na sliku iz teksta 5. Mojsijeva 32,11, koja prikazuje Boga kao pticu koja nadleće svoje mladunce, čuva ih i brine o njima.

Ipak, nema većeg primera Božje saosećajne ljubavi prema nama od samog Isusa – koji je dao sebe za nas u činu vrhunskog ispoljavanja ljubavi. Ali Hristos nije samo savršena slika Boga. On je takođe i savršeni uzor čoveka. Kako možemo svoj život oblikovati po ugledu na Hristov, obraćajući posebnu pažnju na potrebe drugih i, na taj način, ne samo propovedati o Božjoj ljubavi već je i pokazivati na opipljive načine?