---
title:  Saosećajan i vatren
date:  23/01/2025
---

Bog Biblije je saosećajan i vatren, i te božanske emocije su vrhunski ovaploćene u Isusu Hristu. Bog je saosećajan (uporediti sa stihovima Isaija 63,9; Jevrejima 4,15), duboko pogođen jadima svog naroda (Sudije 10,16; Luka 19,41), i spreman da sasluša, odgovori i uteši (Isaija 49,10.15; Matej 9,36; Matej 14,14). 

`Pročitajte tekst 1. Korinćanima 13,4-8. Na koje načine nas taj odlomak poziva da odražavamo Božju saosećajnu i zadivljujuću ljubav u svojim odnosima sa drugima?`

Mi čeznemo da budemo u vezi sa ljudima koji su oličenje one vrste ljubavi kakva je opisana u tekstu 1. Korinćanima 13,4-8. Ali koliko često nastojimo da postanemo ta vrsta osobe prema drugima? Mi ne možemo sami sebe naterati da dugo trpimo i budemo milokrvni, da ne zavidimo i ne budemo uobraženi, grubi i sebični. Ne možemo u sebi uobličiti ljubav koja „sve snosi, sve vjeruje, svemu se nada, sve trpi“ i „nikad ne prestaje“ (1. Korinćanima 13,7.8). Takva ljubav može da se ovaploti u našem životu samo kao plod Svetog Duha. I slava neka je Bogu što Sveti Duh izliva Božju ljubav u srca onih koji su, verom, u Hristu Isusu (Rimljanima 5,5).

Na koje praktične načine bismo mogli, blagodaću Božjom i silom Svetog Duha, da odgovorimo i da odražavamo Božju duboko emotivnu, ali uvek savršeno pravednu i razumnu ljubav? Prvo, jedini prikladan odgovor je obožavanje Boga koji je ljubav. Drugo, na Božju ljubav treba da odgovorimo aktivnim pokazivanjem saosećanja i dobronamerne ljubavi prema drugima. Ne treba samo da nalazimo utehu u našoj hrišćanskoj veri, već i da budemo motivisani da tešimo druge. Konačno, treba da priznamo da ne možemo sami promeniti svoje srce, već da jedino Bog to može. 

Stoga, zamolimo Boga da nam da novo srce za Njega i za druge – čistu i pročišćujuću ljubav koja uzdiže ono što je dobro i uklanja plevu iznutra. 

Neka naša molitva bude da nas „Gospod... umnoži, i da imate izo­bilnu ljubav jedan k drugome i k svima... Da bi se utvrdila srca vaša bez krivice u svetinji pred Bogom i ocem našijem, za dolazak Gospoda našega Isusa Hrista sa svima svetima njegovijem“ (1. Solunjanima 3,12.13).

`Zašto je umiranje sebi, sebičnosti i pokvarenosti našeg prirodnog srca jedini način da pokažemo tu vrstu ljubavi? Koje izbore treba da napravimo da bismo bili u stanju da umremo tom vrstom smrti?`