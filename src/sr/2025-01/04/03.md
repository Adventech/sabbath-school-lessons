---
title:  Ljubav od koje uzdrhti utroba
date:  20/01/2025
---

Nemerljive dubine Božje saosećajne ljubavi prema čovečanstvu postaju očigledne u Knjizi proroka Osije. Bog je naložio proroku Osiji: „Idi, oženi se bludnicom, i rodi djecu bluda, jer se zemlja predade bludničenju otstupivši od Gospoda“ (Osija 1,2). Ali kasnije, u 11. poglavlju, Osija opisuje Božji odnos sa Njegovim narodom, služeći se metaforom oca punog ljubavi prema svom detetu.

`Pročitajte tekst Osija 11,1-9. Kako slikoviti prikazi u tim stihovima živo dočaravaju način na koji Bog voli svoj narod i brine o njemu? `

Božja ljubav prema svom narodu poredi se sa nežnom naklonošću roditelja prema detetu. Sveto pismo se služi slikama učenja malog deteta da hoda, nošenja voljenog deteta u naručju, negovanja i davanja hrane, i drugih primera nežnog staranja prema narodu. Sveto pismo takođe tvrdi da je Bog „nosio“ svoj narod, baš „kao što čovjek nosi sina svojega“ (5. Mojsijeva 1,31). I „ljubavi svoje radi i milosti svoje radi on ih izbavi“ i „podiže ih i nosi ih sve vrijeme“ (Isaija 63,9). 

Za razliku od Božje nepokolebljive ljubavi, Njegov narod je često bio neveran, čime je na kraju odgurnuo Boga i, navukavši na sebe sud, duboko Ga ožalostio. Bog je saosećajan, ali nikad nauštrb pravde. (Kao što ćemo videti u jednoj od kasnijih lekcija, ljubav i pravda idu zajedno.)

Da li ste ikada bili toliko uznemireni zbog nečega da vam se grčilo u stomaku? To je ta vrsta slika koje su korišćene za dubinu Božjih emocija prema Njegovom narodu. Slika nečijeg ustreptalog srca i saosećanja koje se rasplamsava predstavlja idiomatski jezik dubokih emocija, koji se koristi i za Boga i za ljude. 

Ta slika saosećanja koje se rasplamsava (kamar), upotrebljena je u slučaju dve žene koje su došle pred Solomona, od kojih je svaka za istu bebu tvrdila da je njena. Kad je Solomon naredio da se beba raseče na pola (bez namere da zaista povredi dete), ta slika je dočarala emotivnu reakciju prave majke (1. O carevima 3,26; uporediti sa stihom 1. Mojsijeva 43,30). 

`Svako ko je ikada bio roditelj zna o čemu ta pouka govori. Nijedna druga ovozemaljska ljubav nije joj ni približna. Kako nam to pomaže da razumemo realnost Božje ljubavi prema nama, i koju utehu možemo i treba da crpemo iz tog razumevanja?`