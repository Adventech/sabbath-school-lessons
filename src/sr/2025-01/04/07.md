---
title:  Za dalje proučavanje
date:  24/01/2025
---

U knjizi *Misli sa Gore blagoslova* od Elen G. Vajt pročitajte poglavlje pod naslovom „Blaženstva“, str. 6-44 (original). 

„Svi koji osećaju veliko siromaštvo svoje duše i shvataju da nikakvog dobra nemaju u sebi, mogu dobiti pravednost i snagu gledanjem u Isusa. On kaže: ’Hodite k meni svi koji ste umorni i natovareni’  (Matej 11,28). On nas moli da svoje siromaštvo zamenimo bogatstvom Njegove milosti. Mi nismo dostojni Božje ljubavi, ali Hristos, naš Jemac, dostojan je nje i može da spase sve koji dolaze Njemu. Bez obzira kakvo je bilo naše iskustvo iz prošlosti, bez obzira na naše obeshrabrujuće trenutne okolnosti, ako dođemo Isu­su takvi kakvi jesmo, slabi, bespomoćni i očajni, naš milostivi Spasitelj izaći će nam daleko u susret, zagrliti nas rukama svoje ljubavi i ogrnuti plaštem svoje pravednosti. On nas predstavlja Ocu odevene u belu odeću Njegovog karaktera. On se zalaže za nas pred Bogom govoreći: Ja sam zauzeo mesto ovog grešnika. Ne gledaj to zalutalo dete, već gledaj Mene. Koliko god sotona glasno govorio protiv nas, optužujući nas za greh i polažući na nas pravo kao na svoj plen, Hristova krv govori mnogo snažnije.“ – Elen G. Vajt, *Misli sa Gore blagoslova*, str. 8, 9 (original).

**Pitanja za razgovor:**

`1. Pogledajte šta nadahnuće kaže o tome kako smo mi, zahvaljujući Isusu, predstavljeni Ocu. „On nas predstavlja Ocu odevene u belu odeću Njegovog karaktera.“ Bez obzira koliko se ponekad možemo obeshrabriti zbog svojih mana i nedostataka, ili koliko često ne odražavamo prema drugima tu vrstu ljubavi koju Bog izliva na nas, zašto se moramo uvek vraćati toj divnoj vesti da smo prihvaćeni od Oca zato što nas Isus „predstavlja Ocu odevene u belu odeću Njegovog karaktera“?`

`2. Zamislite kako mora da se osećala ona majka u slučaju kad su dve žene izašle pred Solomona, i svaka je za istu bebu tvrdila da je to njeno dete. Razmotrite ponovo taj jezik emocija opisan u stihu 1. O carevima 3,26. Kakvu svetlost to baca na istu vrstu izraza upotrebljenih da se opišu Božja osećanja prema Njegovom narodu u stihu Osija 11,8?`

`3. Svugde u Evanđeljima vidimo da je Isus često bio ganut potrebama ljudi. I šta je radio? Postupao je tako što je odgovarao na ljudske potrebe. Na koje načine vi kao pojedinac, ili možda čak i vi kao razred, možete zadovoljiti potrebe onih kojima je potrebna uteha?`