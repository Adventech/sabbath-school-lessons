---
title:  Ljubomorni Bog?
date:  22/01/2025
---

Bog Biblije je „milosrdni Bog“. Na jevrejskom jeziku, Bog se naziva *el rahum* (5. Mojsijeva 4,31). Pojam „el“ znači „Bog“, a *rahum* je drugačiji oblik korena za *samilost* (*raham*). Ipak, za Boga se ne kaže samo da je milosrdan, već i ljubomoran Bog, *el kana’*. Kao što 5. Mojsijeva 4,24 kaže: „Gospod Bog tvoj (je) oganj koji spaljuje i Bog koji revnuje (doslovno: ljubomorni Bog, *el kana’*).“ (Videti sledeće stihove: 5. Mojsijeva 4,24; 5. Mojsijeva 6,15; Isus Navin 24,19; Naum 1,2.)

`Stih 1. Korinćanima 13,4 tvrdi da „ljubav ne zavidi“ (u nekim prevodima na engleskom: „ljubav nije ljubomorna“ [RSV]). Kako je onda moguće da je Bog „ljubomorni Bog“? Pročitajte 2. Korinćanima 11,2 i razmotrite na koje sve načine je Božji narod pokazivao neverstvo prema Njemu u svim biblijskim narativima (videti, na primer, stih Psalmi 78,58). Kakvu svetlost ti odlomci bacaju na razumevanje božanske „ljubomore“?`

Božja „ljubomora“ se često pogrešno shvata. Ako za nekoga kažete da je ljubomoran muž ili ljubomorna žena, verovatno ne mislite da je to kompliment. Pojam *ljubomora* često ima negativne konotacije u mnogim jezicima. Međutim, u Bibliji, božanska ljubomora nema negativne konotacije. To je opravdana žudnja muža koji voli, da ima ekskluzivnu vezu sa svojom ženom.

Mada postoji vrsta ljubomore koja je u suprotnosti sa ljubavlju (1. Korinćanima 13,4), prema stihu 2. Korinćanima 11,2 postoji i dobra i pravedna „ljubomora“. Pavle govori o tome kao o „Božjoj revnosti“ (u nekim prevodima – „pobožnoj ljubomori“, 2. Korinćanima 11,2). Božja ljubomora je jedino i uvek pravedna vrsta ljubomore i o njoj je bolje govoriti kao o Božjoj vatrenoj ljubavi prema svom narodu.

Božja vatrenost (ili strast – *kana’*) prema Njegovom narodu proističe iz Njegove duboke ljubavi prema njima. Bog želi ekskluzivan odnos sa svojim narodom – On jedini treba da bude njihov Bog. Ipak, Bog je često prikazan kao prezreni ljubavnik, kome je ljubav neuzvraćena (videti Osija 1-3; Jeremija 2,2; Jeremija 3,1-12). Dakle, Božja „ljubomora“ ili „revnost“ nikad nije neizazvana, već je uvek odgovor na neverstvo i zle ljude. Božja ljubomora (ili „vatrena ljubav“) nema negativne konotacije kao ljudska ljubomora. To nikad nije zavidna, već uvek ispravna i pravedna želja za ekskluzivnim odnosom sa Njegovim narodom i za njihovo dobro. 

`Kako možemo naučiti da odražavamo tu istu vrstu dobre „ljubomore“ prema drugima, kakvu Bog pokazuje prema nama?`