---
title:  Više od majčine ljubavi
date:  19/01/2025
---

Verovatno najveća ljubav poznata ljudskom iskustvu je ljubav roditelja prema svom detetu. Biblija često koristi sliku odnosa roditelj-dete da bi dočarala Božju neverovatnu samilost prema ljudima, naglašavajući da je Božja samilost nesrazmerno veća čak i od najdubljeg i najlepšeg ljudskog izraza istog osećanja.  

`Pročitajte sledeće tekstove: Psalmi 103,13; Isaija 49,15 i Jeremija 31,20. Šta nam ti prikazi govore o prirodi i dubini Božje samilosti?`

Prema tim tekstovima, Bog se prema nama odnosi kao prema svojoj ljubljenoj deci, i voli nas kao što dobri otac i majka vole svoju decu. Čak i ako bi, kao što stih Isaija 49,15 objašnjava, majka mogla da zaboravi „porod svoj“ ili „da se ne smiluje na čedo utrobe svoje“, Bog nikad ne zaboravlja svoju decu, i Njegovo milosrđe nikad ne prestaje (Plač 3,22). 

Značajno je zapaziti da se za jevrejski izraz raham, upotrebljen za samilost ovde i u mnogim drugim tekstovima koji opisuju Božju izobilnu, saosećajnu ljubav, smatra da je izveden iz jevrejskog naziva za matericu (rehem). Otuda, kao što su naučnici primetili, Božja samilost je „majčinska ljubav koja je poput materice“. Zaista, to je enormno veće od bilo kakve ljudske samilosti, čak i samilosti majke prema svom novorođenčetu. 

Prema stihu Jeremija 31,20, Bog gleda na svoj zavetni narod kao na „milog sina“ i „dete predrago“, uprkos činjenici da su se oni često bunili protiv Njega i žalostili Ga. I pored toga, Bog izjavljuje: „Srce (je) moje ustreptalo njega radi“ i „doista ću se smilovati na nj“. Izraz preveden kao *smilovati* ovde je isti izraz upotrebljen ranije za božansku *samilost* (*raham*). Zatim, izraz „srce (je) moje ustreptalo“ može se doslovno prevesti kao: „Moja utroba se uskomešala.“ Taj opis božanskih emocija služi se izrazito „visceralnim“ jezikom (koji se odnosi na utrobu, unutrašnje organe), što ukazuje na izuzetnu dubinu Božje saosećajne ljubavi prema svom narodu. Čak i uprkos njihovom neverstvu, Bog nastavlja da pokazuje izobilno saosećanje i milosrđe prema svom narodu, i to mimo svih razumnih očekivanja.

`Za neke od nas, uviđanje da je Božja samilost prema nama poput samilosti oca ili majke punih ljubavi, duboko je utešno. Međutim, neki ljudi se možda bore da to shvate, jer im njihovi roditelji nisu pokazivali ljubav. Na koje druge načine bi njima mogla da se otkrije Božja samilost?`