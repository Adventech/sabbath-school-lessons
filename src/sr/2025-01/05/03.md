---
title:  Bog je spor na gnev
date:  27/01/2025
---

Bog se ljuti na zlo jer je On ljubav. Bog je toliko saosećajan i blagonaklon da Ga je jedan biblijski prorok čak ukorio zato što je previše milostiv!

`Podsetite se priče o Joni i razmislite o Joninoj reakciji na Božje saosećajno oproštenje Ninevljanima u tekstu Jona 4,1-4. Šta nam to govori o Joni, a šta o Bogu? (Videti takođe Matej 10,8.)`

Jonina reakcija je poučna iz dva osnovna razloga. Prvo, ona pokazuje Joninu sopstvenu tvrdokornost srca. Toliko je mrzeo Asirce zbog onoga što su učinili Izraelu da nije želeo da im Bog ukaže bilo kakvu milost.   

Kakva je to pouka za nas! Moramo biti pažljivi i čuvati se da ne zauzmemo isti takav stav, koliko god on bio razumljiv. Od svih ljudi, oni koji su primili Božju blagodat trebalo bi prvi da priznaju koliko je ta blagodat nezaslužena i da, shodno tome, budu spremni da je pruže drugima.

Drugo, Jonina reakcija dodatno potvrđuje u kojoj meri su Božja samilost i blagodat srž Njegovog karaktera. Joni je Božja milost bila toliko poznata da je – upravo zato što je Bog „milostiv i žalostiv“ i „spor na gnjev i obilan milosrđem“ (Jona 4,2) – znao da će se On smilovati, i da neće izvršiti sud nad Ninivom. Bog postupa pravedno i milostivo prema svim ljudima i narodima.

Jevrejski izraz preveden kao „spor na gnev“ ili „dugotrpeljiv“ mogao bi se doslovno prevesti kao „dugog nosa“. U tom jevrejskom idiomu, gnev se metaforički povezuje sa nosem, a dužina nosa metaforički pokazuje koliko je vremena potrebno da se neko naljuti.

Ukazivanje na Boga kao na nekoga ko je „dugog nosa“, dakle, prenosi poruku da je On spor na gnev i da dugo trpi. Dok ljudima ne treba mnogo vremena da se razgneve, Bog je izuzetno uzdržljiv i strpljiv. On daruje blagodat besplatno i izobilno, a ipak ne opravdava greh niti zatvara oči pred nepravdom. Umesto toga, sam Bog vrši pomirenje za greh i zlo putem krsta, tako da može istovremeno i da bude pravedan i da pravda one koji veruju u Njega (Rimljanima 3,25.26).

`Da li ste ikad propustili da pokažete milost ili blagodat prema nekome ko vam je naneo nepravdu? Kako možete na najbolji način sačuvati sećanje na ono što je Bog učinio za vas da biste postali blaži prema drugima, u znak zahvalnosti za obilnu blagodat koju je Bog pokazao prema vama? I kako da to uradimo – kako da pokažemo blagodat i milost, a da ne dozvolimo greh i ne omogućimo zloupotrebu i ugnjetavanje?`