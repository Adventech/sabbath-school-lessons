---
title:  Pokazuje samilost
date:  30/01/2025
---

Mada je božanski gnev nešto „strašno“, on ni u kom slučaju nije nemoralan niti lišen ljubavi. Naprotiv, u Starom i Novom zavetu Bog ispoljava svoj gnev upravo zbog svoje ljubavi. Božanski gnev je strašan zbog podmukle prirode zla, koje je u suprotnosti sa čistom dobrotom i krasotom Božjom. 

U tom pogledu, suštinska odlika Boga je ljubav a ne gnev. Gde nema zla i nepravde, nema ni gneva. Na kraju, Božje delo koje je najviši izraz Njegove ljubavi, i koje se sastoji u iskorenjivanju zla iz svemira, isto će tako uspešno ukloniti ogorčenost i gnev. A to je zato što nikad više neće biti nepravde ni zla. Štaviše, postojaće samo večnost blaženstva i pravde u savršenom odnosu ljubavi. Nikad se više božanski gnev neće rasplamsati, jer nikad više neće biti potrebe za njim. Kakva divna misao!

`Neki se brinu da bi božanski gnev mogao omaškom biti shvaćen kao davanje dozvole za ljudsku osvetu. Pročitajte sledeće tekstove: 5. Mojsijeva 32,35; Priče 20,22; Priče 24,29; Rimljanima 12,17-21 i Jevrejima 10,30. Kako nas ti tekstovi štite od pomisli na ličnu osvetu?`

Prema Svetom pismu, Bog ima pravo da donosi sud, a kad to čini, On to uvek čini savršeno pravedno. I Stari i Novi zavet pravo na osvetu rezervišu isključivo za Boga. Kao što Pavle piše u Rimljanima 12,19: „Ne osvećujte se za sebe, ljubazni, nego podajte mjesto gnjevu (Božjem), jer stoji napisano: moja je osveta, ja ću vratiti, govori Gospod“ (citirano iz teksta 5. Mojsijeva 32,35).

Mada Bog na kraju donosi sud protiv nepravde i zla, Hristos je obezbedio put izbavljenja za sve koji veruju u Njega. Zaista, Isus je taj „koji nas izbavlja od gnjeva koji će doći“ (1. Solunjanima 1,10; uporediti sa Rimljanima 5,8.9). I to je u skladu s Božjim planom: „Jer nas Bog ne postavi za gnjev, nego da dobijemo spasenije kroz Gospoda svojega Isusa Hrista“ (1. Solunjanima 5,9). Božanski gnev nije obesnažen, ali oni koji veruju u Isusa biće pošteđeni tog gneva zahvaljujući Njemu.

`Na koji način Hristovo pomirenje podupire pravdu dok nas istovremeno izbavlja od gneva? Pošto ste spoznali šta je sve obezbeđeno za vas, uprkos vašim nedostacima, koliko bi milostiviji i velikodušniji trebalo da budete prema drugima?`