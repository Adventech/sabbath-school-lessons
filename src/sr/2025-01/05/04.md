---
title:  Pravedno negodovanje
date:  28/01/2025
---

Premda ima mnogo neprimerenih oblika ljutnje, Biblija nas takođe uči da postoji i „pravedno negodovanje“. 

Zamislite majku koja posmatra svoju trogodišnju ćerku kako se zabavlja na igralištu, a onda, iznenada, neki čovek napadne njeno dete. Zar ona ne bi trebalo da se naljuti? Naravno da bi trebalo. Ljutnja je primereni odgovor ljubavi u takvim okolnostima. Taj primer nam pomaže da razumemo i Božju „pravednu ogorčenost“. 

`Pročitajte sledeće tekstove: Matej 21,12.13 i Jovan 2,14.15. Šta nam Isusova reakcija na to kako se hram koristio govori o Božjoj ljutnji na zlo?`

U tim slučajevima Isus pokazuje „pobožnu revnost“ u pravednoj ogorčenosti zbog onih koji su se prema Božjem hramu odnosili kao prema nečemu običnom, i koji su ga pretvorili u „pećinu hajdučku“ kako bi iskorišćavali udovice, siročad i siromahe (Matej 21,13; uporediti sa stihom Jovan 2,16). Hram i službe od kojih se očekivalo da tipološki predstavljaju Božje milostivo praštanje i očišćenje grešnika, korišćeni su umesto toga za prevaru i tlačenje najugroženijih. Zar Isus nije trebalo da se razgnevi na te gnusne postupke?  

Tekstovi Marko 10,13.14 i Marko 3,4.5 nude još neke primere Njegove pravedne ogorčenosti. Kada su ljudi dovodili malu decu k Njemu, a „učenici branjahu onima što ih donošahu“, Isus „rasrdi se“ – doslovno, bio je veoma „ogorčen“. I kazao im je: „Pustite djecu neka dolaze k meni“ (Marko 10,13.14). 

Na drugom mestu, kada su fariseji čekali da Ga ptuže za kršenje Subote zato što je lečio u taj dan, Isus ih je pitao: „Valja li u subotu dobro činiti ili zlo činiti? dušu održati, ili pogubiti?“ (Marko 3,4). I „pogledavši na njih s gnjevom od žalosti što su im onako srca odrvenila“, nastavio je sa lečenjem čoveka  (Marko 3,5). Hristov gnev je tu povezan sa žalošću zbog njihove okorelosti. To je pravedni gnev ljubavi, baš kao što je i gnev koji se pripisuje Bogu u Starom zavetu takođe pravedni gnev ljubavi. Kako da ljubav ne bude uznemirena zlom, pogotovu kad zlo povređuje predmet te ljubavi?

`Kako možemo povesti računa da ne pokušavamo sebični gnev da proglasimo za „pravedno negodovanje“? Zašto bi to bilo tako lako učiniti, i kako se možemo zaštititi od te suptilne ali realne zamke?`