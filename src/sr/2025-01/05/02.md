---
title:  Ožalošćen zlom
date:  26/01/2025
---

Bog Biblije voli pravdu, a mrzi zlo. Greh i zlo ga, dakle, podstiču na revnost – revnost koja se ispoljava u korist onih koji su potlačeni i zlostavljani, čak i u slučajevima kada nečije zlo pogađa pre svega njega samog. Bog mrzi zlo zato što zlo uvek povređuje Njegova stvorenja, čak i ako ga ona sama sebi nanose. U biblijskim narativima Božji gnev je uvek iznova izazvan nečim što izučavaoci Biblije nazivaju „ciklusom pobune“. Taj ciklus se odvija na sledeći način:

Narod se buni protiv Boga i čini zlo, ponekad čak i tako grozna zlodela kao što je žrtvovanje dece i druge gadosti koje su označene kao zle u Njegovim očima. 

1. Bog se povlači u skladu sa odlukama naroda.

2. Narod biva ugnjetavan od stranih naroda.

3. Narod vapi Bogu tražeći izbavljenje.

4. Bog milostivo izbavlja narod.

5. Narod se ponovo buni protiv Boga, često još strašnije nego ranije.

Međutim, uprkos tom ciklusu nečuvenog zla i neverstva, Bog se s ljudskim neverstvom uvek iznova suočava sa beskrajnom vernošću, stpljivim podnošenjem, neverovatnom blagodaću i dubokom samilošću. 

`Pročitajte tekst Psalmi 78. Šta nam on govori o Božjem odgovoru na ponovljene pobune Njegovog naroda?`

Prema Bibliji, ljubav i pravda su uzajamno isprepleteni. Božanski gnev je primereni odgovor ljubavi na zlo, jer zlo uvek povređuje nekoga koga Bog voli. Nema nijednog primera u Svetom pismu u kom je Bog proizvoljno ili nepravedno gnevan ili ljut. 

I mada Ga je Njegov narod stalno napuštao i izdavao, Bog je vekovima strpljivo nastavljao da im pruža samilost iznad svih razumnih očekivanja (Nemija 9,7-33), pokazujući na taj način neshvatljivu dubinu svog strpljivog saosećanja i svoje milosrdne ljubavi. Zaista, prema stihu Psalmi 78,38, Bog „bješe milostiv, i pokrivaše grijeh, i ne pomori ih, često ustavljaše gnjev svoj, i ne podizaše sve jarosti svoje“.

`Sigurno ste nekada bili ljuti zbog zla učinjenog drugima. Kako vam to osećanje pomaže da bolje razumete Božji gnev prema zlu?`