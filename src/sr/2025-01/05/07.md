---
title:  Za dalje proučavanje
date:  31/01/2025
---

U knjizi *Stvaranje, patrijarsi i proroci* od Elen G. Vajt pročitajte poglavlje pod naslovom „Idolopoklonstvo u podnožju Sinaja“, str. 315-330 (original).

U kontekstu greha u vezi sa zlatnim teletom, Elen G. Vajt je napisala: „Izrailjci su bili krivi što su izdali Vladara koji ih je obasuo svojim blagoslovima, iako su se svojom voljom obavezali da će se pokoravati Njegovoj vlasti. Da bi se božanska vlast mogla održati, pravda je morala da stigne prestupnike. Međutim, čak i ovde se pokazala Božja milost. Iako je uzdigao svoj Zakon, On je svima pružio slobodu izbora, svima je dao mogućnost da se pokaju. Bili su istrebljeni samo oni koji su ostali uporni u pobuni. 

Ovaj greh bilo je neophodno kazniti da bi se okolni narodi uverili koliko je idolopoklonstvo mrsko Bogu. Izvršavajući pravednu presudu nad krivcima, Mojsije je, kao Božje oruđe, morao da u zapisnik istorije unese svečani i javni protest protiv njihovog zločina. Kada Izrailj ubuduće bude osuđivao idolopoklonstvo okolnih naroda, neprijatelji mu mogu uzvratiti optužbom da je i narod koji tvrdi da je Gospod njegov Bog načinio sebi tele i klanjao mu se na Horivu. Iako će morati da priznaju tu sramnu istinu, Izrailjci će moći da ukažu na strašnu sudbinu prestupnika kao dokaz da njihov greh nije bio ni odobren niti mu se našlo opravdanje.

Ljubav, u istoj meri kao i pravednost, zahtevala je da ovaj greh bude osuđen... Božja milost je dozvolila da strada nekoliko hiljada ljudi da sudovi ne bi pogodili milione. Da bi spasao mnoge, Bog mora da kazni neke.“ – Elen G. Vajt, *Stvaranje, patrijarsi i proroci*, str. 324, 325 (original).

**Pitanja za razgovor:**

`1. Šta mislite, zašto se tako mnogo ljudi bori sa pojmom božanskog gneva? Šta vama pomaže da ga razumete? `

`2. Koji problemi uvek nastaju kad ljudi traže osvetu, a nikad ne nastaju kada je Bog traži? `

`3. U kom smislu je Božji sud nad Izraelom nakon pobune sa zlatnim teletom takođe i primer božanske milosti? Koji još primeri u Svetom pismu pokazuju da je čak i Božji sud čin ljubavi?`

`4. Iako razumemo da je Bog s pravom ogorčen zbog zla i donosi sud savršeno pravedno, koliko je važno da se mi uzdržimo od osuđivanja drugih? Razgovarajte o tome, naročito u svetlu stiha 1. Korinćanima 4,5.`