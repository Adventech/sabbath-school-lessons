---
title:  Bog ne muči rado
date:  29/01/2025
---

Bog uvek iznova, kroz čitavu Bibliju, pokazuje svoju revnost u korist potlačenih i obespravljenih, kao i pravedan gnev prema tlačiteljima i zlostavljačima. Da nema zla, Bog se ne bi gnevio. Njegov gnev je usmeren uvek i samo protiv onoga što šteti delima Njegovog stvaranja.

Prema tekstu Plač Jeremijin 3,32.33, Bog ne muči rado („ne muči iz srca svojega“). On ne želi da izvrši sud nad zlikovcima, ali ljubav konačno zahteva pravdu. 

Ta istina je ilustrovana kroz to koliko dugo je Bog nastavljao da prašta svom narodu i da im opet pruža prilike da se pokaju i pomire s Njim. Uvek iznova, preko proroka, Bog je pozivao svoj narod, ali oni su odbijali da slušaju (videti: Jeremija 35,14-17; Psalmi 81,11-14).

`Pročitajte stih Jezdra 5,12 i uporedite ga sa stihovima Jeremija 51,24.25.44. Šta nam je tu objašnjeno o sudovima koji su došli na Jerusalim preko Vavilonjana? (Videti takođe 2. Dnevnika 36,16.)`

Prema tekstu Jezdra 5, pošto je narod uporno i bez pokajanja dražio Boga na gnev, On se na kraju povukao i predao ih „u ruke Navuhodonosoru caru Vavilonskom“ (Jezdra 5,12). Ali učinio je to tek nakon što više „ne bi lijeka“ (2. Dnevnika 36,16), a kasnije je sudio Vavilonu zbog prekomernog razaranja koje je naneo Judi (Jeremija 51,24.25.44; uporediti sa stihom Zaharija 1,15).

Mnogi drugi sudovi koje Sveto pismo opisuje kao da ih je Bog doneo, objašnjeni su kao primeri u kojima Bog „predaje“ narod njegovim neprijateljima (Sudije 2,13.14; Psalmi 106,41.42), u skladu sa odlukama naroda da napuste Gospoda i služe „bogovima“ okolnih naroda (Sudije 10,6-16; 5. Mojsijeva 29,24-26). Božji gnev protiv zla koji će konačno kulminirati iskorenjivanjem sveg zla jednom zasvagda, proizlazi iz Njegove ljubavi prema svima, i Njegove želje za konačnim dobrom univerzuma koji i sam ima učešća u celom tom pitanju greha, pobune i zla.

`Kako činjenica da Bog ne želi da izvrši sud ni nad kim utiče na vaše razumevanje božanske ljutnje i gneva? Ako je Bog spor na gnev, zar ne bi trebalo da i mi budemo strpljiviji sa onima oko nas? Kako da to učinimo, a da istovremeno štitimo žrtve nepravde i da vodimo računa o njima?`