---
title:  Mhando Yekuhondo Yepasi Rose
date:   27/02/2025
---

Tavona dzimwe ndima dzinodzidzisa hondo yepasi rose iri pakati paMwari naSatani. Asi kunetsana kwakadai kungaitika sei? Ko mumwe angarwisana neWemasimba Ose sei? Kudai iri hondo yesimba chete, yaingadai yakapera kare isati yatombotanga. Saka inofanira kuva yerumwe rudzi. Zvechokwadi, Magwaro anoratidza  kuti hondo iyi yakatsamira pachimiro chaMwari—hondo yekupomera kushata kwaMwari inoitwa nadiaborosi, (pamusoro pezvimwe zvose) anoti haana kunaka kwakazara asina rudo. Kupomera kwakadai hakukurirwi nesimba kana nekumanikidza kana hutsinye asi nekuenzanisa zvimiro zviviri zviri kuenzaniswa.

“Mukurwisana kwake nechitema, Mwari aigona kushandisa kururamisira nezvokwadi chete. Satani aigona kushandisa izvo Mwari asingagoni kushandisa chete—kunyepedzera nekunyengera. Akamboidza kumonyorora shoko raMwari nekusamiririra zano rake zvakanaka rehutongi kwake kuvatumwa, achiti Mwari akanga asingaruramisiri nekuisa mitemo nemirairo mudenga pamusoro pevagari veko; achiti mukuda kuteererwa nekunamatwa kubva kuzvisikwa zvake, aingotsvaka kuzvisimudzira chete. Saka, zvinofanira kuratidzwa pamberi pezvisikwa zvose zvekudenga, nezvemunyikawo dzose, kuti hurumende yaMwari yakarurama, mutemo wake wakaperera. Satani akanga azviita sekuti iye pachake ndiye aitsvaka kukurudzira zvakanaka mudenga. Chimiro chaicho chemupanduki, nechinangwa chake chaicho, zvinofanira kuzikanwa navose. Anofanira kuwana nguva yekuzviratidza nebasa ake akaipa.”—Ellen G. White, The Great Controversy, p. 498.
	
`Verenga Johani 8:44, 45 uina Zvakazarurwa 12: 7-9 mupfungwa. Ko ndima idzi dzinoratidzei nezvechimiro chadiaborosi nemazano ake?`

Zano raSatani kubva pakutanga raiva rekuedza kuti zvisikwa zvibvume kuti Mwari akanga asina kururama uye asina rudo nemutemo wake uchidzvinyirira nekuvarwadza. Saka zvisingashamisi kuti Jesu anodaidza diaborosi kuti “murevi wenhema nababa vadzo” nhema (Johani 8:44). Kunerumwe rutivi, Jesu akavuya “ ‘kuzopupurira zvokwadi’ ” (Johani 18:37) kunyatsopesana nenhema nekutuka kwaSatani, achikurira nekuparadza diaborosi nesimba rake (1 Johani 3:8, VaHebheru 2:14).

Zvakazarurwa 12:9, 10 inoratidza Satani se (1) “nyoka yekare”, (2) mupomeri wevanhu vaMwari mumatare ekudenga,  (3) shato inotonga nekunyengera nyika yose. Izwi rechiGiriki rinodudzirwa kuti “diaborosi” rinongoreva “munyengeri/wenhema/mucheri/mufumuri,” kuratidzazve kuti chimiro chehondo chiri mune zvinodairwa, kusanganisira dzidziso dzezvechimiro chaMwari.