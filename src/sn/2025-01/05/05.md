---
title:  Ko Mwari Haarwadzisi Achida here?
date:   29/01/2025
---

MuBhaibheri rose, Mwari anoratidza shungu huru kwazvo dzekurwira vanotsikirirwa pasi nevanodzvinyirirwa achipindira nekutsamwira avo vanozviita. Kudai pasina zvakaipa, Mwari aisatsamwa. Hasha dzake ndedzeavo chete vanorwadzisa zvisikwa zvake.

Kana takatarisa muna Kuungudza 3:32, 33, Mwari haarwadzisi achida (kana kuti Iye achirwadzisa “kubva mumwoyo wake”). Haatodi kutonga vasakarurama, asi rudo runozvitarisira izvi kuti  kururamisira kuvepo. Chokwadi ichi chinovonekwa munguva dzakawanda idzo Mwari anoregerera vanhu vake nekuvapazve mimwe mikana yekutendevuka kuti vayanane naye. Nguva nenguva, kuburikidza nevaprofita, Mwari aitevera vanhu vake, asi vachiramba kuteerera (tarisa Jer. 35:14–17, Mapisarema 81:11–14).
	
`Verenga  Ezra 5:12 uienzanise na Jeremia 51:24, 25, 44. Ko izvi zvinotsanangurei nerutongo rwakawira Jerusarema kuburikidza nemaBabironi? (Tarisawo 2 Makoronike 36:16.)`

Kana takatarisa kuna Ezra 5, vanhu vashingirira kutsamwisa Mwari, akapedzisira avasiya “akavaisa mumavoko aNebukadinezari Mambo weBabironi’ ” (Ezra 5:12). Asi akazviita chete pasisina “rimwe zano” (2 Makoronike 36:16), pamberi apo Mwari akazotonga Babironi nekuda kwekunyanyisa kuparadza kwavakaita Judha (Jer. 51:24, 25, 44; enzanisa  naZakaria. 1:15). Mamwe marutongo akawanda anowanikwa muMagwaro anotsangurwa seakaitwa naMwari anotsanangurwa senguva idzo Mwari “akaisa” vanhu vake mumavoko evavengi vavo (Vatongi 2:13, 14; Mapisarema 106:41, 42), zvichiwirirana nesarudzo yevanhu yekusiya Tenzi wavo vachishumira “vamwari” vedzimwe ndudzi (Vatongi 10:6–16, Deut. 29:24–26). Hasha dzaMwari pamusoro pezvakaipa, dzichasvika pakubviswa kwezvakaipa zvose zvachose, dzinobva murudo rwake rwevanhu vose kuti nyika yose ive yakanaka, zviri izvo zviri muhondo pakati pezvakanaka nezvakaipa.

`Ko chokwadi chekuti Mwari haadi kutonga  ani-nani zvake chinokanganisa kunzwisisa kwako kwehasha tsvene nekutsamwa? Kana Mwari achinonoka kutsamwa, isuwo hatifaniri here kuva nemwoyo murefu nevatinogarisana navo? Ko tingazviita sei izvi asi tichidzivirira nekuva nehanya nevanokanganisirwa?`
 