---
title:  Kutsamwa Kutsvene
date:   28/01/2025
---

Kana nepo kune kutsamwa kwakawanda kusina kunaka, Bhaibheri rinodzidzisawo kuti kune “kune kutsamwa kutsvene.” Imbofungidzira amai vanoona mwana wavo achitamba hake munhandare, mumwe murume obva auya kuzomurwisa. Havafaniri kutsamwa here mai ava? Hongu, vanotsamwa. Kutsamwa ndicho chinhu chavanofanira kutoita kana zvakadai. Mufananidzo uyu unotibatsira kunzwisisa “kutsamwa kwakarurama” kwaMwari. 

`Verenga  Mateo 21:12, 13 na Johani 2:14, 15. Ko Jesu anoitei paakavona vanhu vachiita zvisingaiti mutembere zvingatibatsira mukutsamwira zvakaipa kungaitwa naMwari?`
 
Muzvimiro izvi, Jesu anoratidza “shungu dzehutsvene” kutsamwa kwakarurama kune avo vaita zvisikafanira mutemberi yaMwari nekuita “bako remakororo” vachibatirira shirikadzi, nherera nevarombo (Mateo 21:13; enzanisa na Johani 2:16). Tembere nemarusando, zvaifanira kumiririra nyasha dzaMwari dzekuregerera nekuchenesa vatadzi, dzakanga dzavakushandiswa kunyengera nekubira nekudzvinyirira vakanga vasina simba. Saka Jesu aifanira kutsamwa here nekunyangadza  kwakadai?
 
Marko 10:13, 14 na Marko 3:4, 5 dzinotipa mimwe mienzaniso yekutsamwa kwake kwakarurama. Vanhu pavakavuya nevana kunaJesu “vadzidzi vakadzinga avo vakanga vavuya navo,” Jesu “haana kufara nazvo zvachose”—zvinonzi “akatotsamwa.” Akati kwavari, “ ‘Regai vana vaduku vavuye kwandiri’ ” (Marko 10:13, 14). 

Pane imwezve nzvimbo vaFarise pavakapomera Jesu mhosva yekutyora Sabata nekuporesa, Jesu akavabvunza, “ ‘Zvakanaka here kuita zvakanaka neSabata kana kuita zvakaipa, kuponesa mweya kana kuvuraya?’ ” (Marko 3:4). “Akatarisa kwavari nekutsamwa, achirwadziwa nekuda kwekuwoma kwemwoyo yavo” akainda mberi nekuporesa murume uyu (Marko 3:5). Kutsamwa kwaKristu kwakasangana nekurwadziwa nekuda kwekuwoma kwemwoyo yavo; kutsamwa kwakarurama kwerudo, sezvinovonekwa kuna Mwari muTestamende Yekare achitsamwa nekuda kwerudo. Ko rudo rungatadza sei kutsamwiswa nezvakaipa, zvikuru sei kana zvichirwadza vanofanira kugashira rudo?

`Ko tinofanira kuchenjerera sei kusatsvaka kuzviruramisa nekutsamwa kwechindi tichiti “kutsamwa kutsvene”? Nemhaka yei izvi zvirinyore kuzviita, uye tingazvidzivirira sei kubva kumusungo uyu wakahwanda asi unoitika nguva zhinji?`
