---
title:  Kuchemedzwa Nezvakaipa
date:   26/01/2025
---

Mwari weBhaibheri anoda kururamisira achivenga zvakaipa. Saka, chitema nezvakaipa, zvinomutsamwisa zvekuva neshungu, shungu dzinoratidzwa nekuda kweavo vanodzvinyirirwa nekumbunyikidzwa, kusanganisirawo nguva idzo zvakaipa zvemunhu zvinomurwadzisa iye. Mwari anovenga zvakaipa nezvakaipa zvinorwadzisa zvisikwa zvake, kunyange dzimwe nguva zvichizvirarwadzisa zvoga. Munyaya dzinotaurwa muBhaibheri, Mwari anogara akatsamwiswa  nezvinonzi nevadzidzi veBhaibheri denderedzwa rehupandu. Denderedzwa iri rinofamba rakadai:

Vanhu vanopandukira Mwari voita zvakaipa, dzimwe nguva mabasa akaipisisa anorwadza chaizvo, akafanana nekubaira chipiriso chevana vaduku nezvimwewo zvakaipisisa pamberi pake. 

Mwari wosuduruka nekuda kwesarudzo dzevanhu.

Vanhu vodzvinyirirwa nedzimwe ndudzi.

Vanhu vochema kuna Mwari. 

Mwari nekuda kwenyasha ovadzikinura.

Vanhu vapandukira Mwari zvakare, dzimwe nguva nenzira yakaipisisa kupfuvura yekutanga.

Mudenderedzwa iri rakaipa zvakadai nekusavimbika, Mwari havo vanosangana nekusatendeka kwevanhu, asi nekutendeka kusingaperi, mwoyo murefu nekunzwira, nenyasha dzinoshamisa, nengoni dzakadzama. 

`Verenga  Mapisarema 78. Ko ndima iyi inozivisei nezvinoitwa naMwari mukupanduka-panduka kwevanhu vake?`
 
Kana takatarisa muBhaibheri, rudo nekururamisira zvakapfekana. Kutsamwa kutsvene ndiyo nzira yakanaka yerudo yekuita kurwisana nezvakaipa nekuti zvakaipa zvinorwadza mumwe anodikanwa naMwari. Hapana muMagwaro apo Mwari anotsamwa pasina chikonzero. 

Neapo vanhu vaMwari vanoramba vachimusiya nekumuramba, kwemazana emakore Mwari akaramba anemwoyo murefu mukuratidza ngoni dzinopfuvura zvingatarisirwa (Neh. 9:7–33), izvi zvichiratidza ngoni netsitsi zvisingakwanisi kunzwisiswa. Hongu, kana takatarisa pana Mapisarema 78:38, Mwari “akazara nengoni, akaregerera hake kusarurama kwavo, akasavaparadza. Hongu, nguva zhinji akadzinga kutsamwa kwake, akasamutsa hasha dzake dzose”.

`Zvechokwadi iwe wakambotsamwira zvakaipa zvakaitirwa vamwe vanhu. Ko zvawakanzwa izvi zvinokubatsira sei kunzwisisa zvirinani hasha dzaMwari kuzvakaipa?`