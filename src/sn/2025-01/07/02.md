---
title:  “Kusvika Riiniko Jehova?”
date:   09/02/2025
---

Dambudziko rezvakaipa haringotaurwi nezvaro mazuva ano chete, asi nemuMagwaro pachawo.
 
`Verenga Jobho 30:26, Jeremia 12:1, Jeremia 13:22, Maraki 2:17, na Mapisarema 10:1. Ko mavhesi aya anowunza dambudziko rezvakaipa sei muvupenyu hwevanhu?`
 
Matsamba aya anosimudza mibvunzo yakawanda chaizvo ichiri pakati pedu nanhasi. Nemhaka yei zvichiita sekuti vakaipa vanobudirira chaizvo nevanoita zvakaipa vachiwana zvakawanda nenzira dzavo, kana dzisiri nguva dzose asi dzakawanda? Nemhaka yei vakarurama vachitambudzika chaizvo? Ko Mwari aripi kana izvi zvichiitika? Nemhaka yei Mwari achiita seari kure nesu, kana kuvanzika? 

Hazvinei nezvatingataura nezvemibvunzo iyi kana nedambudziko rezvakaipa haro, tinofanira kuvona kuti hatirerutsi kuipa kwezvakaipa. Hatifaniri kugadzirisa dambudziko iri nekurirerutsa, kana kupima kukura kwaro munyika. Zvakaipa zvakashata—uye Mwari anotozvivenga kupfuura zvatingaita isu. Saka tinofanira kupindawo mukuchema kunowanikwa muMagwaro ose nekuda kwezvakaipa zviri munyika tichiti: “Kusvika riini nhai Jehova?”
 
`Verenga Mateo 27:46. Ko unonzwisisa sei mashoko aya aJesu? Ko anotivudzei nekubatikana kwakaita Mwari nekuda kwezvakaipa nenzira dzakasimba kwazvo? `

Pamuchinjikwa, Jesu Pachake akadaidzira mubunzo uyu: “Mwari wangu, Mwari wangu mandisiireiko?” (Mateo 27:46. Apo tinonyatsowona kuti Mwari Pachake akabatikana nekuda kwezvakaipa, idi rinoshamisa rinoratidzwa mukutambudzika nemurufu rwaKristu pamuchinjikwa, apo zvakaipa zvose zvenyika zvakawira pamusoro pake.
 
Asi kunyange apa tariro iripo. Zvakaitwa naKristu pamuchinjikwa zvakakurira muvambi wezvakaipa, Satani, uye Jesu achabvisa zvakaipa zvose nekusingaperi. Jesu akatora mazwi aya anobva kuna Mapisarema 22:1, nemune mamwe Mapisarema ekukurira zvakaipa. 

`Pamuchinjikwa, Jesu akatarira mberi kutariro iyo, panguva iyi, yaakanga asingavoni. Ko tingawana kunyaradzwa sei kubva munezvaakaita kana tasingavoni tariro mberi kwedu?`