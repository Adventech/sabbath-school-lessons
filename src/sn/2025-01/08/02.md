---
title:  Mwari Wedu Mutongi Mukuru
date:   16/02/2025
---

“Mwari mutongi mukuru,” mufudzi wechiduku akadzidzisa boka rake rechikoro. “Izvi zvinoreva kuti anesimba pamusoro pezvinhu zvose zvinoitika.” Mumwe wechiduku akashamisa akapindura akati, “Saka Mwari aitungamirira imbwa yangu payakafa? Ko Mwari akavurairei imbwa yangu?” 

Kuedza kupindura mubvunzo uyu, mufudzi wechiduku akapindura: “Mubvunzo uyu wakawoma kwazvo. Asi dzimwe nguva anotendera kuti tipfuure nemunguva dzakawoma kwazvo kutigadzirira dzimwe dzirimberi dzakanyanya kuwoma. Ndinorangarira kuti zvakanga zvakawoma sei pakafa imbwa yangu. Asi kupfuura nemuchiitiko ichi zvakandibatsira kuzomira mune mamwe matambudziko akanyanya kushata sekufa kwakazoita mbuya vangu. Zvine musoro here izvi?” 

Kwekanguva kakati kuti akanyarara, wechiduku akapindura, “Saka Mwari akavuraya imbwa yangu kundigadzirira kana avakuzovuraya mbuya vangu?”— quoted in John C. Peckham, Divine Attributes: p. 141.

Vanhu dzimwe nguva vanofungira kuti zvinhu zvose zvinoitika sekuda kwaMwari kuti zviitike nenzira iyoyo. Chipi-nechipi chinoitika panyika ndizvo chaizvo zvaidiwa naMwari kuti zviitike saizvozvo. Nekuti zve Mwari ndiye anemasimba ose. Saka chii chingaitika Mwari chaasingadi kuti chiitike? Saka, hazvinei nezvinoitika kuti ndezvipi, zvingava zvakanaka kana zvakaipa, ndiko kwaiva kuda kwaMwari. Ndizvo zvinodzidziswa nekutenda uku. 

`Verenga Mapisarema 81:11–14; Isaya 30:15, 18; Isaya 66:4; na Ruka 13:34. Ko mavhesi aya anotikudini nezvemubvunzo wekuti kuda kwaMwari ndiko kunogara kuchiitika here nguva dzose?`

Kana nepo vanhu vakawanda vachidavira kuti nguva dzose Mwari anowana zvaanoda, Bhaibheri rinotaura zvakapesana chaizvo nepfungwa iyi. nguva nenguva, Magwaro anoratidza zvidiso zvaMwari zvisingazadziswi. Kureva kuti, zvinowanza kuitika zvinopesana nezvakataurwa naMwari zvaanotoda kuti zviitike. Nguva zhinji, Mwari anotaura pachena kuti zvirikuitika hazvisi izvo zvaanoda. Ane chimwe chete chaaida kuti chiitike kuvanhu vake, asi vakasarudza zvisiri izvo. Mwari Pachake anochema: “Asi vanhu vangu havana kuteerera izwi rangu. . . . Haiwa dai vanhu vangu vainditeerera havo, dai Israeri aifamba nenzira dzangu! Ndingadai ndakakurumidza kukunda vavengi vavo,” (Mapisarema 81:11, 13, 14).

`Funga nzwisiso inobuda mukudaira kuti zvose zvinoitika sekuronga kwaMwari chaiko. Ndeapi matambudziko makuru, munyaya yezvakaipa anova muchidziso iyi?`