---
title:  Kristu Akakurira Nyika
date:   20/02/2025
---

Kana zvinhu zvose zvaiitika sekuda kwaMwari, kungadai kusina zvakaipa asi rufaro nerudo runofadza chose nerugare. Pakupedzisira, nyika ichadzorerwa pachimiro chekutanga, chezvaidiwa naMwari. Asi ikozvino, Mwari arikuita kuda kwake achishanda nesarudzo dzakasununguka dzezvisikwa zvake. 

Imbofungidzira makwikwi ekubika zvinhu muhoveni vanhu vose vachitarisirwa kushandisa misanganiswa yakafanana, asi vachibvumirwa havo kuwedzera zvimwe zvavangada  kuti vabike makeke avanodawo. Pakupedzisira, keke racho rinozowongororwa, richitarisirwa kuti rive nezvimwe zvinhu zvisina kutaurwa pakutanga zvisina kusarudzwa nemubiki. 

Ndizvovo zvazvakaita naMwari, akazvimisira kuremekedza  rusununguko rwaakapa zvisikwa zvinodiwa kuti pave nerudo, zvingasanganiswa “zvakawanda” zvinowumba nenhoroondo yenyika zvisina kusarudzwa naMwari asi zvinotopesana nezvidiso zvaMwari. 

Mumawonero aya, ruzivo rwaMwari harubvi divi rimwechete, kuita sekuti Mwari anotungamirira zvinhu zvose sezvaanoda iye chete. Asi, izvi zvinoda mavonero maviri ekuvona kwaMwari. Zvimwe zvinhu munyika ino zvinokonzerwa naMwari, asi zvimwe zvinokonzerwa nesarudzo dzezvisikwa dzakasununguka dzezvisikwa (kusanganisira zvakaipawo). Zvinhu zvakawanda zvinoitika izvo Mwari asingadi kuti zviitike. 

`Verenga Johani 16:33. Itariro ipi, kunyange mukati mematambudziko, inopiwa netsamba iri kwatiri?`

Zvikuru sei munguva dzekutambudzika kana dzekuedzwa, kutenda kwevanhu kunodzokera kumashure nekuti vanobatirira padzidziso yekunyepa yekuti Mwari uchavarwira kana kubvisa matambudziko avo epanyika ino. Asi Jesu anotivudza nyaya yakasiyana chaizvo nepfungwa idzi, achiyambira vateveri vake kuti vachasangana nemiyedzo nematambudziko makuru kwazvo munyika ino, asi kune tariro, nekuti Kristu akakurira nyika (Johani 16:33).

Chokwadi chekuti tinosangana nematambudziko nemiyedzo hazvirevi kuti ndizvo zvatakarongerwa naMwari kubva pakutanga. Tinofanira kugara tichirangarira kuti tiri muhondo huru. Hazvinei kuti tingaziva zvakadini kuti zvakaipa hazvifaniri kuvapo kuti zvinhu zvinake, Mwari anogona kuburitsa zvakanaka kana kubva munezvakaipa. Uye kana tichivimba naMwari, Mwari anogona kushandisa kana matambudziko edu kutikakatira kwaari nekutibatsira kunzwira vamwe ngoni.