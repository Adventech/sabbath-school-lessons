---
title:  Pamusoro Pazvose, Dananai 
date:   27/03/2025
---

Kana rudo kuri kuzadzisa murairo, saka munhu haagoni kungorega kuita zvakaipa chete. Murairo werudo pachawo, (unotaurwa muMagwaro ose) haungotauriri kurega kuita zvakaipa chete, asi rudo runotikurudzira kuita mabasa erudo anoratidza rudo rwaMwari kune vamwe—kusiri kunhengo dzekereke chete asi kunyika yose, avo vanodisa chaizvo huchapupu hwechokwadi hweChikristu.
 
`Verenga Jakobho 2:1–9. Ndeapi mashoko akakosha anopiwa apa?`

Apa, Jakobho anotsiura kusaruramisira zvakasimba kwazvo kuripo, akatarisa zvikuru sei pakusaremekedza varombo nevanomanikidzwa  nevamwe vakafuma. Anobva ataura nezverudo kuhama achiti kana uchida kuzadzisa mutemo, “ unoita zvakanaka” (Jakobho 2:8).

Sezvakataurwa naEllen G. White achiti: “Rudo kuvanhu ndiko kuratidza rudo rwaMwari panyika. Kwaiva kudyara rudo urwu, kunoita kuti tive vana vemhuri imwechete, zvakakonzera Mambo wekubwinya kuva sesu. Kana mashoko ake ekuonekedza azadziswa, ekuti, ‘Dananai, sezvandakakudai imi’ (Johani 15:12); kana tichida nyika sezvaakatida, tinenge tapedza basa redu raakatituma. Tafanira denga; nekuti tava nedenga mumwoyo yedu.”—Ellen G. White, The Desire of Ages p. 641.

Kana tichida nyika, sekuda nyika kwakaitwa naKristu –tinenge tafanira denga. Chiratidzo chinesimba rakadini chezvazvinoreva kuva muteveri waJesu!

Jesu anoraira vadzidzi vake kuti “ ‘dananai; sezvandakakudai imi’ ” (Johani 13:34). Jesu anotizve: “ ‘Izvi ndizvo zvichaita kuti vazive kuti  murivateveri vangu, kana muchidanana’ ” (Johani 13:35). Rudo rwakakosha chaizvo kuchitendero cheChikristu nekuti Mwari rudo (1 Johani 4:8, 16). Saka avo vanoti vanoda Mwari vanofanira kudanana (Enzanisa na1 Johani 3:11; 4:20, 21).

Naizvozvo, 1 Petro 4:8 inokurudzira Makristu ichiti: “Pamusoro pazvo zvose dananai nemwoyo inopisa, nekuti ‘rudo ruchafukidza zvakaipa zvakawanda’” (tarisa VaHebheru 10:24 na 1 VaTesaronika 3:12).

`Dzidza zvakadzama nepfungwa yekuda nyika saKristu akada nyika. Ko izvi zvingatibatsira sei kunzwisisa zvirinani dzidziso yekuperera kweChikristu uye nekuti tingafanira vupenyu husingaperi sei? Huya nemhinduro yako neSabata.`