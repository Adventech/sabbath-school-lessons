---
title:  Mutemo Werudo
date:   23/03/2025
---

Mutemo waMwari hauna zvimiso zvisingavonekwi; asi mutemo waMwari unoratidza vukama. Izvi zvinogona kuvonekwa zviripachena muMirairo Gumi. Chinangwa chikuru cheMirairo Inegumi ndecheukama hwaiva muEdeni, mirairo yerudo yaifanira kutonga vukama pakati paMwari nevanhu pachavo.

Mirairo Inegumi iri muna Ekisodo 20 yakazonyorwa padombo, asi yakapiwa Israeri musungano yevukama. Mirairo yakanyorwa naMwari mushure mekudzikinurwa kwavo kubva muEgipita, uye yakanga yakatsamira murudo rwaMwari nezvitsidzo kurudzi urwu (tarisa Ekisodo 6:7, 8 and Revhitiko 26:12). Munhu anogona kuvona muzvikamu zviviri zveMirairo Inegumi kuti zvaiva zvekubatsira muvuka hwevanhu naMwari nevukama hwevanhu pakati pavo.
 
`Verenga Ekisodo 20:1–17. Ko mavhesi anoratidza sei mativi maviri aya erudo, erudo kuna Mwari nerudo kune vanhu vo?`
 
Yekutanga mina inei nevukama pakati pevanhu naMwari, mitanhatu yekupedzisira ndeyevukama hwemunhu nemunhu. Vukama hwedu naMwari nekune vamwe hunotongwa nemirairo yemutemo waMwari.

Mativi maviri aya anowirirana zvakanaka nezvakarehwa naJesu semirairo miviri mikuru—“ ‘ “Ida Jehova Mwari wako nemwoyo wako wose” ’ ” (Mateo 22:37; Enzanisa na Deut. 6:5) uyezve “ ‘ “Ida hama yako sekuzvida kwaunoita” ’ ” (Mateo 22:39; Enzanisa na Revhitiko 19:18). 

Mina yekutanga ndeyekuda kwedu Mwari nguva dzose nezvose zvatiri, nemitanhatu yakupedzisira ndeyekuda hama dzedu sezvikuzvida kwatinoita. Jesu anozviisa pachena kuti mirairo mikuru miviri iyi yerudo inoputira mutemo wose. “ ‘Murairo wose nevaprofita zvakabanidzwa pamirairo iyi miviri’ ” (Mateo 22:40). 

Mutemo waMwari wose, unemidzi yavo murudo rwaMwari. Rudo rwaMwari nemutemo hazviparadzani. Tinowanza kunzwa vanhu vachiti, Hatichachengeti mutemo, tinofanira kungoda Mwari chete nekuda vamwe. Ko pfungwa iyi haina vuchenjeri sei?
 
`Ko tingaratidza sei rudo kuna Mwari kana kuda vamwe, kana tichityora umwe weMirairo Inegumi? `