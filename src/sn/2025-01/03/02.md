---
title:  Kukosha Kupfuura Zvaungafungidzira 
date:   12/01/2025
---

Ssezvatakaona muchidzidzo chekutanga, hakuna kana nemumwe—kana mutadzi wekupedzisira akaipisisa—uyo asingadiwi naMwari. Nekuti anokoshesa vanhu kupfuura zvatingafungidzira, haafadzwi nechitema nekuti anotida uye anoziva wo zvinoitwa nechitema.

`Verenga Ruka 15:11–32. Ko mufananidzo wemwanakomana akarasika unotiratidzei nezvetsitsi nerudo zvaMwari? Ndeipi yambiro inopiwa avo vakafanana nemwanakomana akasara pamusha?`
 
Munyaya iyi Jesu anoti, mwanakomana wemunhu uyu akakumbira nhaka yaizova yake, achinyatsoramba baba vake nemusha wavo. Mwanakomana muparadzi anobva achiinda kunoparadza fuma yake nenzira yakaipa kwazvo kusvika azviita murombo, nzara ikamubata akada zvekudya zvenguruve. Mukurangarira kuti varanda vababa vake vane zvekudya zvakawanda kwazvo, anofunga kudzokera kumba netarisiro yekuva muranda. 

Zvinotevera zvakasimba kwazvo. Mamwe madzibaba anogona kudzinga mwanakomana akadai. “Wakatora nhaka yako ukazvibvisa mumusha mangu. Hauchina musha pano.” Izvi zviingava zvakanaka kuita, pasina chakaipa, ndizvozvovo ka? Mumaziso evabereki vanhu, mwanakomana akanga anyanyisa zvekuti akanga asingafaniri kugashirwa mumusha, zvikuru sei semwanakomana. 

Asi mumufananidzo, baba (vachimiririra Mwari Pachake) havaiti zvimwe zvezvinoitwa navanhu, asi, “Pavakavona mwanakomana muparadzi achiri kure, baba vake vakamumhanyira vakamumbundikira vakamusveta” (Ruka 15:20). Kana nepo mumazuva aya zvaibvisa chiremerera kuvona tenzi vemusha vachimhanya kunosangana nemunhu arikusvika, baba mukunzwira kwavo vakamhanya kunosangana nemwanakomana wavo, zvikashamisa kwazvo, kuti vakamudzorera mumusha  wavo, kusanganisira nekumuitira mabiko, vachiratidza tsitsi dzaMwari kuna vose vakarasika nekufara kwavanoita nekuda kwemunhu mumwechete adzoka kumusha. Mufananidzo waMwari wakadini uyu! 

`Zvinoshamisa ndezvakaitwa nemumwe mwanakomana. Nemhaka yei kaitiro aka karikevanhu chaiko, zvikuru sei kana tichitarisa neziso rekururamisira, nekuzvinzwisisa wo? Ko zvaakaita semunhu, zvinotidzidzisei nezvepfungwa dzevanhu mukuenzanisira dzisingasviki muhudzamu hweevhangeri, kana murudo rwaMwari kwatiri?`