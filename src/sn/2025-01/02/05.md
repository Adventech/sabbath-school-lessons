---
title:  Tsitsi Dzakarambwa
date:   08/01/2025
---

Rudo rwaMwari runogara nekusingaperi uye harushandirwi. Asi vanhu vanogona kururamba. Tine mukana wekugashira kana kuramba rudo rwaMwari, asi nekuti Mwari anorupa nekuda kwake zvakaperera, rusingaperi tisina chatinenge tamboita (Jer. 31:3). Rudo rwedu kuna Mwari kugashira zvaanenge atipa kare isu tisati tarukumbira. 

`Verenga 1 Johani 4:7–20, takanyanya kutarisa pavhesi 7 na19. Ko izvi zvinotiudzei nekukosha kwerudo rwaMwari?`

Rudo rwaMwari ndirwo runotanga nguva dzose. Kana Mwari asina kutanga kutida, hatigoni kumuda. Sezvo Mwari akatisika tichikwanisa kuda nekudiwa, Mwari Pachake ndiye hwaro nechitubu chekuda. Tine sarudzo, kunyange zvakadaro, kugashira nekururatidza muvupenyu hwedu. Zvokwadi iyi inojekeswa zvakanyanya mumufannaidzo waJesu wemuranda akanga asingaregereri (tarisa Mat. 18:23–35). 

Mumufananidzo tinonyatsoona kuti muranda akanga asingakwanisi zvachose kudzorera chikwereti chatenzi wake. Kana takatarisa muna Mateo 18, muranda aiva nechikwereti che matarenda 10,000 kuna tenzi wake. Tarenda rimwechete raisvika madhinarii 6 000. Dhinarii rimwechete raiva mubhadharo wemushandi wezuva rimwe (enzanisa na Mateo 20: 2). Saka zvaitorera mushandi mazuva 6 000 kuti awane tarenda rimwechete. Tichitarisira kuti munhu anombotorawo mamwe mazuva ekuzorora zvekuti angashanda mazuva 300 pagore kuti atambire madhinarii 300 mugore iroro. Saka zvaitorera mushandi uyu makore angasvika 20 kuti abhadhare tarenda rimwechete, zvaiva 6 000 madhinarii/300= 20 makore. Saka zvoreva kuti, kuti mushandi awane 10 000 matarenda aifanira kushanda makore anenge 200 000. Saka izvi zvinongoreva kuti muranda akanga asingakwanisi kubhadhara chikwereti zvachose. Asi tenzi akamunzwira tsitsi akamuregerera chikwereti chakakura zvakadai ichi. 

Asi chiwonai kuti muranda uyu akaregererwa zvadai iye anotadza kuregerera muranda pamwechete naye aiva nekachikwereti kemadhinarii 100 zvekumukandira mutirongo, tenzi akabatikana nazvo nehasha akabvisa kuregerera kwaakanga amuitira. Muranda akakonzera kuti rudo rwaakanga atirwa rwubviswe. Kunyange nyasha netsitsi dzaMwari zvisingaperi, munhu anogona kurambisisa zvachose, zvekutotorerwa nyasha dzacho netsitsi dzaMwari kwaari. 

`Imbofunga zvawakaregererwa nezvazvakada semuripo kuti uregererwe naJesu. Ko izvi zvinofanira kukuvudzei nekukosha kwekuti uregerere vamwe?`