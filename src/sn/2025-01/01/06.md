---
title:  Akaroverwa Nekuda Kwedu
date:  02/01/2025
---

Mwari anokoka munhu wose kupinda muvukama hwerudo naye, asi avo chete vanozvigashirira voga rukoko ndivo vachafara nekusingaperi. Sezvinovonekwa mumufanidzo wemutambo wekuwana, vakawanda pane vakakokwa namambo “vakaramba kuvuya” (Mat. 22:3). 

Saizvozvovo, nguva pfupi asati aroverwa, Kristu akachema: “Jerusarema, Jerusarema! Iwe unovuraya vaprofita netaka nemambwe avo vanotumwa kwauri! Ndaidisa kwazvo kuwunganidza vana vako semhambo inofukidzira hukwana dzayo pasi pemapapiro ayo, asi iwe wakaramba!” (Mat. 23: 37). Kristu aida kuvavunganidza, asi vakaramba. Izwi rimwechete rechiGiriki rinoreva  “kuda” (thelo) rinoshandiswa mose mukuda kwaKristu kuvaponesa nemukusada kwavo kuponeswa (izwi rimwechetezve rinoshandiswa wo muna Mateo 22:3 pamusoro wo).

Asi, Kristu akaendera vanhu ava pamuchinjikwa nekuindira isuwo. Rudo runoshamisa! Zvivi zvevanhu zvichibereka rufu, Mwari Pachake (muna Kristu) akabhadhara  mutengo akagadzira nzira yekugadzirisa vukama hwakanga hwadambuka pakati pedenga nenyika. Nazvino, anoramba achiratidza rudo rwake kwatiri, kunyange pasina chinomumanikidza chingapfuura kuzvipira kwake mukuzviita.
 
`Verenga Johani 10:17, 18. Enzanisa na VaGaratia 2:20. Tiri kuvudzwei mumatsamba aya?`

Mukuratidzwa kukuru kwerudo rwaMwari—paMuchinjikwa, tinovona kuti Kristu akazvipira pachena nekuda kwedu. Kristu akarasira vupenyu hwake nekuda kwedu “achizvisarudzira woga.” Hakuna akamumanikidza kuti azviite; akazviita nekuda kwake, zvichienderana nezano reruponeso rakanga rabvumiranwa kudenga nyika isati yasikwa. “Zano reruponeso hachisi chinhu chakazofungwa mumashure, sezano rakazofungwa Adamu atadza. Chaiva chiratidzo ‘chechakavanzika chakanga chakachengetwa kwenguva isingaperi,’ VaRoma 16: 25. Kwaiva kuitika kwezvinhu zvaiva zvakarongwa kare nyika isati yavambwa pachigaro chaMwari. Kubva pakutanga, Mwari naKristu vakanga vachiziva kupanduka kwaSatani, nekutadza kwevanhu kuburikidza nekunyengedza kwesimba rekunyengera rewakapanduka. Mwari haana kugadza kuti chitema chivepo, asi akachivona, akachigadzirira. Rudo rwake rwaiva rukuru kwazvo kunyika, zvekuti akapikira kupa Mwanakomana wake aiva mumwe woga, ‘kuti ani-nani anotenda maari arege kufa asi ave nevupenyu husingaperi.’ Johani 3:16.”—Ellen G. White, The Desire of Ages, p. 22.