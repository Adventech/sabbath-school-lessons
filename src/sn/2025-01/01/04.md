---
title:  Rudo Rwakapiwa Nekuzvidira 
date:  31/12/2024
---

Mwari haana kuramba achizvisarudzira kuratidza rudo rwake kuIsraeri chete, zvisinei nekuramba vachimupandukira nguva zhinji, asi anoramba achishingirira kuratidzawo rudo rwake kwatiri, isu tichingova vatadzi. Hatikodzeri rudo rwaMwari, hatizombogoni kurushandira. Chokwadi ndechekuti Mwari haatarisiri izvi kubva kwatiri. Mwari weBhaibheri haana chaanoshaiwa (Mabasa 17: 25). Rudo rwaMwari kwauri nekwandiri nekuvanhu vose nderwekuzvisarudzira chete. 

`Enzanisa Zvakazarurwa 4:11 na Mapisarema 33:6. Ko mavhesi anotivudzei nezverusununguko rwaMwari rwekuita zvaanoda nezvisikwa zvake? `

Mwari akazvisarudzira kusika nyika ino. Saka, nekuda kwaizvozvo, Mwari wakafanira kupiwa mbiri, rukudzo nesimba. Mwari akanga asingafaniri kusika nyika ipi neipi zvayo. Nyika isati yasikwa, Mwari akanga aitofarira vukama hwerudo hwaiva pakati peHumwari. 

`Verenga Johani 17:24. Ko inotivudzei nezverudo rwaMwari nyika isati yavapo? `

Mwari akanga asingadi kudiwa nezvisikwa. Asi nekuda kwechimiro chake cherudo, Mwari akasarudza kusika nyika nekupinda muvukama hwerudo nezvisikwa. Mwari haana kungosikira nyika ino kuti awane chekuda, asi anoramba achingoda vanhu, kunyange vanhu vakawira muzvivi muEdeni, kunyange nesuwo tatadzawo. 

Mushure mekutadza muEdeni, Adamu naEva vakanga vasisina kodzero yekuramba vachirarama  nekuwana rudo rwaMwari. Asi Mwari, “anosimbisa zvose nesimba rake” (VaHebheru 1: 3), murudo rukuru rwake, netsitsi, nenyasha akachengetedza vupenyu hwavo akagadzira nzira yekuzviyanisa navo murudo. Kuyananisa uku kunosanganisirawo nesu.

`Ko chokwadi chekuti Mwari anoramba achiratidza rudo rwake panyika, zvisinei nekutadza nezvakaipa zvirimo, chinotivudzei nezverudo rwake nechimiro chake? Ko chokwadi ichi chinofanira kutikonzera kuitei nerudo rwake?`