---
title:  Hama Yangu Ndiani?
date:   20/03/2025
---

Muna Ruka, Jesu achangopedza kutaura mirairo miviri mikuru yerudo kuna Mwari nekuhama, gweta, “achida kuzviruramisa, akati kuna Jesu, ‘Wokwangu ndianiko?’ ” (Ruka 10:29). Mukupindura izvi, Jesu akamuudza mufananidzo ikozvino wakajairika, asi unoshamisa, wemuSamaria akanaka.
 
`Verenga nyaya yemufananidzo wemuSamaria wakanaka uri muna Ruka 10:25–37. Ko ndima iyi irikuti kudini kana takatarisa kuchemera tsitsi nekururamisira kwaita vaprofita nekusaruramisira kwaiitwa nevanhu vakasiyana-siyana “kune vamwe” muvupenyu hose? `

Jesu haana kungotaura nezvekururamisira chete; akavuya nako. Akanga ari uye achava kuzadziswa kwerukoko rwevaprofita vachida kururamisira (tarisa Ruka 4:16–21 una Isaya 61:1, 2) mupfungwa. Ndiye chishuvo chemarudzi ose, zvikuru sei avo vanoziva kushaiwa kwavo rudzikinuro. 

Mukupesana kukuru nemuvengi, uyo wakatsvaka kubvuta simba rechigaro chaMwari, Jesu akazvirereka akafanana neavo vari pasi pezvivi, kusaruramisira nekumanikidzwa (asina zvivi), akakurira muvengi nekuzvipira murudo kuti asimbise kururamisira neIye akarurama neAnoruramisira wavose vanotenda. Ko tingazviti tinochengeta mutemo sei isu tisina hanya nezvakanzi naKristu zvakakosha zvikuru zvemurairo? 

Mapisarema 9:8, 9 inoti, “Uchatonga nyika nekururama, uchatonga vanhu zvakafanira. Jehova uchava nhare yakasimba kune vanomanikidzwa; nhare yakasimba panguva yekutambudzika.” Saizvozvovo, Mapisarema 146:7–9 inowedzera ichiti, Mwari “Unoruramisira vanomanikidzwa;” uyezve “unopa vane nzara zvekudya. Jehova unosunungura vasungwa; Jehova unosvinudza meso amapofu; Jehova unosimudza vakakotamiswa pasi; Jehova unochengeta vatorwa; Jehova unotsigira nherera nechirikadzi; asi nzira yavakaipa unoipesanisa”.

Munzira ipi imwe ingajeka kupfuvura izvi iyo Shoko raMwari rinotikurudzira kushandira vakatipoteredza vanoshaiwa nevanorwadziwa? 

`Ko tingadzidzei kubva muvupenyu nemubasa raJesu nezvekubatsira vanoshaiwa? Kunyange tisingakwanisi kuita zvishamiso sezvaakaita Iye, kune vanhu vakawanda varikutambura , rubatsiro rwedu runganzi “chishamiso” chakazara sei? `