---
title:  Dambudziko Renyika
date:   25/11/2025
---

`Verenga Joshua 13:1â€“7. Kana nepo nyika yeKenani yaiva chipo chinobva kuna Mwari, ndeapi mamwe matambudziko akavuya mukuitora?`

Nekuziva kuti kwemazana emakore vaIsraeri vairarama senhapwa, nzira dzavo dzehondo dzakanga dzisina kana kukwana kuti vaingatora nyika. Kunyangwe vatenzi vavo vaivaita nhapwa, vaEgipita, nehumhizha hwavo nezvombo zvavo zvakanakisisa, vakanga vasingagoni kurarama munyika nekusingaperi. VaEgipita havana kumbotora Kenani nekuda kwemaguta aiva asingapindiki nemasvingo. Zvino rudzi rwevanhu vaimbova nhapwa runovudzwa kunotora nyika iyo vatenzi vavo vekare vakatadza kuikurira. Kana vaingaitora, zvaingoitwa kuburikidza nenyasha dzaMwari chete, pasina simba ravo. 

Joshua 13 kusvika kuna 21 inotaura nezvekugovewa kwenyika kumarudzi akasiyana siyana eIsraeri. Kugova uku kunovudza Israeri zvavapiwa nezvasara kuti vazvitore munzvimbo iyi. VaIsraeri vanogona kugara zvakanaka nerunyararo munyika iyoMwari akavapa senhaka. Ndivo varidzi vayo chaivo Mwari arimuridzi chaiye. Asi sarudzo yaMwari yezvekuita inofanira kudondana nekubvuma kwevanhu kugashira. Hafu yekutanga yebhuku inoratidza kuti Mwari akapa sei nyika nekutorera vaKenani; hafu yechipiri inotivudza kuti Israeri yakatora sei nyika nekugara kwavo mairi.

Matambudziko muhondo idzi anongoratidza zvinoitika muruponeso. Zvakafanana neIsraeri, hatigoni kuzviwanira ruponeso nesimba redu (VaEfeso 2:8, 9). Chipo, senyika yaiva chipo chaMwari kuvaIsraeri chakatsamira pavukama hwesungano naye. Zvechokwadi hapana chavakanga vaita kuti vaipiwe (Deuteronomio 9:5). 

Asizve kuti vaIsraeri vafare muchipo chaMwari, vaifanira kuitavo rutivi rwavo rwekuva munyika, sezvatinofanira kuitavo mukucheneswa nekuteerera murudo kumirairo sevagari muhushe hwaMwari. Kana nepo zvisina kufanana, kupiwa kwavo nyika nenyasha nekupiwa kwedu ruponeso nenyasha zvakabatana chaizvo. Akapiwa chipo chakakosha kwazvo, asi chinhu chatinogona kutorerwa kana tikasangwarira.

`Ko Makristu anhasi anosanganawo sei nematambudziko akafanana neekugara muNyika Yechipikirwa?  VaFiripi 2:12, VaHebheru 12:28.`