---
title:  Kugadzirisa Dambudziko
date:   11/12/2025
---

`Verenga Joshua 22:30–34. Ko chiitiko chose ichi chinotivudzei nemazano ekugadzirisa kunetsana nenzira dzingashandiswa kuchengetedza humwe mukereke? (Enzanisa na Mapisarema 133; Johani 17:20–23; 1 Petro 3:8, 9.)`

Nyaya ya Joshua 22 inemirairo yakawanda yekutaurirana inogona kushandiswa zuva nezuva mukugarisana kwevanhu mumhuri, mukereke nemuruwa.

1. Kana zvinhu zvakanganisika, kana kuti zvaita sezvavakukanganisika, chinhu chakanaka kuita kutaurirana pane kutsikirira zvatiri kuvona kusvikira zvaputika. Zvakakosha kuvanhu vaMwari kuti vasaramba vakanyarara kana dambudziko ramuka. Hongu, kudai marudzi eMhiri kwaJordani akanga ataura chinangwa chawo chekuvaka aritari, pangadai pasina kumboitika zvose izvi.
2. Kunyangwe mumwe achigutsikana nezvaanodaira sekuvona kwake, ngaarege kumhanyira kugutsikana kuti ndizvozvo. Marudzi ekuMadokera kweJordani aikurumidza kubvuma makuhwa akasvika munzeve dzawo nekudavira zvavaifunga zvakanga zvisiri izvo zvekuti marudzi ekuMabvazuva aiva ahedhuka. 
3. Taurai nezviripo chaizvo kana zvinofungidzirwa sedambudziko musati maita chinhu nezvamunofungidzira.
4. Idai kuzvipira kuti kubatana kuvepo. Marudzi ekuMadokera kwaJordani akanga akagadzirira kupa mugove wawo kuti vamwe vawanewo pekugara, kana kuva mhiri kwaJordani kwaiita sekupanduka.
5. Kana wapiwa mhosva, iwe usina kana kuti unayo, ipa mhinduro nyoro inodzora kutsamwa. Kupindura nekupawo mhosva hazvitungamiriri kurugare. Edza kunzwisisa usati watsvaka kunzwisiswa.
6. Farai murumbidze Mwari kana rugare rwadzorerwa. Zvinoshamisa kuvona kuti ruzhinji rwose rwaIsraeri rwakanyatsofara zvechokwadi pavakaziva chikonzero chechokwadi chemarudzi 9 nehafu. Havana kunyanya kuzvikudza nekuda kwezvavaiva vafungira zvekuti vaingaramba kuti vakanga vasina kukanganisa.

Kudai marudzi ekuMabvazuva kwaJordani akanga apanduka, vaIsraeri vaingadai vakashandisa zvinodiwa musungano. Kubatana hakugoni kuva nharo dzekuramba zvokwadi kana kurega nekuda kwemirairo yeBhaibheri. Saka, kuranga kwekereke kunofanira kuva chinhu chekupedzisira (chisava chekutanga) mukuedza kuyananisa nerubatsiro rwemufudzi takatsamira paShoko raMwari zvaramba. Makereke edu aidai akaita sei kudai izvi zvaitevedzwa nguva dzose kuvanhu vose!