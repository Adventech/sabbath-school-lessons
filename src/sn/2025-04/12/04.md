---
title:  Miganhu Iripachena
date:   16/12/2025
---

Tichishandisa mazwi mamwechete iwayo anotaurwa nezvake pakutanga kwebhuku (Joshua 1:7, 8), Joshua anoisa pachena kuti basa rakanga riri pamberi paIsraeri rakanga risiri rekurwisana panyama. Nderepamweya. Rinechekuita nekuteerera kuzvidiso zvaMwari zviri muTorah (Mutemo).

`Unofunga kuti nemhaka yei Joshua akatora danho rakasimba kudai munyaya dzevukama hweIsraeri nenyika dzakavapoteredza? (Joshua 23:6–8, 12, 13).`

Njodzi yaiva yakatarisana neIsraeri yakanga isiri yeruvengo rwenyika dzakasara asi njodzi yevushamwari hwavo. Zvombo zvavo zvinogona kuva zvisina dambudziko kuIsraeri; asi pfungwa dzavo nezvavaikoshesa zvaigona kuratidza kukanganisa kupfuvura simba remavuto. Joshua anodaidzira vatungamiriri kuidi rakakosha rekuti hondo yavaiva vapinda mairi yaiva yezvemweya. Saka Israeri yaifanira kuchengetedza kusiyana kwayo kusina vamwe vakaita saiyo.

Kurambidzwa kudana zita rezvimwari, mukupika nazvo, kana kuita basa naro kana kuzvikotamira zvaiva kunamata zvifananidzo. KuMabvazuva kareko, zita rechimwari raireva kuvapo kwacho nesimba racho. Kuchidaidza kana kutaura mazita ezvimwari zvendudzi mukukwazisana kwezuva nezuva kana mukutengeserana zvaireva kugashira simba razvo nekubatsira Israeri kutsvaka simba razvo munguva dzematambudziko (enzanisa na Vatongi 2:1–3, 11–13).

Dambudziko rekuroorana nendudzi dzechiKenani dzakasara kwaireva kukundikana kweIsraeri kuchena pamweya. Chinagwa cherairo yaJoshua chakanga chisiri chekukuridzira rusarura rwemarudzi nekumavenga kana kuzviti ivo serudzi vakachena kupfuura vamwe, asi kwaiva kudzivirira kunamata zvifananidzo, kunogona kutungamirira kukukundikana kweIsraeri panezvepamweya. Nyaya yaSoromoni inoratidza muenzaniso unosuwisa kwazvo wekuwanana nemamwe marudzi (1 Madzimambo 3:1, 1 Madzimambo 11:1–8); muTestamende Itsva, Makristu anoyambirwa zviri pachena kuti vasatsvaka kuwanana nevasingatendi (2 VaKorinde 6:14), kana nepo, mune wanano dzinenge dzagara dziripo, Pauro haakurudziri kurambana nemunhu asingatendi asi anoti ngavagare vose semuenzaniso wakanaka wevupenyu hweChikristu mutariro yekubatsira asingatendi kuvuya vo kunaMwari (1 VaKorinde 7:12–16).

`Yambiro yaJoshua yekusawadzana munezvinokuvadza inotungamirira kunyaya yeMakristu nevukama hwavo “nenyika.” Ko tingazvigona sei kugara munharaunda yakatipoteredza zvakanaka? `