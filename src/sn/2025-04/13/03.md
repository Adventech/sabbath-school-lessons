---
title:  Mukurevesa Nemuzvokwadi
date:   22/12/2025
---

`Ko Joshua akakumbirisa kuti vaIsraeri vaitei? (Joshua 24:14, 15). Ko zvinorevei kushumira Jehova nemwoyo wose nemuzvokwadi?`

Rukoko rwaJoshua runoisa pachena kuti Israeri inofanira kusarudzira rimwe remativi, nekuteerera Musiki, vochengetedza kusanangurika kwavo kuti vagorarama munyika, kana kuti vonyangarika zvavo vongoita semamwe marudzi anonamata zvifananidzo, vasina zita rakasanangurika, chinangwa kana basa rakakosha. Sarudzo ndeyavo.

Rukoko rwaJoshua runezvinhu zviviri: Israeri inofanira kutya Mwari nekumushumira “nekuperera muzvokwadi.” Kutya Mwari hazvirevi kugara vachidedera nekunzwa vasina kuchengeteka. Zvinogona kutaura nezvekukudza kana kurumbidza kunobva mukuziva vukuru husinganzwisisiki, nehutsvene nekugara nekusingaperi kwaMwari kune rimwe divi, huduku hwedu, nekuva vatadzi, nekusagara nekusingaperi kwedu zviri kune rumwe rutivi. Kutya Mwari kugara tichiziva kukosha kwezvaanotarisira, nekuziva kuti havasi Baba vedu vekudenga chete asi Mambo Mutsvene. Kuziva izvi kunotungamirira kuvupenyu hwekuteerera Mwari (Revhitiko 19:14, Revhitiko 25:17, Deuteronomio 17:19, 2 Madzimambo 17:34). Apo “kutya” kunotsanangura zvinoitika mukati zvinofanira kuratidza kuti munhu uyu muIsraeri, zvichibva mukukudza nekuremekedza Mwari mumabasa ake.

Kushumira kunodiwa kubva kuvaIsraeri kunozivikanwa nemazwi maviri echiHeberu: “mukurevesa”  “nemuzvokwadi.” Izwi rekutanga (tamim) rinowanzoshandiswa mukutsanangura kuperera kwemhuka yechibairo. Rechipiri rinotsanangura basa raIsraeri “muzvokwadi, kana mukutendeka” (tarisa  ’emet). Izwi iri rinowanzoreva tsika nekuita chinhu nenzira imwechete iyoyo nguva dzose. Rinowanzo kureva zvinoitwa naMwari, uyo anechimiro chinogara chinekutendeka, kunoratidzwa kuIsraeri. 

Munhu akatendeka munhu anovimbika naye. Chirikukumbirwa na Joshua apa kuIsraeri ndechekuratidza kutendeka kuna Mwari kwakaita sekutendeka kwaMwari kuvanhu vake munhoroondo yevupenyu hwavo. Hakusi kuita zvinotarisirwa zvinongovonekwa kunze asi zvinobva mukati memwoyo usiri miviri. Vupenyu hwavo hwaifanira kuratidza kutenda kwavo Mwari nekuda kwezvaakavaitira. Chikuru, ndechekuti isuwo nhasi tinoteerera Jesu zvakadini.

`Kushumira Jehova “mukuperera nemuzvokwadi” zvinorevei kwauri? Ndezvipi zvimwe zvinogona kukukanganisa kuti usazvipira kuna Mwari zvakazara?`
