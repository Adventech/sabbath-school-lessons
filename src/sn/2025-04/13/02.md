---
title:  Wakanga Uripo!
date:   21/12/2025
---

“Zvino Joshua akavunganidza marudzi ose evaIsraeri paShekemu, akadana vakuru vevaIsraeri nevatungamiriri vavo, nevatongi vavo, nevatariri vavo; vakazviisa pamberi paMwari” (Joshua 24:1, ).

Shekemu ndipo paya Abrahama paakanga avakira Jehova aritari achangosvika munzvimbo iyi, ndipo zve apo Mwari akamupira kekutanga chitsidzo chenyika (Gen. 12:7). Zvino apo chitsidzo chakapiwa Abrahama chazadziswa, Israeri inomutsidzira sungano naMwari panzvimbo ipapo chaipo pakatanga kupirwa chitsidzo. Rukoko rwaJoshua runoyeuchidza mashoko aJakobo ekuti “bvisai zvimwari  zvedzimwe ndudzi pakati penyu” (Joshua 24:23, ; enzanisa na Genesi 35:2–4). Nzvimbo yacho pachayo inoratidza kuti apa pakanga pavakudiwa kuzvipira kuna Mwari kwakaperera, nekuramba zvimwe zvimwari zvose.” 

`Verenga Joshua 24:2–13. Nderipi shoko guru raMwari kuvaIsraeri?`

Mwari ndivo varipakati penyaya irikutariswazve apa: “ndakatora,” “Ndakapa,” “Ndakatuma,” “Ndakaisa matenda,” “Ndakaita,” “Ndakakubudisai,” “Ndakakudzikinurai,” etc. Israeri haisi iyo irikuita munyaya iyi asi inoitirwa. NdiMwari akasika Israeri. Kudai Mwari asina kupindira muvupenyu hwaAbrahama, vaingadai vakashumira vamwari vamwechete ivava. Kuvapo kweIsraeri senyika hazvina kuitika nekuda kwemadzitateguru avo asi nenyasha dzaMwari dzoga. Idi rekuti vaIsraeri vave kugara munyika hachisi chikonzero chekuzvikudza asi chekutorumbidza Mwari. 

Mashoko aMwari anoratidza kushanduka kunokwana 5 pakati “penyu” naivo” (madzibaba). Madzibaba ezera iri repaShekemu ndiwo mamwe. Joshua arikutsvaka kuratidza kuti Mosesi akazvisimbisa kare muna Deuteronomio 5:3, kuti Mwari haana kuita sungano nemadzibaba chete, asi navose vakanga varipanzvimbo iyo Joshua aitaurira ari. Vakawanda vevaipo vakanga vasina kuvona Ekisodho. Havasi “vose” paHerobi. Asi Joshua anoti vose vaivapo. Zvaanoreva apa ndezvekuti zvidzidzo zvekare zvinofanira kugashirwa nezera idzva. Mwari akashandira madzibaba kare akagadzirira kushandiravo zera riripo ikozvino.

`Munzira dzipi umo matinokwanisa, sekereke, kubatira pamwechete; kureva kuti zvatinoita zvinezvazvinokonzera kumunhu wose mukereke?`
