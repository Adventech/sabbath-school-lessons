---
title:  Muprisita Wedu Mukuru
date:   04/04/2024
---

Zvatakaitirwa naJesu pamuchinjikwa zvinomupa simba rekutimiririra kudenga. Tenzi wedu akamuka kuvakafa ndiye Muprisita Wedu Mukuru, anotipa zvose zvatinoda kuti tiponesekee nekugara muvushe hwaMwari nekusingaperi.

`Verenga VaHebheru 4: 15, 16 naVaHebheru 7: 25. Ko mavhesi aya anotisimbisa sei munyika yemiyedzo, kurwadziwa nerufu?`

Tsamba inoti “Asi wakaidzwa pazvinhu zvose sesu, asi haana kuita chitema” (VaHebheru 4: 15). Uye inoenda mberi, “Naizvozvo ngatiswederei tisingatyi”-izvi zvinoreva kuti takashinga-“kuchigaro chevushe chenyasha, kuti tinzwirwe ngoni, tiwane nyasha, tibatsirwe nenguva yakafanira” (VaHebheru 4: 16).

Kuzviisa nenzira yakareruka, Jesu anotiisa pamberi pedenga rose nenyika setakapfekedzwa mukururama kwake, takaponeswa nerufu rwake, nekudzikinurwa neropa rake. Zvose zvatagona kuva, akava. Muna Kristu hamuna kupiwa mhosva nekuda kwezvivi zvekare. Muna Kristu mhosva yedu yapera, uye kuburikidza nekutimiririra kwake kukuru, masimba echitema adamburwa. Ketani dzakatisunga dzadambuka, tasununguka.

`Verenga Johani 17:24-26. Chishuwo chaKristu ndechei muhondo Huru pakati pezvakanaka nezvakaipa?`

“Pakaperera kuzvipira kukuru, Kristu akakwira kumusoro, achisiya kukudzwa kwevatumwa kusvika aisa chikumbiro chake: ‘Ndinoda kuti avo vamakandipa vavewo neni apo pandiri.’ Johani 17: 24. Nerudo rusingatauriki nesimba mhinduro yakauya kubva pachigaro chaBaba:  ‘Vatumwa vose vaMwari ngavamunamate” VaHebheru 1: 6. Hapana kana gwapa rakawanikwa panaJesu. Kuninipiswa kwake kwakapera, kuzvipira kwake kwapera, akapiwa zita rinopfuura mamwe ose.”-Ellen G. White, Hondo Huru, pp. 501, 502. Jesu haana chimwe chaanoda kubva kwatiri kuti tiende naye kudenga. Chidiso chemwoyo wake, chikonzero cherufu rwake nekutimiririra, ndechekutiponesa. Pane chakatsanangurika chaunoda here muvupenyu hwako? Taurira Jesu. Pane kusuwa, anounza kunyaradzwa. Pane kutya, anowunza rugare. Pane kurwadziwa nemhosva, anowunza kuregererwa. Pane kushaya simba, anopa simba.

`Unofunga kuti Kristu akazvipira nemhaka yei nekuda kwedu? Chii chinoita kuti tikoshe zvakadaro kwaari?`