---
title:  Kutarisira Nguva Yacho 
date:   13/05/2024
---

Kana nepo maProtesitendi maRefoma aidaira kuvonekwa chaiko nemeso, kudzoka kwaKristu nembiri kunonzwikwa, zvishoma-nezvishoma kunzwisiswa kwezvokwadi iyi yemuBhaibheri kwakashanduka. Muparidzi wemukurumbira wekuma 1800 akadzidzisa kuti Kristu aizovuya kuzogadza vushe panyika nekutangisa makore 1000 erugare. Izvi zvakatungamirira kukurara nekushaya hanya kuzvinhu zvemweya. 

Nevadzidzi vaKristu havana kunzwisisawo chimiro chekudzoka kwaMessia. Vaifunga kuti aidzoka semukuru wehondo yaiputsanya husungwa hweRomu, asi kudzikinura vanhu nekuvasunungura kubva mumaketeni ezvivi. Saka vakatadza kunzwisisa chimiro chekudzoka kwake. 

`Verenga Mabasa 1: 9-11; Zvakazarurwa 1: 7 naMateo 24: 27, 30, 31. Ko mavhesi aya anotidzidzisei nemadzokere aShe wedu? `

Kristu paakavuya kekutanga semwana mucheche mudanga rezvipfuyo muBeterehema, vanhu vashoma-shoma vakavona kuvuya kwake. Asi kana ava kuvuya kechipiri, “meso ose” achamuvona. Nzeve dzose dzichanzwa hwamanda icharidzirwa kudzoka kwake. Munhu wose panyika achavona mbiri yake. Hatifaniri kunyengedzwa. Magwaro akaisa pachena zvose zviri mukudzoka kwake.

“Chimwe chokwadi chinoyera chinofadza kwazvo chakaiswa pachena muBhaibheri kudzoka kwechipiri kwaKristu kuzopedzisa basa rekudzikinura. Kuvafambi vaMwari, vakasiiwa kare kuti vafambe ‘nemumupata wemvuri werufu,’ tariro inofadza chaizvo inopiwa muchitsidzo chekuvonekwa kwake, iye ari “kumuka nevupenyu, kuti atore vake kumusha.’ Dzidziso yekudzoka kwechipiri ndiyo Huru kwazvo muMagwaro Matsvene. Kubva zuva iro murume nemukadzi vekutanga vakatora matanho anosuwisa ekubuda muEdeni, vana vekutenda vakamirira kuvuya kweAkavimbiswa kuzogumisa simba reanoparadza nekuvaunzazve kuParadiso yakarasika .”—Ellen G. White, Hondo Huru, p. 299. 
	
Mutungamiriri wekutanga wechiSabata Luther Warren, aigara achivudza vechidiki
Kuti, “Nzira yoga yekugadzirira kuvuya kwaKristu kugadzirira nekugara munhu akagadzirira.” Shoko rekudzoka kwaKristu nekukurumidza rukoko rwenguva duku kune mumwe nemumwe wedu kuzviwongorora mumwoyo nekuedza kunamata kwedu. Rukoko rwekurarama humwari. Hakuna zvepakati –nepakati mukubwinya kwembiri yekudzokazve kwaKristu.

`Verenga 1 VaTesaronika 5: 2-5 naVaHeberu 9: 28. Ndeipi kurudziro yatinopiwa nemavhesi aya munyaya yekudzoka kwaKristu?`
