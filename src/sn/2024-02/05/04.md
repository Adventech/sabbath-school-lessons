---
title:  Kuziviswa NeMweya Mutsvene
date:   30/04/2024
---

Rimwe zuva ari kuverenga ari muimba inochengeterwa mabhuku, Martin Luther akasvika pakashandukira vupenyu hwake. Akawana Bhaibheri rechiRatini. Akanga asingazivi kuti kwaiva nebhuku rakadai. Nekufara kukuru, akaverenga chitsauko chimwe nechimwe, vhesi nevhesi. Akashamiswa nekujeka kwaiva muShoko raMwari. Paakatsvakurudza mumapeji aro, Mweya Mutsvene akajekesera pfungwa dzake. Akanzwa kutungamirira kwaMweya Mutsvene apo zvokwadi yaiva yakavanzwa nedzidziso dzevanhu ichisvetuka kubva mumapepa eZvinyorwa Zvitsvene. Achitsanangura kusangana kwake neBhaibheri kekutanga, akanyora, “Oh dai Mwari vaingandipa ranguwo bhuku rakadai!”   

**Ndeipi mirairo yatinofanira kuzviwanira mukududzira Bhaibheri?**

`Johani 14:25, 26` 

`Johani 16:13–15`

`2 Petro 1:20, 21`

Chine simba kwazvo mumavhesi aya ndechekuti Mweya Mutsvene mumwechete akatungamirira vanyori veBhaibheri anotungamirirawo patinoverenga Magwaro. Ndiye Mudziri mutsvene weidi dzvene. Nerombo rakaipa vakawanda vanozviti Makristu nhasi vanoramba simba iri riri muBhaibheri nekufungidzira kuti zvakaitwa nevanhu. Sezvo Satani asisagoni kuviga Bhaibheri kubva kwatiri, anoita zvinotevera zvaanogonesesa: kupupurIra simba raro risiri revanhu, kuriita bhuku rinonakidza kuverenga semamwewo zvawo mabhuku, kana zvakanyanya kushata, kushandiswa kwaro mukudzvinyirira ruzhinji mune zvekunamata.

VeShanduko vakavona zviripachena kuti Mweya Mutsvene-kwete vaprisita, mabishopi kana papa-angadudzira Magwaro asingakanganisi. Pane kutaurirana kunofadza kwakanyorwa pakati paJohn Knox Mushanduri weScotland, naMary, Mambokadzi wemaScoti.

Mary akati, ‘Imi munodudzira Magwaro neimwe nzira, vadzidzisi veKaturike vane nzira yavowo; saka tinodaira ani, uye ndiani achava mutongi?’ ‘Imi teererai Mwari, anotaura zviri pachena muizwi rake,’ akapindura Mushanduri; ‘uye zvimwe kunze kwe zvamunodzidziswa neshoko, musateerera uyu kana uyu. Izwi raMwari riri pachena roga; kana zvikaita sepane kusajeka pane imwe nzvimbo, Mweya Mutsvene, uyo asingambozvipikisi, anozvitsanangura zvakanyanya kujeka mune dzimwe nzvimbo, kuitira kuti pasasara pane kukahadzika kunze kwezvisinganzwisisiki zvazvowo.’ ”—David Laing, zvakatorwa kuna Ellen G. White, Hondo Huru, p. 251.
