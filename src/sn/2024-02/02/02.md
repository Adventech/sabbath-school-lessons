---
title:  Muponesi Akapwanyika Mwoyo
date:   07/04/2024
---

Jesu paakagara paGomo reMuorivi akatarisa guta reJerusarema, mwoyo wake wakapwanyika. Evangeri yaJohani inoti, “Wakavuya kune vake, asi vanhu havana kumugamuchira” (Johani 1: 11). Jesu akaita zvose kuti aponese vanhu vake kubva mukuparadzwa kweguta ravaidisa. 

Rudo rwaJesu kuvanhu rwakayerera kubva mumwoyo unerudo rusingaperi. Akaramba achivatsvaka murudo nekuvakumbira kugashira nyasha dzetsitsi dzake.

`Verenga Ruka 19: 41-44; Mat. 23: 37-38 na Johani 5: 40. Ko mavhesi aya anokuvudzei nezvepfungwa dzaJesu kuvanhu vake nekugashira kwavo rukoko rwake rwenyasha nengoni? Kuratidzwa kupi kwerudo rwaMwari kwaunovona?`

Zvakawoma kuvona chimiro chaMwari cherudo mukuparadzwa kweJerusarema. Nhoroondo inotiudza nezvemamirioni akafa apo mutungamiriri wemavuto eRoma Tito akatungamirira mavuto ake mukurwisa guta. Jerusarema rakaparadzwa chose. Varume, vakadzi nevana vakapondwa. Ko Mwari aiva kupi vanhu vachivurawa zvakadai? Mhinduro iri pachena asi haisi nyore kuigashira. Mwoyo wakarwadziwa. Meso ake akazara nemisodzi. Kwemazana emakore akanga avatsvakisisa. Nekupandukira vunyoro hwake hwerudo, vakarasikirwa nekudzivirira kwake. Mwari haawanzi kupindira kunokanganisa sarudzo dzevanhu. Anobvumira zvinofanira kuwira vanhu nekuda kwesarudzo dzavo zviitike hazvo. Mwari haana kukonzera kupondwa kwevana vacheche vakanga vasina mhosva mukuparadzwa kweJerusarema, kuparadzwa kwevaiva vasina mhosva mabasa aSatani, haasi aMwari.

Satani anofarira hondo, nekuti inomutsa shungu dzakaipisisa mumwoyo yevanhu. Mumazera ose ndicho chaiva chinangwa chake chekunyengera nekuparadza nekuzopomera Mwari nekuda kwezvakaipa.

`Verenga Mateo 24: 15-20. Ko Jesu akaraira vanhu vake kuti kudini kuti vaponeswe kubva kukuparadzwa kunovuya kweJerusarema?`

Zvakanaka kurangarira kuti Makristu akawanda airarama muJerusarema muna A.D. 70 vakaberekerwa muchiJudha. Mwari anetsitsi akatsvaka kuchengetedza vazhinji vavo. Ndicho chikonzro nei akaraira kuti kana mavuto eRoma asvika, vaifanira kutiza kubva muguta. 

`Fungisisa nezvemashoko anotevera: hatitongi vanhu vaMwari nezvatinovona; asi tinowongorora zviitiko zvose kuti mazviri tivone zvinoreva chimiro chake cherudo sezvinoratidzwa neBhaibheri. Nemhaka yei iri riri zanorakanaka kwazvo?`