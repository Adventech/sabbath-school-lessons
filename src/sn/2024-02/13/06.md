---
title:  Kusingaperi Kuviri
date:   27/06/2024
---

`Verenga 2 VaKorinde 5; 10; VaRoma 14: 10, 11 na Zvakazarurwa 20: 11-15. Anoti vakaipa vanomutsirwei kuvupenyuzve?`

Kugadzirisa dambudziko rechitema kuti chisamukazve, munhu wose anofanira kugutsikana kuti Mwari akarurama nenzira dzake dzose dzakakwana. Pakupedzisira, mabvi ose achapfugama nekupupura kuti kururama kwaMwari muhondo huru, kunyange naSatani nevatumwa vake, kuti kwakanga kusina chikonzero chekupandukira Mwari. Tarisa mashoko awa anobva kuna Ellen G. White: “Panongozarurwa bhuku dzerutondedzo, ziso raJesu richitarisa vakaipa, ivo vanobva vatondera zvose zvakaipa zvavakamboita. Vanovona pose pakatsauka tsoka dzavo kubva munzira yehutsvene nekururama, kuti kuzvikudza nehupandu zvakavasvitsa kupi, pakuputsa mutemo waMwari. Miyedzo yekufurirwa yavakakurudzira kuburikidza nekusazvidzora kuchitema, zvikomborero zvakatambiswa, nhume dzaMwari dzakazvidzwa, yambiro dzakashairwa hanya, nenyasha huru dzakarambwa nemwoyo yakasindimara isina kutendeuka ...zvose izvi zvinoonekwa sekuti zvakanyorwa nemavara emoto. . . .

“Nyika yose inomira ichitongwa pachigaro chaMwari vachipomerwa mhosva yakakura yekupandukira hurumende yekudenga. Hapana anovamiririra pamhosva dzavo; havana bako rekuvanda mariri, saka vanobva vatongerwa rufu nekusingaperi.”—Hondo Huru, pp. 666, 668.

`Verenga Zvakazarurwa 20: 9; Mapisarema 37: 20 na Maraki 4: 1, 2. Ndezvipi zvatinoratidzwa nendima idzi nezvekuparadzwa kusingaperi kwechitema nevatadzi nemubairo wevakarurama?`

Nhau dzakanaka ndedzekuti Satani nevatumwa vake vakaipa vachaparadzwa mudziva remoto. Chitema nevatadzi zvichaparadzwa chose. Kana takatarisa kuna Zvakazarurwa 20: 9, vachapedzwa, vachaparadzwa, asi zvisingaitwi nekusingaperi. Vhesi rinotevera rinoshandisa izwi rekuti, “nekusingaperi.” Zvichiinda nekuti nyaya yacho ndeipi, izwi rekuti “nekusingaperi” haringorevi “kusapera” nguva zhinji dzarinoshandiswa, asi, kusvika chimwe chinhu chaperesesa. (Tarisa Ekisodho 21: 6; 1 Samueri. 1: 22, 28; Judha. 7 na 2 Petro 2: 4-6.) Kune vakaraswa, kuparadzwa pachako, kusiri kuitwa kwekuparadzwa, kuchava nekusingaperi. Mwari haarwadzisi nekutambudza nekusingaperi.

`Pakupedzisira, rimwe remakusingaperi maviri rakatimirira isu tose. Vakaraswa, nerombo rakaipa vachagashira “mubairo” wavakashandira-kufa nekusingaperi. Nemhaka yei, saka, tariro yedu isiri yekungowana zvatinokodzera, ruri rufu, asi zvinobva mukururama kwaJesu?`
