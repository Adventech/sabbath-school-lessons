---
title:  Kukurira Kwerudo RwaMwari
date:   22/06/2024
---

### Verenga Kugadzirira Chidzidzo Chevhiki Ino
Zvakazarurwa 22:11, 12; Jer. 30:5-7; Mapisarema 91:1-11; Jer. 25:33; Zvakazarurwa 21:2; Zvakazarurwa 20:11-15.

> <p>Chemusoro:</p>
> “Ndakanzwa izwi richibva kudenga richiti: Tarirai tabenakeri yaMwari iri pakati pevanhu, Iye uchagara navo, ivo vachava vanhu vake, ave Mwari wavo. Uchapukuta misodzi yose pameso avo; rufu haruchavipo, kana kuchema kana kurira, kana kutambudzika hazvingavipo, nekuti zvekutanga zvapfuvura” (Zvakazarurwa 21: 3, 4).

Tinogona kusangana neremangwana nemwoyo yakazara tariro. Kana nepo nguva dzekuyedzwa dzirikuvuya, hazvinei kuti matambudziko api aunofanira kupinda nemaari, hazvinei nemanetswa auchatsunga maari, hazvinei nezvinosuwisa zvauchavona, kana tine tariro kuti zuva ririnani riri kuuya, tinogona kurarama nhasi zvine chinangwa, nemufaro. Franklin D. Roosevelt aiva puresedhendi weAmerika kubva mugore ra 1933 kusvika 1945, nguva yakaipisisa munhoroondo yeAmerika. Akaremadzwa neporio zvekusakwanisa kufamba asina rubatsiro. Akambonyora achiti, “Takagara takabatirira patariro, kutenda, nekugutsikana kuti kune vupenyu huri nani, nyika irinani, mberi uko seri kwemakomo.” Albert Einstein, mumwe wevarume vakachenjera kwazvo, akanyora, “Dzidzai kubva zuro, rarama nhasi, iva netariro yeremangwana.” Alfred Lord Tennyson, munyori ane mukurumbira wenhetembo munguva yaMambokadzi Victoria, akamboti, “Tariro inonyemwerera iri pachikumbaridzo chegore rinovuya, ichizevezera ‘zvichafadza zvirinani.’”

Muchidzidzo chekupedzisira chekota ino, tichavona rudo rwaKristu rusingaperi munguva dzinofadza kwazvo dzemunhoroondo yenyika nekukurira kwekupedzisira muhondo huru pakati pezvakanaka nezvakaipa. Bhuku rekupedzisira reBhaibheri, Zvakazarurwa, rinotipa tariro nhasi, mangwana nekusingaperi.

_*Dzidza chidzidzo ichi, chakatsamira muHondo Huru, zvitsauko 39-42 kugadzirira Sabata, June 29._
