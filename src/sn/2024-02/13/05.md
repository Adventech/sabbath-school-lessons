---
title:  Rutongo Mumakore Chiuru
date:   26/06/2024
---

`Verenga Zvakazarurwa 20: 4-6. Ko vakarurama varikuitei mumakore 1, 000, uye nemhaka yei zvakakosha?`

Mumakore 1, 000 vakarurama tichange tichiwana mukana wekuzvitarisira kururamisa kwaMwari nerudo nemabatiro aakaita dambudziko rechitema. Ndiani asina mibvunzo yanoda kuzobvunza Mwari nezvakaitika? Mumakore chiuru mudenga, vakaponeswa tichabvunza mibvunzo. Kana mudikani kana shamwari yepedyo isiko kudenga, towana mukana wekunzwisisa zvakaitwa naMwari. Nenzira itsva, ine simba tichanzwisisa nzira dzose dzakaedzwa naMwari kuponesa munhu wose akamborarama. Tonzwisisa patsva kuti munhu wose asiri mudenga zvakakonzerwa nesarudzo yake yekuramba Kristu. Ipapo chete, Mwari ndipo paachaunza rutongo rwekupedzisira, rufu rwechipiri, kuparadza vasakarurama nekusingaperi.

`Verenga Zvakazarurwa 20: 7-9. Ko makore 1, 000 achapera sei? Chii chichazowira Satani nevateveri vake?`

Kwemakore 1, 000, haana wekunyengera kana kuidza. Iye nevatumwa vake vanenge vari voga kufunga rufu rwavakakonzera nekuda kwechitema. Pakupera kwechiuru chemakore, vakaipa vakafa vanomutswa kuti vatongwe nekugashira mubairo wavo wekupedzisira (Zvakazarurwa 20: 5).

Zvino Satani ava nevuto guru rinomutevera. Kana nepo Satani akakurirwa kakawanda muhondo huru, anokurudzirwa paanovona kukura kwemhomho yevakarasika. Haasati apedza kupanduka kwake, anoenda kunonyengera “marudzi.” Satani anovakurudzira kuti vamboshanda zvakasimba kwekupedzisira kupidigura Mwari nekugadza vushe hwavo. Mazwi ekuti “Gogi neMagogi” anoshandiswa kumiririra Satani nevasina kuponeswa vemazera enguva dzose. Satani nevateveri vake “vanokomba musasa wevatsvene guta rinodikanwa” (Zvakazarurwa 20: 9).

Pakupera kwechiuru chemakore, hakusi kumutswa kwevakafa chete, asi Guta Dzvene, Jerusarema Idzva, rinoburuka kudenga richivuya panyika (Zvakazarurwa 21: 2)! Vatsvene vakanga vachigara nekutonga naKristu muJerusarema Idzva kwechiuru chemakore. Zvino pakupera kwechiuru chemakore, guta rinodzika kuvuya panyika naMwari. Jesu, vatumwa nevakadzikinurwa vose. Munhu wose aripo pahondo huru yekupedzisira. Chitema chavakuda kuparadzwa chose!

`Ko nguva yerutongo rwekupedzisira inotiudzei nezvechimiro chaMwari?`
