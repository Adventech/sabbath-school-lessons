---
title:  Kufadzwa Netariro 
date:   25/04/2024
---

`Verenga VaHebheru 2: 14, 15. Ko vatendi venguva dzeMakore Epakati vakavona sei huchokwadi hwehondo Huru?`

Chii chakafadza maWaldenzisi vaiva vakatendeka zvakadaro munguva dzekutambudzwa kwavo? Chii chakapa Huss naJerome, Tyndale, Latimer nevamwe vakafira kutenda kwavo muMakore Epakati apo kushinga vakatarisana nemarimi emoto nemunondo? Chivimbo muzvitsidzo zvaMwari. Vakadavira zvitsidzo zvaKristu, “Nekuti ndiri mupenyu, nemiwo muchava vapenyu” (Johani 14: 19).

Simba rake rakavaringanira munguva dzekutambudzwa. Vakafara mukuyanana naKristu mukutambudzika kwake. Nekutendeka kwavo kwakava huchapupu hwakasimba kunyika. Vakatarisa kumberi kwezvazvaizova. Vakaziva, kuburikidza nekumuka kwaKristu, kuti rufu rwaiva mhandu yakakurirwa. Kuvarume vakashinga ava simba rerufu rakashaya simba. Vakambundikira zvitsidzo zveShoko raMwari vakabuda vakakurira.
	
`Verenga Johani 5: 24; 11: 25, 26 na 1 Johani 5: 11-13. Ndekupi kusimbisa kwaunowana muzvitsidzo izvi? Zvinotibatsira sei munguva dzematambudziko evupenyu`  

John Huss haana kukundikana pamberi petirongo, kusaruramisirwa, kana rufu chairwo. Akakwangwaya ari mujere kwemwedzi yakawanda. Chando, hunyoro hwepasi zvikamukonzera dzihwa rakada kutora vupenyu hwake. Asi zvakangodaro, “Nyasha dzaMwari dzakamuchengeta. Mumavhiki ekutambudzika akapfuvura asati apiwa mutongo wake wekupedzisira, rugare rwedenga rwakazadza mweya wake. ‘Ndinonyora tsamba iyi,’ akadaro kushamwari yake, ‘ndiri muchitokisi changu, nemangetani akandisunga mavoko, ndakatarisira mutongo wangu werufu mangwana. . . . Nerubatsiro runobva kuna Jesu Kristu, tichasangazve murunako rwerugare rwevupenyu huchavuya, uchadzidza kuti Mwari akatendeka zvakadini sezvaakandiratidza ini, nekuti akanditsigira sei munguva dzekuedzwa nekutambudzwa.’ —Bonnechose, vor. 2, p. 67. Murima retirongo rake, akavona kukurira kwekutenda kwechokwadi kuri mberi.”—Ellen G. White, Hondo Huru, pp. 107, 108.

Muapostora Pauro anokurudzira achitaura kwatiri nezvirikuita munguva ino nemo-nemo. “Ngatichengete kwazvo kupupura kwetariro yedu, kuti irege kuzununguka; nekuti iye wakapikira, wakatendeka.” (VaHebheru 10:23). Sekusimbiswa kwaita vanhu vaMwari nezvitsidzo zvake kare, zvinotisimbisawo isu nhasi.

`Zvingaita sekurasikirwa nezvinhu zvose nekuda kwaKristu? Chii pakupedzisira, chaungarasikirwa nacho zvechokwadi? (Tarisa Markon 8:36.) Ndezvipi zvidzidzo zvatingawana kubva kumaWaldenzisi neveRumutsiriro zvinogona kutichengetedza mumatambudziko ekupedzisira enyika ino?`