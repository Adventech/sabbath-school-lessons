---
title:  'Mweya Yemashavi Mumazuva Ekupedzisira: 2'
date:   06/06/2024
---

Tariro yedu yekuponeswa iri muna Kristu. Mavoko ake akazara ropa anotikoka kugashira chibairo ichi mahara nemutengo usingaverengeki wakabhadharwa. Nekukasika Kristu anodzoka kuzotora vake. Tito 2: 13 inodaidza kudzoka kwechipiri kwaKristu, “tariro inofadza.”

Chinangwa chaSatani ndechekuparadza tariro iyi. Achaita minana, nezviratidzo nemashura, zvose zvipi nezvipi zvingabvisa vanhu kuchokwadi cheBhaibheri neruponeso muna Kristu.

“Apa ndipo pane kutsungirira kwevatsvene; ndipo pane vanochengeta mirairo yaMwari nekupupura kwaJesu” (Zvakazarurwa 14: 12). Mukurwisa kwekupedzisira, Satani achaita zvose zvaanokwanisa zvingabvisa vanhu mukuchengeta “mirairo yaMwari kana mukuva nekutenda kwaJesu” kana zvose. Saka, pachidiwa kungwarira dzidziso dzipi zvadzo, kana zviratidzo, mashura neminana zvingaitwa, kuti zvisatibvisa kuzvimiro izvi zviviri zvemusaririrwa.

`Verenga Mateo 24: 23-27; 2 VaKorinde 11: 13, 14; na 2 VaTesaronika 2: 9-12.
Ko ndima idzi dzinotivedzei nesimba raSatani rekunyengera nenzira dzemashandiro azvo?`

Munguva dzekupedzisira, Satani acharatidzira manyepo ake ekupedzisira: “Zviratidzo zvinotyisa zvezvimiro zvisina kujairika zvichakasika kuratidzwa mudenga, muchiratidzo chesimba remadimoni achaita zvishamiso. Mweya yadiaborosi ichaenda kumadzimambo enyika nekunyika yose, kuvaisa kumanyepo, nekuvakurudzira kubatana naSatani muhondo yekupedzisira mukurwisa hurumende yedenga. Nemasimba aya, vatongi nevanotongwa vachanyengedzwa zvakafanana. Vanhu vachamuka vachiti ndiKristu Pachake, nekuda zita nekunamatwa uko kuri kweMudzikinuri chete. Vachaita zvishamiso zvekuporesa nekuzviti vane zvavakaratidzwa kubva kudenga vachipikisa zvipupuriro zveMagwaro.

“Sebasa rekupedzisira rekunyengedza kwake, Satani pachake achaita saKristu. Kereke kwenguva yakareba yakamirira kuvuya kweMuponesi semagumo etariro yekereke. Zvino munyengeri mukuru achati sekuti Kristu avuya. Munyika dzakasiyana-siyana dzepasi, Satani achazviratidza pakati pevarume vane kubwinya kukuru nekumbiri, achifanana nezvinotaurwa na Johani muna Zvakazarurwa kuti ndizvo zvichaitwa neMwanakomana waMwari. Zvakazarurwa1:13–15.”—Ellen G. White, Hondo Huru, p. 624.

`Nemhaka yei kunzwisisa chokwadi chekudzoka kwaKristu nechimiro chevakafa zvakakosha kuti tisanyengedwa?`
