---
title:  Zviitiko Zvekupedzisira Panyika
date:   15/06/2024
---

### Verenga Kugadzirira Chidzidzo Chevhiki Ino
Johani 8:32; Ezekieri 20:12, 20; Zvakazarurwa 7:1, 2; Zvakazarurwa 14:1; Joere  2:21–24; Hosea 6:3; Jakobo 5:7, 8; Zvakazarurwa 18:1–4.

> <p>Chemusoro:</p>
> “Tenga zvokwadi, urege kuzoitengesazve, vuye vuchenjeri nedzidzo, nenjere” (Zvirevo 23: 23).

Tomboti une mwanasikana wako arikutyaira motokari achidzoka kubva kukoreji achivuya kuzororo rechirimo. Paunomirira kuti asvike, unobatikana nemamiriro ekunze. Unoshushikana apo kunze kunonyanya kushata nenguva duku. Makore emurowe asimuka kumakomo. Mhepo inovhuvhuta zvinotyisa kwazvo. Denga rinobva radurura mvura yakawanda. Miti inodzurwa ichikandwa uko. Nekukasika mugwagwa unovharwa. Wobva wanzwa muvakidzani wako achiti kune imwe nzira inogona kushandisika hayo. Motokari dzinogona kushingirira kutsvaka nzira dzichinzvenga miti yakadonera munzira. Kana nepo kutaurirana kwava kunetsa, unogona kutumira mashoko mashoma kumwanasikana wako, uchinyatsomuudza kuti angafamba sei kuti asvike kumba zvakanaka.

Kupfuvura zvimwe zvose, Jesu anoda kufamba nesu mumurowe wevupenu nekutisvitsa kumusha. Ellen White anonyora achiti, “Mvura zhinji ine dutu guru irikuuya, haina chingamisa hasha dzayo. Takagadzirira here kusangana nayo ?”— Mazano Kusangano, vol, 8, p. 315. Chinangwa chevupenyu hwaKristu, rufu, kumuka nebasa rake musenjuwari yekudenga ndezvikutibatsira kusvika kumusha. Shoko rehuprofita raDanieri na Zvakazarurwa irairo tsvene kuvanhu zvikuru sei venguva dzekupedzisira, kutibatsira mumurowe wevupenyu kuitira kuti rimwe zuva tinogona kunzwa kudziirwa nekumbundikira kwaMuponesi ane rudo.

Chidzidzo chevhiki ino chinoratidza zvinotaurwa neShoko rehuprofita nezvezviitiko zvemazuva ekupedzisira nekutsvaka patsva simba raKristu rinogona kufamba nesu mumatambudziko ekupedzisira enyika nekutisvitsa kumusha.

_*Dzidza chidzidzo ichi, chakatsamira muHondo Huru, zvitsauko 37 ne 38 kugadzirira Sabata, June 22._
