---
title:  Kuteerera Kuna Mwari NeShoko Rake
date:   16/06/2024
---

`Verenga Zvirevo 23: 23; Johani 8: 32 na Johani 17: 17. Ndezvipi zvinovonekwa mumavhesi aya ose?`

Mumazera ose, Hondo Huru yagara iri kurwisana pakati pechokwadi nemanyepo. Satani murevi wenhema nababa vadzo (Johani 8: 44). Jesu ndiye muvambi wezvokwadi. Akataura zvakasimba achiti, “‘Ndini nzira, zvokwadi nevupenyu’” (Johani 14: 6). Zvokwadi inotisunungura kubva kukunyengerwa naSatani inowanikwa muShoko raMwari. Bhaibheri rinofumura mano aSatani nekuratidza mazano aMwari. Magwaro mwenje wetsoka dzedu (Mapisarema 119: 105). Muimbi anotaura zvakasimba, “Kuzarurwa kwemashoko enyu kunopa chiedza; Kunopa njere vasina mano” (Mapisarema 119: 130). Anowedzera achiti, “Vunganidzo yeShoko renyu izvokwadi; Zvose zvamakatonga, zvakarurama, zvinogara nekusingaperi” (Mapisarema 119: 160).

`Verenga 2 Petro 1: 16-21. Ko muapostora anotisimbisa sei munyaya dzezviprofita? Ndeupi mufananidzo waanoshandisa kuratidza kukosha kwezviprofita zveShoko raMwari?`

Hatina kutenda “ ngano dzekufunga nenjere.” Zviprofita zveShoko raMwari zvinovhenekera nzira mberi. Zvinotibatsira kupatsanura zvokwadi kubva kumanyepo. Pasina Bhaibheri, tinosiiwa takatarisana nemano evuchenjeri hwevanhu zvinongonyengera hazvo. “Vanhu vaMwari vanotungamirirwa kuMagwaro sechiviriro chavo kubva kukunyengera kwevadzidzisi venhema nesimba rinonyengera remweya yerima. Satani anoshandisa nzira dzose dzinokwanisa kudzivirira vanhu kuziva Bhaibheri; nekuti zvarinotaura zviri pachena zvinoratidza manyepo ake. . . . Manyepo makuru ekupedzisira ava pedyo nekuratidzwa kwatiri. Anorwa naKristu ava pedyo nekuita mabasa ake anoshamisa takatarisa. Pedyo-pedyo nechokwadi ndizvo zvichaita manyepo zvekuti zvinogona kuwoma kusiyana kwazvo kana pasina Magwaro Matsvene. . . . Hakuna kunze kweavo chete vakasimbisa pfungwa dzavo pazvokwadi yeBhaibheri vachamira munguva yose yekuedzwa. Kumweya mumwe nemumwe bvunzo yekuzivisa ichavuya: Ndichateerera Mwari here kana vanhu? Nguva yekusarudza yasvika yatova pano. Tsoka dzedu dzakasimwa padombo reshoko raMwari risingashanduke? Takagadzirira here kumira takasimba mukudzivirira mirairo yaMwari nekutenda kwaJesu?” —Ellen G. White, Hondo Huru, pp. 593, 594.

`Fungisisa nezvemubvunzo uri pamusoro. Chii chichatibatsira kumira mudambudziko rekupedzisira? Chii chinotikanganisa kudzidza Shoko raMwari? Tingava tinoshaya hanya nezvokwadi sei tichida mafaro?`
