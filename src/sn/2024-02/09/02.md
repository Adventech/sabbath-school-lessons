---
title:  Senjuwari Nemutemo
date:   26/05/2024
---

`Verenga Zvakazarurwa 11: 19; Eks 25: 16; 31: 18 na Zvakazarurwa 12: 17. Ko mavhesi anoratidza kuti chii chaiva Areka yeSungano muNzvimbo Tsvene-tsvene yemusenjuwari?`

Zuva Rekuyananisira raiva zuva rerutongo, Israeri yose yakarairwa kupinda muchiitiko ichi nekutendevuka, kuzvichema pamweya, nekurega mabasa ose (tarisa Revhitiko 23: 27-31). Nezuva iri chete ndipo apo muprisita aipinda muNzvimbo Tsvene-tsvene kunoyananisira zvivi. Imomo mukamuri yemukati yesenjuwari, ndimo maiva neAreka Yesungano. Mukati meareka maiva neMirairo Inegumi, yakanyorwa pamahwendefa edombo. Chivharo chendarama cheareka chaizvi chigaro chemutsa, apo paimwaiwa ropa kuchenesa senjuwari kubva kuzvivi. Huvapo hwaMwari hwaivonekwa mumbiri yeShekaina pamusoro pechigaro chetsitsi. Chibairo chimwe nechimwe chairatidza tsitsi dzaMwari kumunhu mutadzi, asi Zuva Rekuyananisira rairatidza kuti zvivi zvinorangarirwa kusvika musi werutongo (VaHebheru 10: 3) uye kuti zvaigona kubviswa kuburikidza nekutenda muropa raKristu kubvisa zvivi (1 Petro 1: 18, 19). Ipapo, pamberi paMwari, ngoni nekururamisira zvaimbundikirana zvakanaka kwazvo.

Akatarisa musenjuwari yekudenga, muapostora Johani akavona “temberi yaMwari . . . . yakazaruka neareka yesungano yake” ikavonekwa (Zvaka, 11: 19). Bhuku Hondo Huru rinowedzerawo mashoko aya: Mukati meNzvimbo Tsvene-tsvene, musenjuwari yekudenga, mutemo mutsvene wakanyorwamo zvakasimba-mutemo wakataurwa naMwari Pachake pakati pemheni dzeSinai ukanyorwa nemunwe wake pamahwendefa emambwe. Mutemo waMwari musenjuwari mudenga ndiwo chaiwo wekutanga, apo pakabva uya wakanyorwa pamahwendefa edombo sezvakanyorwa naMosesi muMabhuku Mashanu kuti pakanga pasina kukanganisa. Avo vakabatsirwa kunzwisisa kukosha uku vakatungamirirwa kuyera, kusashanduka kwechimiro chemutemo mutsvene.” —Ellen G. White, Hondo Huru, p. 434.

Apo Masabata ekutanga akadzidza Bhaibheri panyaya yesenjuwari, vakavona kukosha kwemutemo waMwari neSabata pakati pemutemo waMwari. Vakavona kuti kana mutemo waMwari wakaiswa muAreka Yesungano musenjuwari yekudenga, saka hauna kuperera pamuchinjikwa.

`Funga nezveSabata, iro mumamaira 1000/awa, rinovuya kwatiri vhiki imwe neimwe risingapotsi. Izvi zvinofanira kutivudzei nekukosha kwedzidziso yekusika? Ndeipi imwe dzidziso inesimba rakadai, uye inodzokorora kurangaridza kwadai?`
