---
title:  Zvokwadi Zvinokurira
date:   09/05/2024
---

Zvisinei nekurwisa kwemuvengi, basa raMwari panyika richasimukira kusvika pamusoro-soro. Evhangeri ichaparidzwa “kunyika dzose, kundudzi dzose, kundimi dzose, nekuvanhu vose” (Zvakazarurwa 14: 6). Hondo Huru pakati paKristu naSatani ichapera Kristu akurira zvakasimba masimba egehena. Vushe hwaMwari huchakurira zvakaipa, nechitema chichapedzwa nekusingaperi panyika yose. Zvakazarurwa 11 inotanga naSatani achiedza kuburikidza neShanduko yeFuranzi kuparadza chitendero cheChikristu nekubvisa kutenda muna Mwari, asi chitsauko chinopedzesera nekukurira kwevushe hwaMwari vakuru nemasimba ewakaipa. Inopa kurudziro kuvanhu vose vanopfuvura nemumiedzo inopisa nekuda kwaKristu nezvokwadi yake.  

`Verenga Zvakazarurwa 11: 15-18. Kana takatarisa mavhesi aya, ndezvipi zviitiko zvichaitika pakunopera kwenguva hwamanda yechinomwe painoridzwa? `

Humambo hwenyika ino hwava humambo waIshe wedu. Kristu akurira. Zvakaipa zvakaparadzwa. Jesu akakunda Satani aruza. Kururama kwakunda. Chokwadi chotonga. Tinoita zvakanaka kuteerera rairo inotevera: “Zvose zvinovakirwa pasimba remunhu zvichaparadzwa; asi izvo zvakavakirwa padombo reshoko raMwari risingashanduki zvichagara nekusingaperi.”—Ellen G. White, Hondo Huru, p. 288.

`Verenga Zvakazarurwa 11: 19. Ko Johani akavona chii chichizarurwa kudenga? Uye chii chaakavona paakatarisa mudenga?`

Temebri yaMwari mudenga yakazarurwa Johani akatarisa. Paakaramba akatarisa muNzvimbo Tsvene, akavona areka yesungano. Musenjuwari yeTestamende Yekare, yaiva rudzi rweiyo chaiyo iri kudenga, kubwinya kwekuvapo kwaMwari kwaiva pakati pemifananidzo yevatumwa yakavezerwa pareka yesungano. Mukati me areka maiva nemutemo waMwari. Kana nepo tichiponeswa nenyasha chete kuburikidza nekutenda, kuteerera mutemo waMwari kunoratidza kutenda kwedu kwechokwadi. Mutemo waMwari ndicho chipimo cherutongo (Jakobo 2: 12). Idi iri rinobva rakosha nekushanda munguva yekupedzisira (tarisa Zvakazarurwa 12: 17; Zvakazarurwa 14: 12). 
	
`Ko kupesana kwekusada Mwari kweShanduko yeFuranzi nemagumo anobwinya anoratidzwa muna Zvakazarurwa 11 anoti kudini kwatiri nhasi?`
