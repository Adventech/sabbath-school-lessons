---
title:  Zvapupu Zviviri
date:   05/05/2024
---

`Verenga Zvakazarurwa 11: 3-6. Nyora kana kutaura zvimiro zvishanu zvezvapupu zviviri zvinowanikwa mundima.`

Muna Zakaria, muprofita anovona miti miviri yemuorivi kumativi maviri ezvigadziko zvemwenje zvendarama-mufananidzo mumwe chete watinovona muna Zvakazarurwa 11. Zakaria anoudzwa kuti zvinomiririra “’vazodziwa vaviri, vanomira pamberi paJehova Mwari wenyika yose’” (Zakaria 4: 14). Miti yemiorivi inodira mafuta ayo muchigadziko chemwenje kuti chirambe chichipa chiedza. Tinorangaridzwa nezveMapisarema riya rakanyorwa: “Shoko renyu mwenje wetsoka dzangu nechiedza panzira dzangu” (Mapisarema 119: 105). Mafuta anomiririra Mweya Mutsvene (Zakaria 4; 2, 6). Chiratidzo chaJohani muna Zvakazarurwa 11 chinotsanangura Shoko raMwari rinoparidzwa nesimba reMweya Mutsvene kunyika. 

Zvapupu zviviri izvi zvinogona kuprofita nekudzivisa mvura kunaya kwenguva yezvinenge zvataura. Zvinogona kushandura mvura kuiita ropa, nekurova nyika nematenda. Neizwi raMwari, Eria akati mvura haichanayi panyika yeIsraeri, mumhinduro yemunyengetero wake mvura haina kunaya kwemakore matatu nechidimbu (tarisa Jakobo 5; 17). Akanamatazve, mvura ikodzoka mushure mevaprofita vaBaari vatadza kumisa kuwomerwa kwenyika (1 Madzimambo 17, 18). Mosesi, kuburikidza neShoko raMwari, akawunza matenda akasiyana-siyana muEgipita, kusanganisira kushandura mvura kuita ropa, asi Farao wakaramba kusunungura vanhu vaMwari (Eks 7). Avo vanotsvaka kukanganisira Magwaro vachapedzwa nemoto uchabuda mumuromo mavo. Mwari anoti, “Nekuti wakataura shoko iri, tarira, ndichakonzera kuti mashoko angu ari mumuromo mako ave moto, nevanhu vave huni, uchavapedza’” (Jer. 5: 14). Shoko raMwari rinoparidza rutongo pamusoro pe avo vanoriramba. Izwi rake rakaita semoto mumuromo. 

Muna Johani 5: 39, Jesu anotaura zvakasimba kuti Magwaro eTestamende Yekare anopupurira iye. Anotizve evhangeri ichaparidzwa “sechapupu” kunyika dzose (Mat. 24: 14), neTestamende Itsva, pamwechete neYekare, ndipo panobva kupupura uku. Izwi rinobva panzvimbo imwe chete (martys) ari mazwi anoreva zvapupu anoshandiswa muna Zvakazarurwa 11: 3.  Ko zvapupu zviviri izvi ndivanaani? Nekuda kwezvatavona muBhaibheri nezvimiro zvapiwa muna Zvakazarurwa 11, tinogona kuti zvapupu zviviri izvi Magwaro eTestamende Yekare neItsva, zvinozivisa chiedza chaMwari nezvokwadi kunyika.	 

`Makristu akawanda nhasi anowanza kuramba Testamende Yekare, vachiti haichashandi uye haichina basa nekuti tava neTestamende Itsva. Chii chakaipira pfungwa idzi?`