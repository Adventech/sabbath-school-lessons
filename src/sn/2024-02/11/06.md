---
title:  Chikara Chakabva Panyika
date:   13/06/2024
---

`Verenga Zvakazarurwa 13: 11-18. Ko chikara ichi chepiri chinosiyana sei nechikara chekutanga chemuna Zvakazarurwa 13?`

Chikara chekutanga chakasimuka kubva mugungwa; chechipiri chinobva “panyika” (Zvakazarurwa 13: 11. Gungwa rinomiririra “vanhu, ruzhinji, ndudzi nemarimi evanhu” (Zvakazarurwa 17: 15). Nyika, saka, inomiririra nzvimbo isina vanhu vakawanda munyika. Chikara chechipiri chinosimuka pedyo nenguva icho chikara chekutanga chinoratidza masimba acho  (Zvakazarurwa 13: 5). Kureva kuti, chinova nemukurumbira munguva dzingaita A.D. 1798.

Amerika ndiyo nyika inonyatsokwana mutsanangudzo idzi. Yakawana kuzvitonga muna A.D. 1776, yakavhotera bumbiro rehurumende yayo muna A.D. 1789, ikagashirwa senyika ine simba kupfuvura dzimwe dzose mukupera kwe1900.

Johanne anoenda mberi achiti, “Chakanga chine nyanga mbiri dzakaita sedzegwayana asi chakataura neshato” (Zvakazarurwa 13: 11). Nyanga muBhaibheri dzinomiririra simba. Kusiyana nechikara chekutanga, ichi hachina korona panyanga dzacho, kureva kuti hausi hushe hwedzinza huna mambo. Nyanga mbiri dzinomiririra mitemo miviri inotonga Amerika-zvematongerwe enyika nerusununguko rwekunamata.

`Verenga Zvakazarurwa 13: 11, 12. Ishanduko ipi yaunovona muchikara ichi, uye chinotaura sei?`

Nyika yakapfava negwayana inopedzisira yavakutaura seshato. Ino “chinobata nemasimba ose echikara chekutanga” (Zvakazarurwa 13: 12) nekusiya murairo wacho wekupa rusununguko munyaya dzekunamata, “ nekumanikidza nyika nevagere mukati mayo kuti vanamate chikara chekutanga” (Zvakazarurwa 13: 12). Amerika ichatungamirira mukumanikidza nyika yose kuti inamate chikara chekutanga nekugashira hutungamiririri hwapapa mune zvekunamata nezvematongerwe enyika. Chiprofita ichi chinoisa pachena kuti Amerika inogadzirira chikara mufananidzo-mubatanidzwa wekereke nehurumende-nekumanikidza vanhu vose kunamata mufananidzo uyu.

Chinoshamisa ndechekuti panguva yesimba rechikara ichi, Amerika yakanga isina simba rehondo kana hupfumi sezvayava nhasi uno.

`Funga nekusagadzikana kuri muAmerika nhasi. Ko izuva iri rimwechete ringatungamirira sei kukuzadziswa kwechiprofita ichi?`
