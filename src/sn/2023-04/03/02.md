---
title:  Kufamba Tichibva Munzvimbo Dzatakajaira
date:   15/10/2023
---

Kuti tigone kusvikira vamwe, Mwari anoda kuti tifambe tichibuda munezvatakajaira. Chidiso chekuramba tiri pakati pevanhu vekwedu vatakajairana navo chinogona kutungamirira kuchindini, kana huipi chaihwo. Kuipa uku ndicho chimwe chidzidzo chatinowana kubva munyaya yepa Bhabheri.

`Verenga Genesisi  11:1–9. Vanhu ava vakanga vaine chinangwa chei? Chii chavaida kuita, uye sei Mwari akapindira kuchikonesa?`

Nhoroondo yevanhu vepa Rusvingo rweBhabheri inoratidza zvavaidokwairira. Vairangana kugadzira chinhu chikuru, guta nerusvingo zvakanga zvisati zvamboonekwa panyika: “rusvingo rwunosvika kudenga, kuti tizviitire mukurumbira” (Genesisi  11:4). 

Kangani nhasi vanhu vachitsvaga kuita zvimwezvo? Zvimwe kuburikidza nezvematongerwo enyika, zvemitambo, mabhizimusi, kunyangwe munezveChitendero? Variko avo vanoda kuzvigadzirira mazita makuru. Pakupedzisira, zvinozova hupenzi hwakadini uye zvinoshaiwa maturo. (Ona Muparidzi. 2:1–11)

Bhaibheri rinoti muna Genesisi  11:4, vanhu ava vaida kuvaka rusvingo kuti varege kupararira nenyika yose. Vaida kuramba vakabatana kuti vazadzise zvido zvavo ivo. Asi Mwai akanga aine rimwe zano navo.

Vanhu ava vakanga vakabatana pabasa ravo. Asi “Jehovha akati. ‘kana vachitanga kuita zvakadai semunhu mumwe, zvino hakuna chavangakoniwa kuita.” (Genesisi  11:6). Chidiso chevanhu ava chakanga chakaipa.

Kunyangwe hazvo Bhaibheri risingati dyoo pafungwa iyi, Ellen White anoti vakanga vasinga vimbo naMwari paakati haachazoparadzizve nyika nemvura (Genesisi  9:14, 15). Vakafunga kuzvivakira chingavachengetedza pane kuvimba naMwari neShoko rake. Hazvinei kuti chinangwa chavo chaiva chei, Mwari akaziva hake kuti izvozvo zvaiva zvisina kuchena asi zvakazadzwa nechindini, nokudaro akavakonesa kubudirira pachirongwa chavo.

`Uri pakati here peboka kana rudzi rwevanhu vanongosununguka kana vari pachavo voga here? Ndedzipi nzira dzaungagona kusvikira avo vasiri verudzi rwako, kana mutauro kana nyika yako?`