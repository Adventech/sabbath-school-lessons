---
title:  Mweya waAbrahama weKunamata
date:   24/10/2023
---

`Verenga Genesisi  18:23–32 na Jakobho 5:16. Chii chatinodzidza apa maererano nesimba rekunamatira vamwe?`

Hurukuro pakati paAbrahama na Mwari mufananidzo, muenzaniso, wekunamatira vamwe. Abrahama muchitsauko ichi anoratidzwa semumiriri wevanhu veSodoma neGomora pamberi paMwari. Aivakumbirira, akavamiririra; kureva kuti, neimwe nzira akamira panzvimbo yaJesu, mumiririri wedu pamberi paBaba. Basa redu nhasi rinogona kungobudirira kana tikaita mhando dzeminamato yakadai.

Abrahama akanga adzidza kuda vagari veSodoma, Gomora, nemamwe maguta aiva pedyo. Ndiyo mhaka minamato yake yakanga iine kurevesa mumoyo. Akanga atomborwisana nemamwe madzimambo akanga apamba madzimambo eSodoma neGomora. Mushure mekukunda kwaAbrahama, Bera, mambo weSodoma, akauya kuzosangana naAbrahama aina Merekizedheki. Bera akakumbira kuti vanhu vake vadzorerwe kumisha yavo: “ndipe vanhu vangu, asi uzvitorere pfuma’” (Genesisi  14:21, ESV). Izvi zvinoratidza rudo rwamambo uyu kuvanhu vake. Sezvo chimwe chezvimiro zvikuru zvaAbrahama rwuri rudo, aidawo madzimambo eSodoma neGomora, akavanamatira pamwechete nevanhu vavo. “Rudo kumweya irikufa rwakasunda munamato waAbrahama.”—Ellen G. White, Patriarchs and Prophets, p. 140.

Abrahama akava nekuzvininipisa nekutsungirirra muminamato yake. Panguva iyo Mwari akagamuchira munamato wake, wekuzoponesa guta kana pakawanikwa vakarurama makumi mashanu, akaenderera mberi nekukumbira.

Basa redu harigoni kubudirira kana pasina munamato, munamato wekukumbirira vamwe. Mushure mekusangana neumwe munhu, mushure mekuparidza kana kudzidza Bhaibheri, tinofanira kunamatira vanhu vatinenge tabva kusangana navo. Mwari anonzwa minamato iyoyo nekubata moyo yevanhu ivavo. Hakuzi kugona kwedu kutaura kana mashoko edu anotendeutsa vanhu- asi kubata kwaMweya Mutsvene. Ndiyo mhaka, mubasa rose ratinoita, tichifanira kunamatira munhu wega wega watinenge tasangana naye. 

`Verenga VaRoma 8:34 na Vahebheru 7:25. Ndima idzi dzinotiudzei pamusoro pezvatinoitirwa naJesu, uye zvokwadi iyi inotibatsira sei kunzwisisa basa redu sevamiriri vevamwe vanhu?`
