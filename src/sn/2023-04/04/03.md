---
title:  Rudo rwaAbrahama Kumunhu Wese.
date:   23/10/2023
---

`Verenga Genesisi  18:16–33. Abrahama airatidza sei simba guru rerudo kuvanhu vose asigasarudzi rudzi, ndimi, chimiro kana ganda?`

Chimiro chechipiri chaAbrahama chatinoona muna Genesisi  18 rwaiva rudo rwake kuvanhu, kunyangwe kuneavo vaisanyatso ziva. Ichi chidzidzo chikuru kwatiri tose. Vanhu veSodoma ne Gomora vaiva vatadzi, vari kure kure nehunhu hwake, asi moyo wake wakanga wakazara nerudo kuvanhu vose asingatarisi chimiro, rudzi, ganda, mutauro, kwavanobva kana chitendero chavo.

Mwari, ipapo, akabva audza Abrahama pamusoro pepfungwa yake yekuparadza maguta eSodoma neGomora. “Ipapo Jehovha akati, ‘Nokuti kudanidzira kwe Sodoma neGomora kukuru, uye chivi chavo chakakomba kwazvo, ndichaburuka kuti ndivone kana zvavakaita zvakakura sokudanidzira kwakasvika kwandiri. Kana zvisizvo, ndichazivawo’ (Genesisi  18:20, 21). 

Nokuzvininipisa nomoyo wakarurama, Abrahama akapa chikumbiro chake kunaMwari: “ ‘Ngazvive kure nemi kuita zvakadaro, kuuraya vakarurama pamwechete navakaipa, kuti vakarurama vave savakaipa, ngazvive kure nemi. Mutongi wenyika yose haangaiti zvakarurama here?’” (Genesisi  18:25). 

Kuburikidza norudo rwake, Abrahama akava netariro yekuponesa vanhu vose mumaguta aya, kwete vakarurama chete. Zvirokwazvo, Abrahama aitoziva kuipa nekusarurama kwakanga kwakaita vagari vemaguta aya. Ndiyani anoziva nhau dzaizikanwa naye dzaitaurika pamaitiro evanhu ava? Uye panezvatinozivawo pamusoro pavo, sezvinobuda mundima iyi, senhau yaRoti neboka revanhu vakauya pamusha pake, (ona Genesisi  19:1–11), vanhu ava vakanga vakaipa kwazvo.

Asi Abrahama, achiziva hake rudo rwaMwari, akavakumbirira. Abrahama aiziva kuti vanhu vanogona kutendeuka vodzokera kuna Mwari. Kuna Abrahama, kuponesa vagari vemaguta aya kwaivapa mukana wekuzotendeuka.

Pakupedzisira, Abrahama akamisa chikumbiro chake paruzivo rwake rwemashandiro erudo rwaMwari kuvanhu. Iye pachake aanga aine rudo kuvatadzi, uye aiziva kuti kana hupenyu huchipo chete, tariro yekuponeswa ichipowo. 

`Sei kunamatira vamwe kuchikosha muhupenyu wemunamato? Kunamatira vamwe kunotibatsira sei kukura pamweya uye kuwedzera ruzivo rwedu rwerudo rwamwari kuvatadzi?`