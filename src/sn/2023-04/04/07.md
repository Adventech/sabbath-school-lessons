---
title:  Imwe Pfungwa
date:   27/10/2023
---

“Rudo kumweya irikufa ndirwo rwakasunda munamato waAbrahama. Nyangwepo aisema zvivi zveguta, aidisa kuti vatadzi vaponeswe. Chidiso chake chakadzama chekuponeswa kweSodoma, chinofanira kumutsawo chidiso chedu chekuponeswa kwevakarasika. Tinofanira kuvenga chitema, asi tinzwire tsitsi nerudo kuvatadzi. Takakomberedzwa nemweya irikuwira pasi nekushaiwa tariro, zvakangofanana nenguva yeSodoma. Zuva nezuva mutsa urikuenda uchipfigwa. Nguva yega yega ichipfuura, vazhinji varikuswedera kure nenyasha. Ko, riripiko izwi ringadaidzira vatadzi kuti vatize njodzi iri kuuya? Rwuripiko ruoko rwungakweva mutadzi kubva murufu? Varipiko avo vangazvininipisa pasi paMwari kukumbirira vatadzi nekutenda? 

“Mweya waiva muna Abrahama Mweya waKristu. Mwanakomana waMwari ndiye mumiririri mukuru wevatadzi. Uyo chete akaripa muripo wekuponeswa kwemunhu ndiye anonzwisisa kudhura kwemweya wemunhu. Kurwisana kukururu nemasimba akasikwa ndiko kwakaitwa naKristu achirwira mutadzi nerudo rwunopfuura kunzwisisa. Mukugomera kukuru pamuchinjikwa, achiremerwa nemutoro mukuru wezvivi zvenyika yose, akanamatirawo vaimutambudza, kumuseka nekumuuraya. “Baba, varegererei nokuti havana chavanoziva.” Ruka 23:34.”—Ellen G. White, Patriarchs and Prophets, p. 140.
	
“Abrahama akakudzwa nemarudzi akamutenderedza semuchinda anesimba nemutongi akachenjera. Haana kukonesa simba rake rekubatsira vavakidzani vake. Hupenyu hwake nechimiro chake, izvo zvaiva nemutsauko mukuru nezveavo vainamata zvifananidzo, zvakaita kuti vanhu vaone nyasha nekutenda kwezvokwadi. Kuterera kwake Mwari kwakanga kusingazununguswi, uye kutambanuka kweruoko rwake kwaibata vanhu kuchivapa vimbo nesimba rekushamwaridzana naye, zvekuti hukuru hwake pakati pavo hauna kukanganisika.”—Patriarchs and Prophets, pp.  133, 134.

**Mibvunzo Yekuzeya**:

`Ndeipi imwe mienzaniso muBhaibheri yevanhu vakagona kuzadzisa chinangwa chekudanwa kwavo? Ko Johani Mubhabhatidzi, tingati akabudirira here?`

`Verenga Genesisi  19:30–36. Inotiudzei pamusoro pechimiro chevamwe vakaponeswa kubva muSodoma?`

`Ndezvipi zvimwe zvidzidzo zvatinowana kubva mumuenzaniso waAbrahama pamusoro pekaitirwo kebasa revhangeri?`

`Funga neizvi: Ungati kukumbirira kwaAbrahama pamusoro peSodoma neGomora kwakabudirira here kana kukundikana`