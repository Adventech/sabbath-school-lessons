---
title:  Pauro naMwari Asingazivikanwi
date:   05/12/2023
---

Cherechedza kuti Pauro haana kuzvidza chinamato chenhema ichi kana vamwari venhema vevanhu veAtene. Akaunganidza zvaaikwanisa kushandisa, kunyangwe zvaiva zvishoma, akashandisa izvozvo.

`Verenga Mabasa 17:22, 23. Chii chaiitwa naPauro apa achiedza kusvikira vanhu ava neVhangeri?`

“Imi varume veAtene, pazvinhu zvose ndinovona kuti munonamata zvikuru” (Mabasa 17:22). Pauro akanga arikurumbidza vanhu vanonamata zvifananidzo! Chitendero chavo chakanga chakarashika zvachose, asi Pauro akarumbidza kuzvipira kwavo pakunamata.

Pauro akaenderera mberi, “Nokuti ndati ndichipfuvura, ndichicherechedza zvamunonamata . . . . ” (Mabasa 17:23). Pakutaura kwake pamusoro pezvaakadzidza pachinamato chavanhu veAtene, Pauro akaratidza kuremekedza chitendero chavo nevanhu vacho. Haana kuda kumhanya kuratidza kuti iye ndiye anoziva zvose anemhinduro dzose dzingadiwa kushandura vanhu. Asi ichokwadi kuti ndiye aiva nemhiduro neruzivo zvaidiwa nevanhu ava! Asi haana kuda kuzviratidza saizvozvo, nokuti zvaigona kukonzera kuti varambe kumuteerera achingotanga. Asi akaita kuti aonekwe semunhu anehanya nevanhu ava achitsvaga zvakanaka zvavo. Achitaura pamusoro pemashoko ekuti “KUNA MWARI ASINGAZIVIKANWI” (Mabasa 17:23), Pauro akashandisa mukana wekushandisa zvinhu zvaizikanwa nevose. Vanhu ava vaitenda muna Mwari (vazhinji vavo), chinova chakava danho repekutangira, kuti pazomuka kutaurirana kwakadzika.

Pauro haana kuseka pfungwa yeAtari yaMwari asingazivikanwi wavainamata. Asi akaratidza kuyemura pfungwa yekuti vanhu ava vaiva nehanya nekunamata zvekuti vaiita mukana wekuzvipira knunamata kunyangwe vaisaziva chavainamata, kureva kuti mavari maiva nenyota yekunamata.

Vakanga vakarasika here vanhu ava? Ichokwadi, asi vaigona kubatsirika. Chaikosha ndechekuti vaiva nechidiso chekunamata mukusaziva kwavo ikoko, saka Pauro akaona izvi kuti waiva mukana wekuti Mweya Mutsvene ashande mavari. Pauro akawana pekutangira mavari izvo zvaizomutsa moyo yavo.

`Ndeapi mazambuko kana nzvimbo dzekutangira dzaunofunga kuti ndiyo mikana ingakuzarurira hurukuro nevamwe vanhu vaunosangana navo?`