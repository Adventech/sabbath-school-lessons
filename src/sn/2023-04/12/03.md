---
title:  Mudare Rekutongwa Munyika Yehutorwa
date:   18/12/2023
---

Mushure mekupera kwehumambo hweBhabhironi nekusimuka kweMedo-Persia, vazhinji vevaJudha vakadzokera kumusha kwavo. Asi havazi vose vakadzokera, kuna vamwe vakasara vakararama kwenguva yakareba vari kunyika yeutorwa.

Taziva izvi, tava nekakunzwisisa nyaya iri muBhunku raEsteri. “Mumazuva iwayo, Mambo Ahashveroshi agere pachigaro chake choushe chakanga chiri paShushani panhare yaMambo” (Esteri 1:2). Nyaya ndipo painotangira, munguva yehumambo hwePersia, mukutonga kwaMambo uyu.

Muchitsauko chokutanga, Vahosi Vashiti vakarambwa naMambo, zvakazoita kuti atsvake umwe mukadzi kutsiva zvimbo yavahosi. Nokudaro ndipo patinoona kupinda mudariro kwaEsteri nehama yake Modhekai.

`Verenga Esteri 2:1–9. Ndima iyi inotidzidzisei pamusoro pezvakanga zvakatarisana naModekai naEsteri?`

Zvinoratidza sokuti, Modhekai, somushandi muimba yaMambo, waigara pasuwo remuzinda wamambo uye aigara muguta guru reShushani nemwanasikana wehama yake waakanga arera, Esteri. Nekuda kwechinzvimbo chavakanga vari, uye nokuti vaigara pavagara apa, vakanga vakanyura mutsika dzevaPersia. Ndicho chimwe chezvikonzero chinogona kunge chakakonzera kusarudzwa kwaEsteri kundomirawo pamberi pamambo nedzimwe mhandara dzeko: “Esteri wakatorwawo, akaiswa mumba mamambo akachengetwa naHegai mutariri wavakadzi.” (Esteri 2:8).

`Verenga Esteri 2:10, 20. Chii chaitika apa, sei Modekai akammukohomedza zvakadaro?`

Kunyangwe hazvo Bhaibheri risingatsanguri kuti ngenyi, hazvinetsi kufembera. Vatorwa vose vanogara muneimwe nyika vaine dzimwe tsika, sezvatichaona, kana vakachenjera, vaifanira kusataura pamusoro pemhuri dzavo kwavanobva kana vanhu vekwavo.

`Ndepapi paunofunga kuti zvakachenjera kusataura nezvekutenda kwedu? Tinofanira kudaro here? Kana tisingafaniri kudaro, nemahaka yei?`