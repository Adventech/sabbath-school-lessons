---
title:  Naamani
date:   27/11/2023
---

Kristu wakafira vanhu vose, zvisinei nekwavakabva, hupfumi kana chimiro. Mwari anoramba asinganeti kukwevera vanhu kwaari, kusanganisira neavo vanoiswa mumupanda wevane masimba, vasingatendi venyika ino (ona Ellen G. White, The Acts of Apostles, p. 416).

`Verenga 2 Madzimambo. 5:1–19. Chii chatingatora panyaya iyi chinoita nezvekusvikira vanhu neshoko raMwari`

Muna 2 Madzimambo 5:17–19, Naamani akaita zvikumbiro zviviri zvisina kujairika mushure mekuporeswa maperembudzi naMwari. Chekutanga, akakumbira kuti atore ngoro mbiri dzevhu kubva kwaIsraeri kuenda kuSiriya kuti agononamata Mwari Mupenyu. Anoti “Nokuti muranda wenyu haachanopi zvipiriso kana kuita zvibairo kunavamwe vamwari, asi kuna Jehovha (2 Madzimambo 5:17). Kunyangwe Naamani achiratidza kutiakanga ava mutendi muna Mwari wechokwadi, asi chikumbiro chake chokutanga chinoratidza kubata kwezvinamatio zvechihedheni mukati mepfungwa dzake. Mukuru wehondo dzevaSyriya uyu aifunga kuti Mwari waIsraeri aiva Mwari anofanira kuyereswa nevhu renyika. Kunyangwepo Naamani achibvuma kuti hakuna vamwe vamwari kunze kwaJehovha weIsraeri, haana kunge abva papfungwa yekuti Mwari uyu, nedzimwe nzira, akanga akabatana nenyika yeIsraeri. Nokudaro, aida kunonamata Mwari uyu ari munyika yake asi pavhu rekuIsraeri.

Chikumbiro chaNaamani chechipiri chinoratidza kurevesa kwekutenda kwake. Apo akanga asarudza kunamata Mwari wedenga chete, akaziva kuti kuita izvi ari munyika yake yezvifananidzo zvaisazova nyore. Uyewo, Mambo we Syriya akanga achinamata mwari weRimmoni, saka iye Naamani nebasa rake aizofamba akachengetedza mambo. Apo Naamani akanga asiri kusarudza kusiya basa rake kuna Mwambo wepanyika, aisada kuzoonekwa achipfugamira Rimmoni. Sezvo akanga apa moyo wake kuna Jehovha, Naamani aisada kuzoita zviga zvekuzopfugamira vamwe vamwari. Uye aisada kuti shoko rizosvika kuna Erisha rekuti akanga arikuita izvozvo.

Erisha akapindura kuchikumbiro chaNaamani achti “Enda hako norugare” (2 Madzimambo 5:19). “Mashoko aya ngarege kunzwika sekuti aitendera kana kusatendera chikumbiro chaNaamani. Aifanira kuenda norugare, kwete achinyunyuta kana kusanzwisisa. Mwari akanga amuitira zvakanaka, saka aifanira kuwana rufaro nerugare mukumuziva kwake nokumunamata. Naamani aiva mutendi mutsva, munhu aigona kuzokura pakunzwisisa kana aizoramba akabatirira pakutenda kwake kutsva. Mwari anotungamirira vatendi vatsva danho nedanho, uye anoziva nguva apo anozotarisira shanduko panezvimwe zvinhu. Pfungwa iyi inofanira kugara ichizikanwa neavo vanoshanda pakuponeswa kwemweya.”—The SDA Bible Commentary, vol. 2, p. 878.

`Ndezvipi zvidzidzo zvatinowana kubva panyaya iyi maringe nekubata kwatingaita vatendi vatsva, kuti tirege kuvakasikisa, zvikuru avo vanobva kuzvitendero zvisiri zvechiKristu?`