---
title:  Imwe Pfungwa
date:   06/10/2023
---

“Zano rekuponeswa kwedu haisi pfungwa yakazouya mumashure, kana pfungwa yakazouya Adamu aputsika. Asi yaiva kuzarurwa kwe “zvakavanzika zvisina kurebwa kusvikira panguva dzisingaperi’ VaRoma 16:25. . .. Kwaiva kuputunurwa kwezvimiso izvo kubva panguva isingaperi zvakanga zviri hwaro hwechigaro chaMwari.Kubva pakutanga, Mwari na Kristu vaiziva nezvekupanduka kwaSatani, uye nezvekuwa kwemunhu kuburikidza nesimba rakavanzika rekunyengera remupanduki. Mwari haana kusika chivi, asi akaona kuuya kwacho chisati chavapo, akagadzira nzira yekuzochigadzirisa. Saka rudo rwake rwakava rukuru kunyika, nokudaro akaita mhiko yekupa mwanakomana wake akaberekwa mumwe oga, ‘kuti ani nani anotenda kwaari arege kufa, asi ave noupenyu husingaperi.” Johani 3:16.”—Ellen G. White, _The Desire of Ages,_ p. 22.

“Kristu haana kumboudza vadzidzi vake kuti basa ravo raizova nyore. . . . asi kuti havaizosiiwa kuti varwe vari voga. Akavavimbisa kuti achange ainavo; uye kana vaizoenda mberi nekutenda, vaizofamba vari pasi pedziviriro yeziso rinoona pose. . . . Kunyangwe chete vachiteerera shoko Rake, nekushanda vakabatana naye, havaizokundikana. Endai kumarudzi ose, Akavaraira. Endai kumigumo yenyika irikure kunogara vanhu, muine chokwadi chekuti kuvepo Kwangu kuchange kuinemwi ikoko. Shandai muine vimbo nesimba; nekuti hakuna nguva ichauya yandichakusiyai. Ndichava nemwi nguva dzose, kukubatsirai kuita basa renyu, kukutungamirirai, kukunyaradzai, kukusanangurai, kukutsigirai, kukupai kubudirira mukutaura mashoko achakwezvera vamwe kuchiedza chedenga.”—Ellen G. White, _The Acts of the Apostles,_ p. 29.

**Mibvunzo Yekuzeya:**

`Funga zvazvinoreva kuti mashoko aMwari ekutanga kumunhu aputsika haasi ekuti “Chii chawaita?” kana kuti “Sei usina kunditeerera?” Asi mashoko ekutanga anoti “Uripi?” Kunyaradzwa kwakadini kwezvokwadi iyi pamusoro paMwari nechinangwa chake kwatiri nevadikanwi vedu?`

`Funga zvazvinoreva kuti Mwari pachake, muchimiro chaJesu, akauya panyika aiine chinangwa chekuzotiponesa. Pamuchinjikwa, Kristu akava kuratidzwa kwaMwari saMwari wechinangwa nebasa. Izvi zvinotiudzei pamusoro pechimiro chake?`

`Basa reVhangeri nderaMwari. Nokudaro achashongedza nekusimbisa vanhu pabasa iri. Nokuda kwechokwadi ichi, kana uchitarisa matambudziko anosanganikwa nawo mukuparidzira pasi rose, ungabatsirika sei kubva papfungwa yekuneta nekunzwa kusaringana nekutya?`