---
title:  Nheyo yeChiporofita
date:   06/11/2023
---

`Verenga Ruka 24:36–49. Chii chakaitika apa, uye sei chiri chinhu chaikosha pakuita kweVaapostora?` 

Zvinoshamisa kuti pekutanga vadzidzi havana kutenda nekuda kwekutya. Asi, mushure mekuona Jesu uye nekugutsikana kuti aiva mupenyu zvechokwadi vakatadzazve kutenda nokuda kwemufao (Ruka 24:41). Panenguva here yawakambotadza kubvuma chinhu kuti ichokwadi nokuda kwenyanya kunaka kwacho? Izvi ndizvo zvakaitika kuvadzidzi nekunevamwe vakanga vainavo mukamuri yepamusoro.

Dai Jesu akangovasiya vaine mufaro iwoyo bedzi, paakabva kwavari, kutenda kwavo kwaigona kubva kwaperera ipapo, uye nekufamba kwenguva, zvaibuda mavari vokanganwa nezvazvo, kana kutotanga kubvunzana kuti chaiva chokwadi here chiya?  Saka Jesu, haana kungogumira pakuvaratidza humboo hwemavanga ake kana nekudya hove pamberi pavo. Asi akaenda navo mumagwaro akavaratidza zvakanyorwa muvaporofita sehwaro hwebasa rake.  Zvichireva kuti, hazvinei kuti vakanga vaona humboo nameso avo, asi vaifanira kusimbisa zvanoziva nekuva nehwaro mumagwaro.	

“Awa ndiwo mashoko andakakuvudzai ndichiri pakati penyu, kuti zvinhu zvose zvinofanira kuzadziswa sezvazvakanyorwa mumurairo waMozisi naVaporofita naMapisarema pamusoro pangu” (Ruka 24:44).

Pano, tinoona chombo chinova simba rinosunda kuita basa, nekupupura: Shoko raMwari. Jesu aiziva kuti vadzidzi vasimbe panezvavanoziva, vaifanira kuziva kuti sei akafa, uye kuti rumuko rwake rwairevei. Kuziva kwavo kwaifanira kubva pakufunga nezvematongerwo enyika nehumambo hwepanyika, kuchizendama pakupedzwa kwechitema nekukunda rufu kwaKristu. Vhangeri yakanga yakakura kupfuura kubudirira kungaita Israeri pane zvematongerwo enyika. Vhangeri yaiburitsa pachena kukundwa kwaSatani naKristu uye yaisimbisa shoko rekuti, rimwe zuva, huipi hwose huri munyika huchaparadzwa, kuti nyika itsva ichasikwa, uye kuti Mwari achava pakati pevanhu vake. Jesu aka “zarura kunzwisisa kwavo” (Ruka 24:45) kuti vazive zvokwadi iyi, iyo vaifanira kuzogovera kunyika ichibva muShoko.

Zvatakaitirwa naJesu hazvigoni kumira nesimba kana zvisina hwaro muShoko Rake, kusanganisira nezviporofita zvonotendeka kunhoroondo yekuuuya kwake kwekutanga nekwechipiri. Kana zvokwadi iyi ikanzwisiswa zvakasimba, tinogona kuva takagadzirira kuenda kubasa. 

Wakadzika midzi zvakadini muzviporofita zvinotendeka kuuya kaviri kwaJesu? Zvikuru mumazuva ekupedzisira, sei tichifanira kuva nemidzi mushoko raMwari, kusanganisira nemuzviporofita zvake, uye sei kunzwisisa izvikuchikosha, kana takatarisa kuendeswa kweVhangeri?