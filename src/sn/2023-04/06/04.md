---
title:  Kumirira NeBasa ReVhangeri
date:   07/11/2023
---

Ruka 24 inopera nekukwira kwaJesu kudenga (Ruka 24:50–53). Asi hapazipo panoperera nyaya. Munyori Ruka anoenderera mberi nekunyora bhuku raMabasa. Chinguva apo Jesu asati akwira kudenga, akapa vadzidzi vake basa rekuita, vimbiso, uye akavaraira kuti vandomirira vari muJesrusarema kuti vagamuchidzwe “simba rinobva kudenga” (Ruka 24:49; onawo Mabasa 1:4–8).

Jesu akaraira vadzidzi kuti varambire paJesurarema kusvikira azadzisa vimbiso yekuvatumira Chakavimbiswa naBaba: (Mweya Mtsvene), uyo aizovapa simba rekuva zvapupu paJesrusarema, paJudhiya, paSamariya nemhiri. 

`Verenga Mabasa 1:12–26. Chii chaiitwa nevadzidzi avo vakanga vasvika zana nemakumimaviri, apo vakanga vakarindira?`

Jesu akanga apavadzidzi rairo iri pachena yebasa: vaifanira kuva zvapupu zvake kunyika. Saka, apo vakanga vakarindira, vaigadzirira basa iri nenzira mbiri. Chekutanga, Ruka anoti vakaenderera mberi mukunyengetera nokukumbira. Mupfungwa dzavo pakanga pasina kunyunyuta kana mubvunzo pane zvakataurwa naJesu kuti vaite, uye vose vakanga vagamuchira kutumwa uku. Izvi zvakasunda kubatana pakunyengetera. Ruka haatiudzi hake kuti vanyengetererei, asi zvinoratidza kut vainamatira njere, simba, nehushingi hwekuti vagone kuita basa pamwechete. Uyu muenzaniso wakadini kwatiri?  

Chechipiri chavakaita pakurindia kwaiva kugadzirira nzira dzekuzoita basa. Judasi akanga auraisa Jesu iye ndokuzviuraya. Izvi zvakasiya nzvimbo yake isina munhu pakati pegumi navaviri. Saka, apo vakanga vakamirira, vakatsvaga kutungamirirwa naMwari pakuwana anotsiva nzvimbo yaJudhasi. Apa, vadzidzi vakanga vari kurongeka pakati pavo vachigadzirira kutanga basa ravo. Pakuita izvi, Petro akamira semutungamiri wavo.  Hakuna akapikisana nazvo, vose vakaona njere dzaMwari mazviri. Pakanga paine kutenda kuti Mwari akanga ari kushanda pakati pavo. Nguva yavo yekurindira yakanga isiri yekuzorora asi yakazadzwa nezvirongwa zvekugadzirira basa.

Apo takarindira kudururwa kweMweya Mutsvene kuzotibatsira kupedzisa basa guru raMwari, tinofanira kubatana tichikurudzirana (VaHebheru 10:24, 25), tichinamatira Mweya Mutsvene waMwari. Uyewo tinofanira kunge tichirongeka pazvinhu zvaMwari seSangano tiine chinangwa chaMwari chekuponesa vakarasika.

`Ungadzidza sei kumirira Jehovha asi usingarashi moyo? Iyezvino, apo wakarindira, ungashandise nguva yako sei, sezvakaitawo vadzidzi panguva iyi?`