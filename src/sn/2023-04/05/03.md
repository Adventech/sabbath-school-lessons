---
title:  'Zvikonzero zvedu: Miono yekunyepa'
date:   30/10/2023
---

Dutu parakasimuka, Jona akazvipa mhosva (Jona 1:1–12). Kaitiro kake hakaenderani nemaonero nekanzwisisiro kaiita vanhu venguva yake pamusoro paMwari kana ‘vamwari’. Vaitenda kuti ‘vamwari’ ndivo vaitonga nyika dzavo, asi gungwa, vaitenda kuti ndiro ugaro hwemweya yakaipa. Mumanzwisisiro evanhu ava vaifamba nechikepe, paidiwa chibairo chekupodza hasha dza ‘vamwari’. Munyangwe zvazvo Jona akanga ari muHebheru, zvinoratidza sekuti aivewo nekutenda kwakanga kwakakanganiswa netsika dzaitendwa nemarudzi enguva yake. 

`Verenga Jonah 2:1–3, 7–10. Ndima idzi dzinoburitsa zvakadini pfungwa yekuti Jona akazotanga kunzwisisa huvepo hwaMwari?`

Kunyangwe Jona akanga ari kutiza achibva munharaunda yaitora Jehovha saMwari wavo, akazodzidza nenzira yakaoma kuti kunyangwe akaenda kunyika dzeutorwa, Jehovha ndiye mutongi. Mhepo nemananda ndezvaMwari. Kunyangwe nehovewo ndedzake. “Nyika ndeya Jehovha nokuzara kwayo.” (Mapisarema 24:1). Moyo waJona wakatendeukira kumutongi wenyika negungwa, ndokubva areurura, akaponeswa.  

Nesuwo tinekusanzwisisa kuti Mwari anoda kuti tiitei. Kumwe kusanzwisisa kwatinako ndekwekufunga kuti Mwari anongotsvaka kuti tishandire ruponesorwedu uye kuti tizvibvise kubva muhuipi hwenyika. Kunyangwe tichiudzwa kuti tizvichengete “tisingasvibiswi nenyika’ (Jakobho 1:27), chatinofanira kunyanya kutarisa kuona kuti taendesa here zvikomborero zvaMwari kune vanoda kuponeswa.

Kumwe kusanzwisisa kunoita kuti tisagamuchira kutikokera kwaMwari kubasa ndekwekufunga kuti kubudirira kwedu kunobva pakugona kwedu. Hatimbogoni kuponesa mweya umwechete sekutadza kwaingaita Jona kuponesa guta reNinivha. Tinogona kubatwa nepfungwa ye “kuva muponesi” mubasa iri. Kudanwa kwedu hakusi kwekunoponesa vanhu asi kwekushanda naMwari mubasa rake rekuponesa. Tinopa huchapupu hwekushanda kunoita Mwari mukushandura hupenyu hwedu, asi Mwari ega ndiye anogona kukwevera vanhu kwaari. Isu tinongogona kudyara mbeu dzezvokwadi, asi Mwari bedzi ndiye anogona kushandura moyo. Tinowanzosanganisa redu basa neraMwari, zvinozoita kuti vanhu vawane zvikonzera zvekuzozeza kuita basa raMwari. Ichokwadi kuti Mwari akashandisa Jona, asi ndiMwari, kwete Jona akashandura Ninivha. 

`Kuwana Mweya kwakaoma, kwakaomesa zvekuti vanhu voga havangazviiti. Tingadzidza sei, kutendera Mwari kuhwinha mweya, asi kuburikidza nekushanda nesu nekupupura kwedu, nehupenyu hwedu?`