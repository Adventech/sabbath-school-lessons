---
title:  Nzira yaJesu neMhinduro
date:   13/11/2023
---

Bhaibheri rinotiudza kuti gweta iri rakauya kuzoyedza Jesu, asi Jesu aiziva hake zvaaida kuita. Ichokwadi kuti Mwari anoziva zvinodokwairira nekudiwa nemoyo yedu kupfuura zvatinoita isu. Uyewo hatigoni kuziva moyo nepfungwa dzevanhu vanotibvunza mibvunzo, tingazvigona here? 

Dzimwe nguva vanhu vezvimwe zvitendero vanotibvunza pamusoro pechitendero chedu. Semuenzaniso, shamwari dzedu vechitendero cheMuslim vanotibvunza mibvunzo inechekuita nehumwari hwaJesu, sekuti, “ndepapi muBhaibheri Jesu paakataura kuti Iye ndiMwari” kana kuti “Sei muchiti kuna Mwari mumwe imwi muine vanhu vatatu vamunoti humwari hwevatatu (trinity)? Kunyangwe mibvunzo yakadai ichiita kunge kudenha, asi kudisa kwemoyo kutsvaga Jesu kunogona kunge kuripo, kana kuti nyota inogona kunge iri mumoyo yevabvunzi. Hatigoni kuziva moyo yavo, uye hatifaniri kuziva. Chatinofanira kungoita kubatsira vamwe vanhu nenzira dzose dzatingakwanisa, zvisinei nezvakavanzika zviri mumoyo yavo.

`Verenga Mateo 26:56; Mabasa 17:11; 1 Vakorinde 15:3, and 2 Timoti 3:16. Ndima idzi dzinotibatsira sei kunzwisisa mhinduro yaJesu kugweta iri muna Ruka 10:26?`

Dzimwe nguva tinoda mhinduro asi hatiiti basa rekuti tidziwane. Jesu akati: “Ko pamurairo pakanzi kudiniko? Unorava sei” (Ruka 10:26). Jesu akanongedza chimwe chidzidzo chinokosha. Panzvimbo yekuteerera kune zvatinoudzwa nevamwe, tinofanira kuzviverengera tega magwaro (Shoko raMwari). Mhinduro dzitorimo kare, uye Mweya Mutsvene unoshanda kutibatsira kuona zvatinofanira kuita.

Mwari akatipa Shoko Rake. Mariri tinogona kuwana chokwadi chose chatinoda kuziva maringe nemararamiro atinofanira kuita, chokwadi chekuti tingabata vamwe sei, uye kuti tingawane sei hupenyu husingaperi. Ichokwadi kuti kune basa revadzidzisi nevashumiri, asi pakupedzisira, tinofanira kuenda kuBhaibheri ndiko kune zvokwadi inokosha. “Shoko renyu ndiwo mwenje wetsoka dzangu, nechiedza panzira yangu” (Mapisarema 119:105). Ndima iyi haisingori detembo; ichokwadi chinoyera, chinotinongedzera kuShoko raMwari nekukosha kwaro kumutendi.

`Jesu, ndiye Shoko raMwari rakava nyama, saka aigara achinongedzera vanhu kwariri. Izvi zvinotiudzei pamusoro pekukosha kweBhaibheri uye kuti sei tichifanira kuramba dzidziso dzose dzinotsvaga kudukupisa zvokwadi yeBhaibheri?`