---
title:  Kunyengeterera Rugare RweJerusarema
date:  11/03/2024
---

`Verenga Mapisarema 122: 1-5. Ko vashumiri vanovonei pavanosvika Jerusarema? Vanotarisa kuwanei muJerusarema?`

Mapisarema 122 inosimbisa kufara kwevafambi pavanosvika Jerusarema. Nzendo dzekunonamata kuJerusarema dzaifadza chaizvo apo vanhu vaMwari vaisangana katatu pagore kupemberera kunaka kwaMwari kwavari munguva dzakapfuvura naikozvino (Deuteronomio  16: 16). Jerusarema ndipo paiva pakati pevupenyu wenyika yose nekuti ndipo paiva “neZvipupuriro zvaIsraeri” (Mapisarema 122: 4) nezvigaro zvekutonga (Mapisarema 122: 5). “Zvipupuriro zvaIsraeri” zvinoreva senjuwari dzimwe nguva yaidadzwa kuti “tabenakeri yeZvipupuriro” (Ekisodho 25: 22). Zvigaro zvakagadzwa kuti kutonga kutange zvinotaura nezve nzira yezvematare muJerusarema (2 Samueri 8: 15). Murwendo rwekunonamata panedzimwe nguva ndipo apo mumwe aigona kuvona nekuwana kururamisira. Kutendeka kuna Mwari nekururamisira vanhu zvakanga zvisingambofaniri kuparadzaniswa.

`Verenga Mapisarema 122: 6-9. Ndechipi chikuru chiri kunyetererwa nevanhu vaMwari?`

Kunyengeterera rugare rweJerusarema kunokoka maropafadzo aMwari pamusoro peguta nevagari varo, uye zvinobatanidza vanamati, zvichikonzera rugare rwekuparadzana (Mapisarema 122: 8). Jerusarema rinogona kuva guta rerugare kana rugare pakati paMwari nevanhu ruripo, nepakati pevana vaMwari pachavo. Saka, kunyengeterera rugare rweJerusarema zvichizivisa rukoko kuvanhu vaMwari kurarama nerugare naMwari uye mumwe nemumwe. Murugare rweJerusarema, vanhu vanobudirira (Mapisarema 147: 12-14).

Mapisarema rinotidzidzisa kuti munyengetero wekugara zvakanaka kweruwa rwevatendi kunofanira kuva ndicho chinangwa cheminyengetero yevana vaMwari nekuti vanhu vaMwari vakasimba nevakabatana ndivo vanogona kuparidza mashoko akanaka rerugare rwaMwari neruponeso kunyika (Johani 13: 34, 35).

Kunyengeterera rugare rweJerusarema kuchiri mukana nebasa revatendi nekuti zvinochengetedza kutenda  munguva dzekupedzisira dzekuvuya kwevushe hwaMwari hwerugare, uho huchabata nyika yose risiri guta reJerusarema chete (Isaya 52: 7; 66: 12, 13; Zvakazarurwa 21-22).

`Ndezvipi zvatingaita mukushandira runyararo pakati pedu sevanhu ikozvino?`