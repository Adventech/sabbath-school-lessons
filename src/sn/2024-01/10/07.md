---
title:  Kudzidza Kuenda Mberi
date:  08/03/2024
---

Verenga Mabasa 7 na VaHebheru 11. Ko Testamende Itsva inoti kudini nechinangwa chaicho chaMwari chekutungamirira vanhu vake munhoroondo?

MaMapisarema enhoroondo huchapupu hune simba  hwekutenda kwaMwari kuvanhu vake. Chimwe nechimwe chaiitika kare kuvanhu vaMwari kwaiva kutungamirira kwaienda kukuzadziswa kwechitsidzo chitsvene cheMuponesi wenyika munaJesu weNazareta. Kunyange miedzo inowanza kushungurudza vanhu vaMwari nekuvakonzera kufunga kuti Mwari avasiya, zvose zvaiva muhurongwa hwehutongi hwaMwari nenzira yekutungamirira kwake nekuti Mwari ndiye anobata vushe woga munhoroondo yose. Munyori weMapisarema anoisa idi iri nenzira yehumhizha hukuru zvekuti kunyange kusateerera kwevanhu hakunganisi Mwari kuchengeta kutenda kuvanhu vake nekuzadzisa zvitsidzo zvake. Asi, vasina kutendevuka nemapoka asina kudaira havana kuiswawo musungano yezvikomborero, uye magumo avo anonyadzisa kwazvo  achabatsira seyambiro inogara nekusingaperi yekuparadzwa kwevupenyu husina kana kuti hunopikisana naMwari.

MaMapisarema anokurudzira vana vaMwari munguva dzose kuvimba munaShe nekuramba vakatendeka kwaari. “Hatina chatingatya nezveremangwana, kunze kwekuti takanganwa nzira iyo Tenzi vakatitungamirira, nedzidziso yavo kare.”-Ellen G. White, Life Sketches of Ellen G. White, p. 196.

Kuti vanhu vaMwari vaende mberi nekusatya, vanofanira kuziva zvakaitika munhoroondo yavo. Ellen G. White anokurudzira vatendi kuti vaverenge Mapisarema 105 na 106 “kanosvika kamwechete pavhiki kana vatotadza.”—Testimonies to Ministers and _Gospel Workers_, p. 98.

Nhoroondo yevanhu vaMwari inoratidza kuti hakuna chipikirwa chakaitwa naMwari mushoko rake chichasiiwa chisina kuzadziswa. Izvi zvinosanganisira zvose zvitsidzo zvezvitsvene zvevanhu venguva ino nezvichavuya zveKudzoka Kwechipiri kwaKristu, zvichagadza vushe hwaMwari hwekururamisira nerugare panyika itsva.

**Mibvunzo Yekutaurirana**:

`Ndezvipi zvikomborero zvekurangarira kutendeka kwekutungamirira kwaMwari vanhu vake kare? Ndeapi matuso anobva mukukanganwa kana kushaya hanya nezvidzidzo zvekare? Ko tingazvirarama sei izvi isu, sekereke yakadaidzwa kuita zvimwe chete izvo zvakanga zvakadaidzirwa Israeri yekare kuita?`

`Ko MaMapisarema anotikurudzira sei kuvona kutungamirira kwaMwari muvupenyu hwedu nekutibatsira kutsungirira nekuvimba mukubata vushe kwaMwari nekutonga pasi rose, kunyange zvisiri nyore kuzvinzwisisa kuti zviri kuitikirei saizvozvo?`

`Ko tingaita sei kuti kudzidzwa kwenhoroondo yevanhu vaMwari kuve nemukurumbira mukunamata kwemumwe nemumwe wedu kana kwedu seboka guru? Ko tingazvironga kuti tinyatsotaurira vana vedu sei nezvenhoroondo yevanhu vaMwari yazvino-zvino?`