---
title:  Kutendeka KwaJehova Kusingamiswi
date:  03/03/2024
---

`Verenga Mapisarema 78. Ndezvipi zviitiko zvitatu zvinoratidzwa muMapisarema iri? Ko Asafi anobuda nezvidzidzo zvipi zvinoramba zvichiitika munguva imwe neimwe?`

Kutarisazve nhoroondo yeIsraeri kunoratidza kutendeka kwaMwari nekusatendeka kwaIsraeri. Zvinofanirawo kudzidzisa mazera anotevera kuti vasadzokorora zvakaitwa nemadzibaba avo asi kuvimba naMwari nekuramba vakatendeka kusungano yake. Muimbi anoshandisa zvekare semufananidzo (Mapisarema 78: 2), zvinoreva kuti vanhu vanofanira kufungisisa shoko reMapisarema nekutsvagurudza zvazvinoreva kwavari. Mapisarema 78:2 chiprofita chinotsanangura nzira yaJesu yekudzidzisa mumifananidzo (Matteo 13:34, 35).

Mapisarema iri rinotarisawo nguva idzo dzeEkisodo (Mapisarema 78:9-54), kugara kwakaitwa muKenani (Mapisarema 78: 55-64), nenguva dzaDavidi (Mapisarema 78:65-72). Rinoratidzawo mabasa makuru akaitwa naJehova nematuso ekutyora sungano yaMwari kwakaitwa navanhu.  Nhoroondo yeIsraeri inoratidza kudarika kwevanhu nenzira dzakasiyana-siyana, zvikuru sei kunamatwa kwezvifananidzo (Mapisarema 78:58).

Muimbi sezvinei, anosimbisa mudzi wekusatendeka kwaIsraeri: vakakanganwa zvavaiva vakaitirwa naMwari, havana kuvimba naMwari, vakaidza Mwari (Mapisarema 78:18, 41, 56), vakamupandukira, nekutadza kuchengeta mutemo wake, sungano yake nezvipupuriro zvake (Mapisarema 78: 10: 37, 56). Mukusimbisa nzira idzi dzose dzekusatendeka, muimbi anotaura nezvekurambwa kweIsraeri munhoroondo kwakabva muchitema chikuru, chinova, kukundikana kwevanhu kuvimba munaJehova (Mapisarema 78:7, 8).

Kana munhu achiverenga Mapisarema, munhu anobatwa nekusindimara kwaigara kuri muvanhu nehupofu hwepamweya, zvichipesana nemwoyo murefu nenyasha dzaJehova. Nei zera rimwe nerimwe idzva rakanonoka kudzidza?

Tisati tanyanya kupa mhosva mazera ekare tinofanira kuzvifunga isu. Hatisi kukanganwawo here mabasa aMwari ekare anoshamisa nekushaya hanya nezvinodiwa musungano? Mapisarema harisi kukurudzira vanhu kuvimba nemabasa avo. Asi, Mapisarema 78 rinoratidza kusabatsira kunoita zvidiso zvevanhu kunze kwekuti zvakadzika midzi nguva dzose mukutendeka kwaMwari nekugashira nyasha dzake. Hondo dzisingabudiriri dzevanhu vaMwari (Mapisarema 78:9, 62-64) dzinofumura chidzidzo cheMapisarema chekuti mabasa evanhu pasina kutendeka kuna Mwari akananga kukukundikana.

`Wakadzidzei kubva mukukanganisa kwako, kana kuti unofanira kudzidzei?`