---
title:  “Dai Imi Jehova Mairangarira Zvisakarurama Zvangu”
date:  13/02/2024
---

`Verenga Mapisarema 130. Ko kuipa kwechitema netariro yemutadzi zvinoburitswa sei apa?`

Kutambudzika kukuru kwemuimbi kune chekuita nezvivi zvake iye (Mapisarema 130:3, 8). Zvivi zvevanhu zvakaipa zvekuti zvinogona kuparadzanisa vanhu naMwari nekusingaperi (Mapisarema 130:3). Magwaro anotaura nepakanyorwa zvivi zvakachengeterwa Zuva Rerutongo (Danieri 7:10; Zvakazarurwa 20:12) nemazita evatadzi achibviswa mubhuku revupenyu (Ekisodho 32:32; Mapisarema 69:28; Zvakazarurwa 13:8).

Muimbi saka anokwidza nyaya yake kuti aregererwe naMwari, izvo zvinodzima pakanyorwa zvivi (Mapisarema 51:1, 9; Jeremia 31:34; Mika 7:19). Anoziva kuti “hausi hunhu hwaMwari hwekugara akatsamwa. Rudo rwake runogara nekusingaperi. Kutsamwa kwake kunomutswa nekutadza kufarira rudo rwake. . . . Chinangwa chekutsamwa kwake hachisi chekukuvadza, asi kuporesa munhu; hachisi chekuparadza asi kuponesa vanhu vesungano yake (tarisa Hosea 6:1, 2).”-Hans K. LaRondelle. Zviripachena kuti chidiso chaMwari chekuda kuregerera zvivi, asingadi kuvaranga, zvinosunga kukudza Mwari (Mapisarema 130:4; VaRoma 2:4). Kunamata kwechokwadi kwakavakirwa pamusoro pekuda chimiro chaMwari, zvisingabvi mukutya.

Vana vaMwari vanodaidzirwa kumirira pana Jehova (Mapisarema 27:14; Mapisarema 37:34). Izwi rechiHeberu _qawah_, “kumirira,” rinonyatsoreva “kutatamuka,” ndipo panobvawo izwi rechiHeberu rinoti “tariro.” Saka kumirira Jehova hakusi kusawana zvaunoita hako wakangozorora uchisuwisa asi kuvanetariro “kutatamuka” kana kumirira wakatarisira kupindira kwaShe. Tariro yemuimbi haisi mukutarisira kwake kwakazara neshungu, asi muShoko raMwari (Mapisarema 130:5). Kumirira kuna Mwari wakatendeka hakusi kupedza nguva, nekuti, kana rima revusiku rapfuura, mangwanani erudzikinuro runoera anosvika.

Tarisa uwone kuti kuchema kwemuimbi kunoshanduka kova kwevanhu vose (Mapisarema 130: 7, 8). Rugare rwemunhu mumwe chete haruna kuparadzaniswa nerwevanhu vose. Saka, munhu haazvinamatire iye oga asi nenharaunda. Sevatendi, tiri rutivi rwenharaunda, uye zvinobata vanhu mumusha matinogara zvinobatawo munhu wose.

`Funga nezvemubvunzo uyu, “Dai imi Jehova mairangarira zvakaipa, Haiwa Jehova, ndiani aingamira?” (Mapisarema 130: 3). Ko izvi zvinorevei kwauri woga? Waingadai uripi kudai Jehova vaichengeta zvakaipa zvako?`