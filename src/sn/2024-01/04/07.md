---
title:  Kudzidza Kuenda Mberi
date:   26/01/2024
---

Tinogona kudzidza kubva kuna Jakobo kuita munamato waipapo-ipapo nekuratidza kuvimba munaMwari nemwoyo wose.

Mapisarema akanosimbisa kutenda kwedu muna Mwari ari Vutiziro hwedu husingakundikani kune avo vanoisa vupenyu hwavo mumavoko ake anesimba. “Mwari achaitira zvinhu zvikuru avo vanovimba naye. Chikonzero nei vanhu vanoti ndevake vachishaiwa simba ndechekuti vanonyanya kuvimba nenjere dzavo, vasingapi Jehova mukana wekuratidza simba rake nekuda kwavo. Achabatsira vana vake vanotenda mumatambudziko ose anovawira vasina kugadzirira kana vangaisa rusimbiro rwavo rwese maari nekumuteerera nemwoyo wose.”-Ellen G. White, pp. 493.

Asiwo mamwe Mapisarema anogona kukonzera dambudziko guru kwazvo kana zvaanovimbisa, nezviri kuitika izvozvi muvupenyu hwedu zvisingawirirani. Munguva dzakaita saidzodzo, tinongofanira kudzidzira kuvimba mukunaka kwaMwari, kwakanyanya kuratidzwa pamuchinjikwa.

Uyezve, mamwe Mapisarema anogona kushandiswa kukurudzira tariro dzenhema. Mhinduro yaJesu kukushandiswa kusina kunaka kwakaitwa Mapisarema 91: 11, 12 naSatani zvinoreva kuti kuvimba naMwari hakufaniri kunyonganiswa nekuedza Mwari (Mateo 4: 5-7) kana kufungidzira kuti kana ndikakumbira Mwari anogona kuita zvinopesana nekuda kwake.

“Kukunda kukuru kukereke yaKristu kana kweMukristu mumwe chete hakusi uko kunowanikwa netarenda kana nedzidzo, nefuma kana nekuitirwa zvakanaka nevanhu. Kukurira uko kunowanikwa pamberi paMwari, mukuperera, nekugomera kwekurevesa kune kutenda kwakabatirira paruoko rwakasimba runesimba.”-Ellen G. White, pp., p. 203.

**Mibvunzo Yekutaurirana**:

`Muboka rekudzidzira, tauriranai mhinduro yemubvunzo wekupedzisira wechidzidzo cheTuesday wezvekuvimba muna Mwari pakati pematambudziko kana zvinhu zvakushatira chaizvo. Ko mumwe anganzwisisa sei zvinhu izvi nemaitikiro azvo, kunyange nezvidzidzo zvinoshamisa zviri muna Mapisarema nezvekudzivirira kwaMwari? Fungazve neizvi: ko muimbi haana here kunyora nezvezvitsidzo izvi zvinoshamisa, kutambudzika kana kuziva nezvevanhu vakatendeka vakazviitawo?`

`Ko tingagona kuva nekuvimba munaMwari muzvimiro izvi sei (semuenzaniso, Mapisarema  91: 14; Mapisarema  143: 8, 10; Mapisarema  145: 18-20)? Chii chingatikonzera kurasikirwa nekuvimba uku? Ko kuvimba muna Mwari munguva dzakanaka kwakakosherei kudzidza kuvimba maari munguva dzisina kunakawo?`