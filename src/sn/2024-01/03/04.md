---
title:  Mwari Ndiye Mutongi
date:   16/01/2024
---

`Verenga Mapisarema 75. Nemhaka yei kuzvikudza kwevasakarurama kuri pasina?`

Sezvo Mutongi Mukuru Wepasi rose Jehova variivozve Mupi Wemutemo (Mapisarema 99:7) Nemutongi wekupedzisira (Mapisarema 98:9, 97:2). Vasakarurama vanogara vachipikisa nekutyisisidzira kurongeka kwakaiswa naMwari panyika, asi Jehova vachatonga nyika nekugumisa hutongi hwevasakarurama (Mapisarema 75:8-10, Mapisarema 96:13).

Muna Mapisarema 75, mifananidzo yakawanda inoratidzwa yekuparadzwa kwevasakarurama kusingazoregi kuvuya. Mufananidzo wemukombe unewaini tsvuku (Mapisarema 75:8) unozivisa nekukura kwekutsamwa kwaMwari (Jeremia 25:15, Zvakazarurwa 14:10). Kugura nyanga dzevasakarurama zvinoratidza kuguma kwesimba ravo nehutongi hwavo nyanga dzevakarurama ipapo dzinenge dzichisimudzirwa (Mapisarema 75:10). Mwari vanosarudza “nguva yakafanira” (Mapisarema 75:2) kana “nguva yakatarwa” yerutongo rwavo. Rutongo rwekuparadzanisa vakarurama nevasina ruchaitwa pakuguma kwenguva (Mapisarema 96:13, 1 VaKorinde. 15:23-26).

Jehova vanodenha mwoyo yevanhu senzira yekutanga kwerutongo. Verenga Mapisarema 14:2. Zvakafanana nezviri muna Genesi 6:5, 8. Matsamba aya ose anoratidza kuti kutonga kwaMwari nyika kunotangirwa nekuwongorora sebvunzo yaMwari muvupenyu hwevanhu nekutsvaka vose vaangaponesa. Rutongo urwu dzimwe nguva runodaidzwa kuti “rutongo rwekufeya feya,” Mwari pavacharwira vakarurama nekusarudza zvinoitirwa vasakarurama.

Zvinoshanda sei? 

Pakutanga, Mwari vanodzikinura vanhu vavo kubva kune vasina kururama (Mapisarema 97:10, Mapisarema 146:9) nekupfekedza korona yeruponeso kune vakazvininipisa (Mapisarema 149:4). Chechipiri, vasakarurama vasina kutendevuka vanoparadzwa nekusingaperi (Mapisarema 97:3). Mamwe Mapisarema anotsanangura kusabatsira kwezvombo zvehondo zvevanhu kurwisa nazvo nezuva reRutongo Rutsvene (Mapisarema 76:3-6). Jehova ndiMwari vanoregererawo, kana nepo vachiranga vanhu nekuda kwezvakaipa (Mapisarema 99:8). Vanhu vaMwari, vasiri vasina kururama chete, vachabvunzwa zvavakaita pamberi paMwari (Mapisarema 50:4, Mapisarema 135:14).

Mapisarema anozivisa pfungwa imwechete iyi inoiswa pachena mutsamba dzeBhaibheri, kuti rutongo rwaMwari ruchatanga nevanhu vaMwari rwozoinda mupasi rose (Deut 32:36, 1 Petro 4:17). Muimbi anochema kuna Mwari kuti vamutonge asi achitsamira pakururama kwaMwari mukumurwira (Mapisarema 7:8-11; Mapisarema 139:23, 24).

`Mapisarema anotikokera kufarira kuvuya kwerutongo rwaMwari (Mapisarema 67:4, Mapisarema 96:10-13, Mapisarema 98:4-9). Ko rutongo rwaMwari inyaya yakanaka sei kune avo vanofukidzwa neropa raKristu?`