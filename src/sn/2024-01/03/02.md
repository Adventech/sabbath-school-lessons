---
title:  Jehova Vakatiita
date:   14/01/2024
---

`Verenga Mapisarema 8 na Mapisarema 100. Ko Mwari nevanhu vanoratidza sei muMapisarema aya? Ko Mapisarema aya anoratidzei nezvechimiro chaMwari?`

Kusika kune basa rakakosha kwazvo muMapisarema, kusimudzira hutongi hwaMwari. Matenga, ari “Mabasa emavoko ake,” anoratidza mbiri nesimba rake (Mapisarema 19: 1-4; Mapisarema 97: 6). Zita raMwari iguru mupasi rose (Mapisarema 8: 1, 9). Jehova vakasika zvinhu zvose; uye havana mavambo (Mapisarema 93: 2) uyezve havana magumo (Mapisarema 102: 25-27). Vanogara nekusingaperi uye vakuru kuna vamwari vedzimwe ndudzi, vanongova “mabasa emavoko evanhu” (Mapisarema 115: 4), hakuna zvimwe. Zvifananidzo, “zvinemavoko, asi hazvibati chinhu (Mapisarema 115: 7); asi Jehova, “mumavoko avo mune pakadzika dzika penyika. . . . nemavoko avozve ndiwo akasika nyika yakawoma” (Mapisarema 95: 4, 5). 

Mapisarema akawanda anoratidza simba raMwari pamusoro pezvisikwa izvo zvinonzi nedzimwe ndudzi zvitsvene (semuenzaniso, Mapisarema 29; Mapisarema 104). Mapisarema aya anosimbisa kuti Jehova ndivo vanotonga zvisikwa zvose uye vari mukuru nekupfurisa pasimba nehukoshi. Mapisarema 100: 3 inoratidza nenzira inoshamisa imwe nzira yekunamata zvifananidzo yakawanda-humbimbindoga, nekusimbisa kuti Jehova akatiita, “hatina kuzviita toga.”

Zvisikwawo zvinopupura nezverudo rwaMwari. Zvinhu zvose zvinorarama zvinemungava kuna Mwari, uyo anozvichengetedza zviri zvipenyu (Mapisarema 95:7; Mapisarema 147: 4-9). Tarisa kuti Mwari haana kungopa vanhu hupenyu chete, akasarudza Israeri yekare “vanhu vake makwai emafuro ake” (Mapisarema 100: 3). Pfungwa “yevanhu vake nemakwai ake” zvinoratidza chidiso chaMwari chekuda kuva nevukama hwepedyo nevanhu vake.

Musiki woga anesimba rekukomborera nekukonzera kuwanda kwevanhu vake, sakawo, ari Iye oga akakodzera kunamatwa nekuvimbwa naye. Mapisarema akawanda anokoka zvose zvinemweya wekufema, nyika yose, negungwa nazvose zviri mazviri kushevedzera nemufaro pamberi paJehova. Mbiri yaMwari ichivonekwa muzvisikwa, kunyange muzvisikwa zvemunyika yakatadza saka Mapisarema achitikokera tose kunamata Mwari woga akafanira.

`“Munhu chinyiko, zvamunomufunga? NeMwanakomana wemunhu zvamuno mushanyira?” (Mapisarema 8: 4) Ungaitirei Mwari seMusiki wako? Kana Mwari achidana nyeredzi nemazita adzo (Mapisarema 147: 4), unofunga kuti anehanya newe zvakadini?`