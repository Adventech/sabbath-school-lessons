---
title:  Kurangarira Sungano Yake Nguva Dzose
date:   17/01/2024
---

`Musoro wenyaya werutongo rwaMwari unomutsa mubvunzo wakakosha:Ko vanhu vaMwari vangava nerugare naMwari sei nechivimbo cheruponeso panguva yerutongo? Verenga Mapisarema 94:14, Mapisarema 105:7-10, Dan. 7:22.`

Vanhu vaMwari vakachengeteka nekuti Jehova vakaisa chigaro chavo paZioni (Mapisarema 76:1, 2) nekusimbisa sungano yake isingaperi navo senhaka yake yakakosha (Mapisarema 94:14, Mapisarema 105:8-10). Mwari haangovimbisi kuramba sungano yake nevanhu vake; anotoshanda nesimba guru kuvachengeta maari. Anoregerera zvivi zvavo (Mapisarema 103:3); Anodzidzisa, anokomborera, anosimbisa vanhu vake (Mapisarema 25:8-11, Mapisarema 29:11, Mapisarema 105:24). Kutonga kwaMwari kunoitirwa kuti vanhu vatendevukire kukururama nekurarama zvinoratidza kuti Mwari anehanya navo (Mapisarema 94:8-15).

Mupisarema 105 rose rinoratidza kutendeka kwaJehova kusungano yavo munhoroondo yeIsraeri. Mune zvose zvakaitika, zvakaipa nezvakanaka, Mwari vakanga varipo. Vakatungamirira Josefa kuinda Egipita uye kuburikidza naye kuponesa ndudzi dzaiva munzvimbo idzi munguva yenzara huru (Mapisarema 105:16-24). Jehova vakamutsa Mosesi kutungamirira vana vavo kubuda muvuranda muEgipita, zvaakavaitira sezviratidzo zvechishamiso (Mapisarema 105:25-38).

Jehova vakapa vanhu vavo Nyika Yechipikirwa (Mapisarema 105:11, 44) nechidziviriro chavo nguva dzose (Mapisarema 105:12-15). Vakawedzerwa vakawanda (Mapisarema 105:24), vakasunungurwa kubva mumishumo yavo yairema (Mapisarema 105:37, 38), nekuvapa zvekudya zvezuva nezuva (Mapisarema 105:39-41). Jehova vanobata ushe zvisina mubvunzo zvinosanganisira vanhu vavo-idi raidiwa nevaimbi kuti risakanganikwa.

Mwari paanorangarira sungano yake, zvinopfuvura kungoziva kwemumusoro nekuti nguva zhinji zvinoteverwa nezviito (Genesi 8:1, 1 Samueri 1:19, Mapisarema 98:3, Mapisarema 105:42-44). Saizvozvovo kana vanhu vaMwari vachinzi varangarire zvishamiso zvaMwari nekutonga, zvinoreva kuti vanhu vanofanira kugara vachimukudza nguva dzose.

Musungano iyi, rukoko rukuru rweIsraeri rwaiva rwekuramba vakatendeka kusungano nekuchengeta mitemo yaMwari (Mapisarema 78:5-7, Mapisarema 105:45). Vanhu vaMwari vanokokwawo kupupurira Mwari kune dzimwe ndudzi, nekuti Jehova vanoda kuti ndudzi dzose dzibatane nevanhu vavo Israeri (Mapisarema 105:1, 2). Saka nyika yakachengeteka mudziviriro yesungano newamasimba ose naMwari wetsitsi (Mapisarema 89:28-34).

Chii chatinacho muna Jesu, chinoratidza kuti zvitsidzo zvakaitwa kuIsraeri yekare zvinogona kuvawo zvedu? (Tarisa VaGaratia 3:26-29)