---
title:  Zvitsidzo Zvake Zvakatokundikana Nekusingaperi Here?
date:   31/01/2024
---

`Verenga Mapisarema 77. Ko munyori arikusangana nei?`

Mapisarema 77 inotanga nekukumbira kubatsirwa naMwari kwakazara nekuwungudza nekurangarira marwadzo ekare (Mapisarema 77:1-6). Chimiro chose chemuimbi chinochemera kuna Mwari. Anoramba kunyaradzwa nechipi nechipi chingabvisa kurwadziwa kunze kwekunobva kuna Mwari.

Asi kurangarira Mwari kunoita sekunowedzera kurwadziwa. “Ndinorangarira Mwari, mweya wangu ndokushaya mufaro (Pisa.77:3). Izwi rechiHeberu hamah, “kutinhira,” rinowanza kushandiswa kutsanangura kutinhira kwemvura zhinji inoyerera (Mapisarema 46:3). Saizvozvowo, muviri wose wemuimbi uri pakurwadziwa kukuru kwazvo nekushaya zororo.

Ko kurangarira Mwari kungakonzera sei kurwadziwa kwakasimba zvakadai? Mibvunzo inodururwa inogona kutengesa chikonzero chekurwadziwa uku (Mapisarema 77:7-9): _Ko Mwari akashanduka? Kuti Mwari angasiya sungano yake?_

Kusiyana kwakakura kuri pakati pemabasa aMwari ekuponesa ekare nekuita seasipo kwanhasi kunokonzera muimbi kunzwa seasiiwa naMwari. Kana Mwari ashanduka, muimbi haachina tariro, mhinduro yaanorwisa kuramba. Panguva imwechete iyi, muimbi haasi kukwanisa kurara nekuti Jehova anomugarisa akamuka (Mapisarema 77:4). Izvi zvinorangaridzavo vamwe vanhu muBhaibheri vakashaya hope zvikavabatsira kuindisa basa raMwari mberi (Gen. 41:1-8; Esteri 6:1; Dan. 2:1-3). Kushaya hope nguva dzakareba dzehusiku kunokonzera muimbi kufungisisa dzikinuro dzaMwari dzekare asi nepfungwa itsva (Mapisarema 77:5, 10).

Kusimbisa kunobva kuna Mwari kumuimbi hakuvuyi netsanangudzo yechimiro chaari, asi nekusimbisa kutendeka kwaMwari nekuvimbika naye (saJobo). Muimbi anokurudzirwa kumirira Jehova nerudaviro, achiziva kuti Mwari achiri zvaaingova akaita zvishamiso mumakare aIsraeri (Mapisarema 77:11-18). Muimbi anovonawo kuti “Makwara enyu akanga asingaziikanwi (Mapisarema 77:19), kuziva kutungamirira kwaMwari, kunyange muzvimiro umo huvapo hwake husingavonekwi nemaziso emunhu. Muimbi anoziva kuti Mwari anogona kuzvivanza kana kuzviratidza nguva imwechete iyi, saka anosarudza kurumbidza Jehova nekuda kwenzira dzakavanzika nedzekubata vushe kwake.

`Funga nenguva dzekare Jehova pavakabata zvikuru muvupenyu hwako. Ko idi iri ringakubatsira sei munezvauri kusangana nazvo ikozvino?  `