---
title:  Pamusuwo Werufu
date:   29/01/2024
---

`Verenga Mapisarema 41:1-4; Mapisarema 88:3-12; na Mapisarema 102:3-5, 11, 23, 24. Ndezvipi zvakaitika zvinotsanangurwa mutsamba idzi? Ungazviwona papi muvupenyu hwako zvirikutsanangurwa apa?`

Minyengetero yekuruponeso kubva muhurwere nerufu inoratidza kuti vana vaMwari vanowirwawo nematambudziko enyika ino. Mapisarema anoratidza kutambudzika kukuru kwemuimbi. Haachina simba, anowoma sehuswa, haakwanisi kudya, aiswa pamwe chete nevakafa, anovata sevakavuraiwa vari muguva, anosemwa nehama dzake, arikutambudzika nekupererwa. Mapfupa ake anamatira paganda rake.

Mapisarema akawanda anoratidza kuti Jehova vanotendera dambudziko nekuda kwekusateerera kwaIsraeri. Muimbi anovona kuti chitema chinogona kukonzera hurwere; saka, anotaura nezvekuregererwa kunowuya kutanga kuporeswa kusati (Mapisarema 41:3, 4). Asizve mamwe Mapisarema, akafanana neMapisarema 88 neMapisarema 102, anobvumawo kuti kurwadziwa kwevasina mhosva vaMwari zvinhu zvinowanikwa muvupenyu, zvisinei nekuedza nesimba rose kuzvinzwisisa.

Muna Mapisarema 88, Mwari anopiwa mhosva yekupinza muimbi pedyo nerufu (Mapisarema 88:6-8). Tarisawo kuti kunyange kunyunyuta kwakaita sei kuchiburitswa, kuwungudza zviripachena kunobva mukutenda, nekuti kana Jehova mukuda kwavo vatendera dambudziko, vanogona kudzorera hutanozve hwemwana wavo.

Pedyo-pedyo neguva, muimbi anorangarira zvishamiso zvaMwari, mutsa, kutendeka, nekururama (Mapisarema 88:10-12). Zvisinei nekuziva kwake kuti arohwa naMwari, muimbi anoramba akabatirira pana Mwari. Kana nepo achitambudzwa, haarambi rudo nekuziva kwaMwari kuti Mwari ndiye oga ruponeso rwake. Kuchema uku kunoratidza kuti muimbi anoziva zvose kurwadziwa nekunzwisisa nyasha dzaMwari uye nekuti zviviri izvi hazviiti chimwe chisipo.

Pakupedzisira, zvose kubvumira matambudziko kunoitwa naMwari nekudzikinura kwake kuratidzira kwekuti anobata vushe hose. Kuziva kuti Mwari anotonga zvose kunofemera tariro. Kana tichiverenga Mapisarema 88 tiine kutambudzika kwaKristu mupfungwa, tinoshamiswa nekudzama kwerudo rwake, umo maaibvuma kupfuvura nepasuwo rerufu nekuda kwevanhu.

`Funga nezvaJesu pamuchinjikwa nezvaakatambudzika nekuda kwechitema. Koidi iri, rekuti Mwari muna Kristu akatambudzika kutipfuura isu tose, zvingatibatsira sei kuchengetedza kutenda kunyange mukati menguva dzematambudziko nekuedzwa?`