---
title:  Muprisita Nekusingaperi Werudzi RwaMekizedeki
date:  29/02/2024
---

`Verenga Mapisarema 110: 4-7. Huprisita hwaKristu hwakasiyana nehumwe hose sei, uye ndeipi tariro huru yatinowana muhuprisita hwaKristu hwekudenga?`

Mwari anozadza Messia nevushe husingaperi (Mapisarema 110:1-3).  Nehuprisita hwepamusoro, hwerudzi rwaMekizedeki (Mapisarema 110:4-7). Jehova vanosimbisa shoko ravo nechitsidzo chinoera (VaHebheru 6:18). Mhiko yaMwari yekusadzokera kumashure mukupa Muprisita wakaperera sechiratidzo chenyasha dzake. Zvivi zvevanhu nekupanduka kuripachena zvinogara zvichimanikidza Mwari kuvasiya, asi mhiko yaMwari haishanduki uye inosimbisa nyasha dzaMwari mukubvisa rutongo rwake pane anenge atendevuka (Ekisodho 32:14; Mapisarema 106:45).

Mhiko tsvene inozivisa chirongwa chitsva kusungano yaDavidi nekutaura kuti Messia Mambo Muprisita (Mapisarema 110: 4). Madzishe aIsraeri akanga asingagoni kushanda sevaprisita verudzi rwaRevi (Num. 8: 19; 2 Vakoronike 26: 16-21). Kana Magwaro achitaura nezvemadzishe kana vanhu vachipa zvibairo, anotaura nezvevanhu vachiunza zvibairo kuvaprisita, avo vanenge vazvibaira. Mapisarema 110 inoisa Messia Mambo pake oga kubva kumadzishe aIsraeri nevaprisita. Huprisita hwaKristu hunobva kuna Mekizedeki, uyo akanga ari zvose mambo weSaremu (Jerusarema) nemuprisita wa “Mwari Wekumusoro-soro” (Gen. 14: 18-20). Testamende Yekare haimbotauri nezvaMambo Davidi kana mumwe mambo waIsraeri seaiva nehuprisita  hwerudzi rwaMekizedeki, kunze kwaMapisarema 110. Zviripachena, kuti Mapisarema iri rinotaura nezvemumwe mambo-muprisita akasiyana nevamwe vose munhoroondo yose yaIsraeri.

`Verenga VaHebheru 7:20-28. Ndezvipi zvimwe zvinobuda zvehukuru hwehuprisita hwaKristu?`

Kuva zvose Mambo Mutsvene neMuprisita nekusingaperi, Kristu ane hukuru husina mumwe muprisita namambo pakati pevanhu angaenzana nehwake; saka, tinogona kutora tariro. Kristu anesungano irinani yakatsamira pamhiko yaMwari, isiri yevanhu. Anoshumira musenjuwari yekudenga. Huprisita hwake haukanganiswi nezvivi kana rufu, sehwevanhu, saka, anogona kumiririra vanhu vake nekuvaponesa nekusingaperi. Basa raKristu rekuyananisa seMuprisita akaperera anemutsa rinopa vanhu vake chivimbo chisingaperi chekugara pamberi paMwari (VaHebheru 6: 19, 20). Huprisita hweumambo hwaKristu huchapedza kutonga kwezvakaipa, musiri mumwoyo yevanhu chete asi munyikawo. Achachengeta chitsidzo chaMapisarema 2 chekuti ndudzi dzose nevatongi vose vachagara pasi pevutongo hwevushe hwaKristu Jesu (Mapisarema 2: 6-9; Mapisarema 110: 1, 2, 5, 6). Huprisita hwehushe hwaJesu hunoshamisa hunoda kuteerera nekuvimba kwavo kose.