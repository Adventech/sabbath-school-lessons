---
title:  Messia Akatambudzika
date:  26/02/2024
---

`Verenga Mapisarema 22 na Mapisarema 118: 22. Ko Messia akabatwa sei nevaakanga avuya kuzoponesa?`

MaMapisarema akawanda anoratidza zvakasimba kurwadziwa nekugomera kwekupedzisira kwaMessia akanga asiiwa (semuenzaniso, Mapisarema 42, Mapisarema 88, Mapisarema 102). Mapisarema 22 richiprofita nezvaMessia zviripachena nekuda kwezvinowanikwa muMaMapisarema zvisingagoni kuiswa panaMambo Davidi zvichibva zvati geje-geje sezvakaitika murufu rwaKristu. Jesu akanyengetera nemazwi aMapisarema 22: 1 ari pamuchinjikwa (Matteo 27: 46).

Kushungurudzwa kwekuparadzana kwaKristu naBaba, kwakakonzerwa nekutakura zvivi zvenyika kwaKristu, kunokwanisa kupimwa chete nekusimba kwevukama hwavo, zvikuru sei nekuda kwekuva vamwe vasingaparadzaniswi (Johani 1: 1, 2; Johani 10: 30). Asi kunyange kurwadziwa kwakadzika-dzika hakuna kugona kudambura kubatana pakati paBaba neMwanakomana. Mukusiiwa kwake kwakaratidza chaizvo Kristu akazvipa kuna Baba vake kunyange pakadzika pekupererwa.

“Pamusoro paKristu semumiririri wedu nerubatso rwedu ndipo pakaiswa kuipa kwedu tose. Akaverengerwa pakati pevasakarurama, kuti atidzikinure kubva pakupiwa mhosva nemutemo. Mhosva yemwana wose waAdamu yakatsimbirwira pamwoyo wake. Hasha dzaMwari dzechitema, kuratidzira kweruvengo rwaMwari rwezvakaipa, kwakazadza mweya weMwanakomana wake nekupererwa.”-Ellen G. White, _The Desire of Ages_, p. 753.

Mifananidzo inovhundutsa yemabhuru akasimba, shumba dzinodzvova, nembwa zvinoratidza hutsinye hwevanhu neruvengo rwavo kuna Kristu, uyo anofananidzwa negonye risingakuvadzi risingagoni kuzvibatsira, zvakasangana naye muma awa ekupedzisira. Nekunanga zvazviri pasina kupotsa zvinoshamisa, Mapisarema 22 inozivisa mashoko emhomho yevanhu anehuturu nekunyomba Jesu (Mapisarema 22: 1, 8; Matteo 27: 43) nemasoja achigovana nguvo dzake (Mapisarema 22: 18; Matteo 27: 35). Vanhu havana kuziva kuti “gonye” ravaida kupwanya ndiro raizova “dombo repakona” yeTemberi nekuchengetedza nheyo yayo (Mapisarema 118: 22).

Asi Messia akarambwa ndiye akava Mavambo eruponeso rwevanhu vaMwari abva kumuka kuvakafa (Matteo 21: 42, Mabasa 4: 10-12). Kristu akanzwa kurwadza kwekurambwa nevanhu, asi Mwari akayeresa Mwanakomana wake nekumuita “dombo repakona” benyu retemberi mhenyu yaMwari (VaEfeso 2: 20-22; 1 Petro 2: 4-8). Kune avo vanoramba Ibwe iri, riri iro nzira dzaMwari dzekuponesa, richava mutongi (Isaya 8: 14; Matteo 21: 44).

`Jesu pamuchinjikwa akabhadhara Pachake chirango chezvivi zvose zvawakaita. Ko pfungwa yekuti akarwadziwa nekuda kwako inokubata sei mukurarama kwako ikozvino, kureva kuti, nemhaka yei uchifanira kusemeswa nechitema zvakadaro?`