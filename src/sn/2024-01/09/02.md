---
title:  Mufudzi Mutsvene Wakazvipira
date:  25/02/2024
---

`Verenga Mapisarema 23; Mapisarema 28: 9; Mapisarema 80: 1; Mapisarema 78: 52, 53; Mapisarema 79: 13; Mapisarema 100: 3. Ko vukama hupi pakati paIshe nevanhu vavo hunoratidzwa apa?`

Mufananidzo waShe seMufudzi nevanhu vaMwari sehwai dzemafuro ake zvinoratidza kutungamirira kwaMwari nekuchengetedza vanhu vake nekutsamira kwakaita vanhu pana Mwari muzvidiso zvavo zvose. Mufananidzo unoratidza vukama hwakasimba pakati paMwari nevanhu vake nekuti vafudzi vairarama nehwai dzavo vachidzichengetedza imwe neimwe muzvidiso zvayo. Mufananidzo wehufudzi unoratidzawo kuti Mwari ndiye muridzi weboka, zvinosimbiswa nezvisungo zviviri: kusika (Mapisarema 95:6, 7; Mapisarema 100:3) nesungano (Mapisarema 28:9; VaHebheru 13:20).

Mufananidzo weMufudzi mutsvene anotungamirira Josefa seboka (Mapisarema 80:1) zvimwe unotaura nezvemunamato wekupedzisira waJakobo achinamatira Josefa, unoratidza Mwari seMufudzi waIsraeri, uchibva wataura kuchitsidzo ichi chikuru neropafadzo (Genesi 49:24).

Madzimambo aitorwa sevafudzi vevanhu vavo (2 Samueri 5:2). Asi kutaura chaiko ndiMwari chete anokodzera chigaro ichi nekuti madzishe akawanda ari vanhu havana kurarama sezvingatarisirwa nebasa iri. Jesu chete ndiye akazviita, chiri icho chikonzero nei achidaidzwa kuti Mufudzi Wakanaka.

`Verenga Johani 10:11-15. Ko Jesu arikuti kudini nezvake seMufudzi Wakanaka?`

Kusimba kwefundo revukama pakati peMufudzi nehwai dzake zvinowonekwa mukuziva kunoita hwai izwi reMufudzi (Johani 10:4, 27). Kusvika nanhasi, vafudzi veKunyika Dzekumabvazuva vanogona kupatsanura hwai dzavo dzinenge dzasangana nedzimwe nekungodzidaidza, idzo dzinonzwa izwi remufudzi wadzo.

Dzimwe nguva boka raMwari rinogona kupinda mumatambudziko akasiyana-siyana zvinonzi nevanhu chiratidzo chekuparadzana naMwari kana kusiiwa. Asi, Mufudzi Wakanaka haambosiyi hwai dzake dzakarasika asi anodzitsvaka kuti adziponese. Uyu mufananidzo wakasimba kwazvo wevukama pakati paMwari nevanhu vake. Akagadzirira kufira hwai dzake (Johani 10:11, 15) kana nekutova mufananidzo wehwai yechipiriso nekuda kwavo (Johani 1:29). Uyezve, Jesu akasimbisa kuti achadaidza hwai dzake kubva mune mamwe matanga nekudzisanganisa kuva boka rimwechete (Johani 10:16).

`Munzira dzipi umo zuva nezuva maungashandisa mukana wekutora chitsidzo chaJesu seMufudzi wedu Wakanaka?`