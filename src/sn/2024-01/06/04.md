---
title:  Muchatonga Zvisina Kururama Kusvikira Riini?
date:   06/02/2024
---

Jehova vakaisa muvatungamiriri veIsraeri simba rekuchengetedza kururamisa muIsraeri (Mapisarema 72:1-7, 12-14). Madzishe aIsraeri aifanira kutonga zvaiwirirana nekuda kwaMwari. Chikuru chaifanira kungwarirwa nevatungamiriri kwaiva kuchengetedza runyararo nekururamisira munyika nekuva nehanya nevasina zvakakwana sevamwe. Ipapo chete ndipo paikonzera kuti vanhu vose vabudirire. Chigaro chamambo chinosimbiswa nekutendeka kuna Mwari, hachisimbiswi nesimba revanhu.

`Verenga Mapisarema 82. Chii chinoitika kana vatungamiriri vakaminamisa kururama vachidzvinyirira vanhu vavanofanira kudzivirira?`

Muna Mapisarema 82, Mwari vanoraira rutongo rwavo pamusoro pevatongi vakaipa vaIsraeri. “Vamwari” (Mapisarema 82:1, 6) havasi zvimwari zvevahedheni kana vatumwa, nekuti havana kupiwa basa rekururamisira vanhu vaMwari saka havangatongwi kana vakasazviita. Mhosva dzakanyorwa muna Mapisarema 82:2-4 dzinobva muTorah (murairo waMwari wakanyorwa naMosesi) dzinoratidza “vamwari” sevatungamiriri vaIsraeri  (Deut. 1:16-18; 16:18-20; Johani 10:33-35). Mwari anobvunza “vanakomana vevanhu” kuti vanotonga nekururamisira here, nechirango chavo chichiziviswa, nekuti vakawanikwa vasina kururama. Vatungamiriri vanodzungaira murima vasina ruzivo (Mapisarema 82:5), nekuti vakasiya mutemo waMwari, chiedza (Mapisarema 119:105).

Magwaro anotaura zvakasimba pfungwa yekuti Jehova ndiye Mwari oga. Mwari anotonga pamwe chete nevatungamiriri venyika vakasarudzwa sevamiririri vake (VaRoma 13:1). Kakawanda zvakadini, apo vanhu ava vamiririri, vekare nevariko ikozvino, varikukanganisa basa ravakapiwa?

Mapisarema 82 inonyomba nekuseka  vamwe vatungamiririri vanozviti ivo “vamwari” pamusoro pevamwe vanhu. Kana nepo Mwari akavapa simba rekubata vushe pakati pevanhu nemukana kuvatungamiriri vaIsraeri, wekuti vadaidzwe kuti “vana veWekumusoro-Soro” nekumumiririra, Mwari anoramba vatungamiriri vakaipa. Mwari anovarangaridza kuti vanhu zvavo vanofa vanobatwa nezvose zvinobatawo vamwe vanhu vose. Hakuna ari pamusoro peMutemo waMwari (Mapisarema 82:6-8).

Mwari achatonga pasi rose; nevanhu vaMwariwo, vachabvunzwa naMwari zvavakaita. Vose vatungamiriri nevanhu vanofanira kutevedzera muenzaniso weMutongi mutsvene nekuisa tariro yavo yose maari.

`Unesimba rakadini pamusoro pevamwe? Unoratidza simba iri zvakarurama zvakadini? Chenjera. `