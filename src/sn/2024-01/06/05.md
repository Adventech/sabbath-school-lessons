---
title:  Dururai Kutsamwa Kwenyu
date:   07/02/2024
---

`Verenga Mapisarema 58:6-8; 69:22-28; 83:9-17; 94:1, 2; na Mapisarema 137:7-9. Ko Mapisarema aya arikuti kudini? Ndiani anotumwa kurutongo muMapisarema aya? `

Mamwe Mapisarema anokumbira Mwari kuti atonge vanhu nenyika dzinoda kutambudza vamwe, kana vakatotambudza kare, vaimbi kana vanhu vavo. Mapisarema aya anoita seanoshamisa nekuda kwendimi yawo yakasimba nehasha uye ichiita seisingawirirani nemirairo yeBhaibheri yerudo kuvavengi (Mat. 5:44). 

Asi kutsamwa kwemuimbi nekuda kwekudzvinyirira chinhu chakanaka. Zvinoreva kuti muimbi anovona nyaya  yekunaka nekuipa kwezvinhu yakakosha chaizvo kupfuvura zvinoita vakawanda. Anehanya, kunyanya, nehuipi hunoitwa munyika, asiri iye oga asi nevamwewo.

Asi hapana apo muimbi anozviisa pachinzvimbo chekuda kudzorera. Asi anozviisa mumavoko aMwari. Mapisarema anokoka zvituko zvedenga (Deut. 27:9-16) nekukumbira Mwari kuita zvavakatsidza.

Mapisarema imharidzo dzechiprofita dzekutonga kwaMwari kuri kuuya, haisi minamato yemunyori wepisarema chete. Mapisarema 137 inoratidza kudaidzira rutongo rutsvene rweBabironi, sezvazviri muvaprofita. Kuparadza kwakaitwa neBabironi kune dzimwe ndudzi kwaizodzokera kwavari. Mapisarema anovapa yambiro tsvene yekuti zvakaipa zvavakaita hazvingatadzi kurangwa nekusingaperi. 

Kudzorera kwaMwari kwakapimwa  netsitsi nekururamisira. Vana vaMwari vanokokwa kuti vanamatire avo vanovabata zvisina kunaka nekuvashuvira kutendevuka (Mapisarema 83:18; Jer. 29:7).

Mukuidza kuisa Mapisarema mumirairo yeBhaibheri yekuda vavengi, tinofanira kungwarira kuti tisadzikisira zvinorwadza zvinotaurwamo. Mwari achivona kutambudzika kwevana vake nekuvasimbisa kuti  “chinhu chakakosha pamberi paMwari kufa kwevatsvene vake” (Mapisarema 116:15). Rutongo rwedenga runotarisira  vanhu vaMwari kusimudzira mazwi avo mukushora zvakaipa nekutsvaka vushe hwaMwari mukuzara kwaho. Mapisarema anopawo izwi kune avo vanotambudzika, kuti vazive kuti anoziva kutambudzika kwavo uye kuti rimwe zuva kururamisira kwaizovuya.

`Ndiani dzimwe nguva asingafungi zvisipo kana kushuva kudzorera avo vakavatadzira kana vakatadzira hama dzavo? Mapisarema aya angakubatsira sei kugadzirisa pfungwa iyi?`