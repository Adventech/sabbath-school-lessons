---
title:  Kuyananisa Zvinhu Zvose
date:   19/02/2026
---

`Verenga VaKorose 1:19, 20. Kuyananisa kupi kunovuya kuburikidza nemuchinjikwa, uye kunobata zvakawanda sei?`

Pauro anoshandisa mazwi anofadza kwazvo muchiGiriki kuburitsa tsanangudzo yake yaJesu, asi achireva hake Baba, vakataurwa muna VaKorose 1:12. Kuzara kwake kwakafadza Baba kugara muna Jesu (enzanisa na VaKorose 2:9). “Kuzara” kupi uku? Johani anokutaura sekubwinya kwaBaba, “azere nenyasha nezvokwadi” (Johani 1:14).

Takatsamira pandima iyi, “kuzara” kune zvakawanda. Kunosanganisira kugara kwaMwari nekusingaperi kuzviraramira pasina anomupa vupenyu nesimba rekusika nekusika patsva. Chakanyanya kukosha kuiswa pachena kwevuchenjeri hwake hwekukurira zvivi nerufu kuburikidza nechinhu chisingambofungidzirwi—Muchinjikwa. Saka, anoshandura chinhu chinoshoreka kwazvo kuva chapupu cherudo rwake rusingaperi kuzvisikwa zvake zvose. “Nekuti Mwari wakada nyika nekudaro wakaipa Mwanakomana wake wakaberekwa mumwe woga, kuti ani-nani anotenda maari, arege kufa asi ave nevupenyu husingaperi” (Johani 3:16).

Nzira yoga yaingakurira zvivi nekusingaperi, nekuyananisa zvinhu zvose zvaingayananiswa, iri muchiitiko chimwechete chakakosha chezvokwadi: Mwari wakada—wakada nyika yose, akatida zvakadaro zvekuzviisa munjodzi kuti atiponese kuburikidza nerufu rwaKristu pamuchinjikwa. Izwi rechiGiriki rinoshandiswa kuti “nyika” nderekuti kosmos, rinogona kubata kose kudenga nepanyika. Pauro anotaura nezvekuratidzira kwepasi rose nekudenga mundima dzinotevera Kristu: “Nekuti takaitwa chinhu chinoshamisa nyika [kosmos, kudenga nepanyika], kose kuvatumwa nekuvanhu” (1 VaKorinde 4:9).

“Denga rakatarisa nekurwadziwa kukuru nekushamiswa Kristu akarembera pamuchinjikwa. . . . Nekuda kwevupenyu hwekupanduka, Satani navose vanobatana naye vanozviisa pakupesana naMwari zvekuti kuvapo kwake chaiko moto unoparadza. Kubwinya kwaIye ari rudo kuchavaparadza. Pakutanga kwehondo huru, vatumwa havana kuzvinzwisisa izvi. . . .

“Asi hazvichazodaro pachapera hondo huru. Apa zano reruponeso rapera, chimiro chaMwari charatidzwa kuzvisikwa zvose zvinofunga. . . .

“Apa zvino ndipo pachaita kuti vatumwa vafare pavanege vatarisa muchinjikwa waMuponesi. . . . Kristu Pachake akanzwisisa zvakazara matuso ekuzvipira kwakaitwa paKarivhari. Kwazviri zvose izvi akatarisira paaiva pamuchinjikwa achichema, akadanidzira achiti, ‘Zvapera.’”—Ellen G. White.