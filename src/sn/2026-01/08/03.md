---
title:  Dangwe Kuzvisikwa Zvose
date:   16/02/2026
---

MuTestamende Itsva, mazwi anoti “dangwe” nerekuti “akaberekwa mumwe woga” nguva zhinji anenge anotaura nezvaJesu (Tarisa Ruka 2:7, VaRoma 8:29, VaHebheru 1:6, Zvakazarurwa 1:5), kana pose patinovona muna VaKorosi. Asi kunyange achitaura nezvevamwe, anenge asingarevi akatangira vamwe kuzwarwa chaiko. Pfungwa yeBhaibheri yekuti “dangwe” inosimbisa kukosha kwevukama hwakatsanangurika hwemwanakomana nababa vake, zvisinei nekuti ndewechingani mumhuri. Pane nguvazve apo mwanakomana muduku anokurumbira kupfuvura vakuru kwaari: Isaka, Jakobo naJosefa kungodoma vashoma vavo.

Davidi, kana nepo akanga arimuduku-duku pamadzikoma ake 8, ndiye akazodzwa samambo (1 Samueri 16:10–13), saka mupisarem achiti, Ndichamuitavo dangwe rangu; Mukuru wemadzimambo epasi” (Mapisarema 89:27). Anovudzawo Mosesi, “Israeri idangwe rangu/mwanakomana wangu wekutanga” (Eksodo 4:22). Mupfungwa iyi saka, ndewekutanga mukukosha.

`Verenga VaKorose 1:15–17. Ko Pauro anopa zvikonzero zvipi zvekudaidza Jesu kuti “dangwe rezvisikwa zvose”?`

Zviripachena kuti Pauro haasi kuti Jesu ndiye chisikwa chekutanga pakusikwa, asi anotozoramba kuti izvi zvingaitika. Kaviri munzira mbiri dzakasiyana, anoti Jesu ndiye akasika zvose. Zvakasikwa naye nekuda kwake (VaKorose 1:16). Mose umu, Jesu anotorwa saiye akashandiswa naMwari mukusika (Tarisa vo VaEfeso 3:9, Johani 1:1–3, Zvakazarurwa 4:11).

Shoko raPauro rinoputira zvose. Kuti zvose kureva zvose—kusanganisa zvose (denga nenyika), zvinovonekwa nezvisingavonekwi, zvinoshandiswa (mukutonga, mumasimba, nevukuru). Mazwi ekupedzisira anowanza kushandiswa pavatumwa (Tarisa VaEfeso 3:10, VaEfeso 6:12). Achiitira kuti arege kunzwisiswa, Pauro anoratidzavo kuti Jesu akanga aripo “unotangira zvinhu zvose” (VaKorose 1:17). Izwi rechiGiriki rinogona kureva kuti wakakosha kupfuvura zvinhu zvose kusanganisira munguva, asi muzvinhu zvose zvinyorwa zvaPauro, zvinotaura munguva yekuvapo (Tarisa, semuenzaniso, 1 VaKorinde 2:7, VaGaratia 1:17, VaEfeso 1:4).

Chimwezve chikonzero chinopiwa naPauro chevukuru hwaJesu kupfuvura vamwe vose kana zvinhu zvose ndechekuti “zvinhu zvose zvakabatana maari” (VaKorose 1:17). Izwi rechiGiriki (synistēmi) rinotoreva kuti “kuisa pamwechete” kana “kubatanidza.” Jesu ndiye anobatanidza denga nenyika, asingazviiti nebasa rake chete seMusiki asi nekuti ndiye Mudzikinuri.

`Mwari Musiki wakatifira. Ko mabasa edu angawedzerei pazviri? Ko pfungwa yekuti mabasa edu anowedzera pane zvakaitwa naKristu kumhura sei?`