---
title:  Kuziviswa Kwezvakavanzika ZvaMwari
date:   25/02/2026
---

`Verenga VaKorose 1:26, 27. Kaviri Pauro anotaura nezve “zvakavanzika”. Chii chakavanzika?`

Pane imwe nzvimbo, Pauro anotaura “nezvakavanzika zvehuMwari,” riri zano raMwari risingaperi “rakatemerwa kubwinya kwedu” (1 VaKorinde 2:7) rikaratidzwa muzano reruponeso. Petro anotaura nezveidi iri sechinhu chakabvunzisiswa nekunzverwa nevaprofita” uye “zvinhu izvo vatumwa vanoda kunzwisisa” (1 Petro 1:10–12). Rakarongwa “nyika isati yavambwa” (1 Petro 1:20) rikagara “rakachengetwa pakavanda kusvika nyika yavambwa” (VaRoma 16:25). Asi kuburikidza nevupenyu hwaKristu, rufu, kumuka, chakavanzika ichi chakaratidzwa (2 VaKorinde 3:14).

`Ko matsamba anotevera ezvechakavanzika chaMwari anoratidza sei zvimwe nezvezano reruponeso?`

1. VaEfeso 1: 7-10
   
2. VaEfeso 3: 3-6

Pakupedzisira, “zvinhu zvose” kudenga nepanyika zvichaiswa pamwechete mukuzara kwaKristu. Ichi ndicho chaiva chinangwa chemunamato waKristu muna Johani 17. Kuti izvi zvaizoitika sei chaiva chakavanzika chaicho chakaziviswa zvino muvhangeri.

Kuti Mwari aingatida zvakadai sei zvekutipa Jesu, fuma yakakoshesesa yedenga, kuti tiponeswe, ichava dzidzo yedu nekusingaperi. Asi tinoziva izvi: Kristu “akafira vose, kuti avo vanorarama vasaramba vachizviraramira, asi vararamire iye wakavafira nekumuka nekuda kwavo zve” (2 VaKorinde 5:15). Nekuda kwaizvozvo, vose vanotenda munaKristu, maJudha neVahedheni, vanogoverana zvakaenzana muzvitsidzo zvaMwari kuburikidza nevangeri uye vakaiswa pamwechete mumuviri mumwechete, kereke.

“Kristu mamuri” (VaKorose 1:27) zvinoreva kugara kwaKristu mumwoyo nekutenda (VaEfeso 3:17; Enzanisa VaGaratia 2:20). Kuwadzana pamweya naKristu kunopa vatendi ikozvino “kugara pamwechete kudenga” (VaEfeso 2:6) nekuravira “simba renyika ichazovuya” (VaHebheru 6:5). NaKristu muvupenyu hwedu, atotanga kutibatanidza nedenga. Ivhangeri inoshanda mumwoyo memutendi “yakatiita kuti tifanire kuva vadyivo venhaka yevatsvene muchiedza” (VaKorose 1:12).