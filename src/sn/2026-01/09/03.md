---
title:  Kana Ukarambira Mukutenda
date:   23/02/2026
---

`Verenga VaKorose 1:23. Unofunga kuti Pauro anorevei kana achiti “muchirambira” mukutenda? (Tarisa vo VaKorosi 2:5 na VaEfeso 3:17.)`

Kune marudzi mana eizwi rekuti “kana” muchiGiriki, rimwe nerimwe riine zvarinoreva zvakasiyana. Iri muna VaKorose 1:23 rinotanga nekuzivisa kuti zvinotevera ichokwadi. Kureva kuti Pauro anokurudzira VaKorose nepfungwa yekuti vaizorambira mukutenda zvechokwadi. Sezvinoratidzwa naPauro, akatovona kutenda nekusimbira kwavo (VaKorose 2:5). Asi tariro yavo ichiri kuda kuvonekwa kuti vanoramba here vari munzira yekutenda yavakapinda.

Pfungwa iyi yekurambira ndizvo zvazvinoreva muizwi rechiGiriki kana richidudzirwa kuti “rambirai” (VaKorose 1:23). Rinoshandiswa kuvanyori nevaFarise vanoramba vachida kuti Jesu apindure nezvingaitwa kumudzimai wakawanikwa ari muhupombwe (Johani 8:7); nepana Petrowo anoramba achigogodza pamusuwo Rhoda anzwa izwi rake asi achisiya musuwo wakavharwa achimhanyira mumba kunovudza vamwe (Mabasa 12:16). Rinoshandiswawo naPauro, anokurudzira Timoti kuti arambe akatendeka kudzidziso nerairo yaakamupa (1 Timoti 4:16). Zvaanoreva apa zvakafanana asi kuti apa zvirikutaurirwa ruzhinji rwevatendi.

Sezvatichavona muchidzidzo chevhiki inotevera, Pauro anonetsekana kuti vaKorose vanogona kudzingana nenzira dzekuponeswa sekuvona kwevanhu pane kubatirira patariro inobva muvhangeri (tarisa, semuenzaniso, VaKorose 2:8, 20–22). Izwi rekuti “makasimba” rinoreva kuisa nheyo yakasimba yekutenda nerudo zvakatsamira paShoko raMwari (tarisa Mateo 7:25, VaEfeso 2:20, VaEfeso 3:17).

Pane izwi rinoda kufanana nepfungwa iyi rechiGiriki rinodudzirwa kuti “kusimba kwekusazunguzwa”, zvichireva chivakwa chisingafambi kubva pachiri, zvinogona kureva muKristu “asingabviswi patariro yevhangeri” (VaKorose 1:23). Izwi rimwechete iri rinoshandiswa muna 1 VaKorinde 15:58: “mirai makasimba murege kuzununguswa, mubatire Ishe zvikuru nguva dzose, muchiziva kuti kubata kwenyu hakungavi pasina munaShe”.

Zvinopesana nezvinodairwa nevakawanda “kana wakaponeswa, ucharamba wakangoponeswa zvisinei nezvaungaita,” Pauro anotaura zvakatosiyana chaizvo.

`Wakambovona sei kukosha kwekurarama zvinoratidza kutenda kwako? Kureva kuti, nemhaka yei uchifanira kugara unazvo mupfungwa izvi? Chii chingaitika kana ukasazviita?`