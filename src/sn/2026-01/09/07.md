---
title:  Kudzidza Kuenda Mberi
date:   27/02/2026
---

“Hatina kururama kwedu toga kunogona kusvika panezvinotarisirwa nemutemo waMwari. Asi Kristu akatigadzirira nzira yekupunyuka nayo. . . . Kana ukazvipira kwaari, nekumugashira saMuponesi wako, hazvinei kuti vupenyu hwako hwaiva hwechitema zvakadini, nekuda kwake warurama. Chimiro chaKristu ndicho chava pachinzvimbo chechako, wobva wagashirwa pamberi paMwari semunhu asina kana kumbotadza.

“Kristu haagumiri ipapo, asi anoenda mberi nekushandura mwoyo. Anogara mumwoyo mako nekutenda. Unogona kuchengetedza vukama uhu nekuramba uchizvipira kuzvidiso zvake; uye paunoramba uchizviita, anokuita kuti ude zvinowirirana nezvakanaka zvake. . . .

“Saka hatina chiri matiri chatingadada nacho. Hatina kana chikonzero chekuzvikudza. Tinogona kuzvikudza chete mukururama kwaKristu kwaanotipa, nezvinoitwa naMweya Mutsvene achishanda matiri kuburikidza nesu.”—Ellen G. White, *Matsiko Kuna Kristu,* pp. 62, 63.

“Chiedza chandakapiwa chaiva nesimba guru zvekuti vakawanda vachabva kwatiri, vachiteerera mweya inonyengera nedzidziso dzemadimoni. Tenzi vanoda kuti munhu mumwe-nemumwe anoti anodaira muzvokwadi achava nevuchenjeri hweruzivo rwezvokwadi.”—Ellen G. White.

**Mibvunzo Yekutaurirana**:

`Verengazve chemusoro chevhiki ino chinoti: “Uyo wakanga asingazivi zvivi, wakamuita kuti ave zvivi nekuda kwedu; kuti isu tive kururama kwaMwari maari” (2 VaKorinde 5:21). Ko zvinorevei kuti akava zvivi nekuda kwedu, uye izvi zvinofanira kutibatsira kunzwisisa basa raKristu rekumira pachinzvimbo chedu paMuchinjikwa sei? Uyezve, zvinorevei kuti “kuitwa kururama kwaMwari maari”?`

`Fungisisa nezvemashoko ekuti “kana munhu aponeswa, anotogara akaponeswa zvisinei nezvaangaita,” zvinodairwa neMakristu mazhinji. Nemhaka yei tichidaira kuti iyi idzidziso yenhema? Injodzi dzipi dzinotovuya chete kana munhu akadaira izvi? Saka isu tingava nerudairo rweruponeso sei tichiramba dzidziso iyi`

`Koi we “wakamira wakasimba” (VaKorose 1:23) sei mukutenda kwako? Unoziva zvakadini zvaunotenda nezvikonzero zvekuzvitenda? Ungaitei kusimbisa kutenda zvaunotenda? Uye nemhaka yei zvakakosha kuti “umire wakasimba” pakutenda kwako?`