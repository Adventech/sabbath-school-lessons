---
title:  Chinhu Chimwechete—Kuziva Kristu
date:  05/02/2026
---

`Verenga VaFiripi 3:10–16. Ndeapi mamwe mashoko anotaurwa naPauro mundima iyi?`

Zvechokwadi hakuna chimwe chakakosha kupfuvura kuziva Kristu, zvinoreva kuti pakupedzisira iye achatizivawo nekutirangariria pamberi paBaba (tarisa Mateo 7:21–23; Mateo 10:32, 33). Ko tinomuziva sei? Kuburikidza neShoko rake—kuriverenga nekurirarama. Hatigoni kumuziva nekumuvona huso-nehuso sezvakaita vadzidzi. Asi zvinofadza, kuti kunyange ruzivo urwu, havana kunzwisisa mashoko ake, zvinobva zvaratidza kukosha kwazvo kwatiri chidiso chedu chaMweya Mutsvene kutitungamirira (tarisa Johani 16:13). Patinomuziva zvirinani, tinobva tava pedyo naye zvakanyanya, nekuti tavakuziva “simba rekumuka kwake” (VaFiripi 3:10), iro rinotimutsira ku “vupenyu hutsva” (VaRoma 6:4).

Imwe nzira yatinoswedera pedyo naJesu nayo kuburikidza “nekuwadzana naye mukutambudzika kwake” (VaFiripi 3:10). Muedzo wose wakasanganikwa nawo, wakarwadza chose, zvinotibatsira kuziva nekufarira zvatakaitirwa naJesu, nekumunzwisisawo nezvidiso zvake zvakanaka.

Nzira yechitatu yatingaswedera pedyo nayo kuramba tichiinda mberi “kushingirira kunharidzano/kuchinangwa” (VaFiripi 3:14). Chii chinonzi nharidzano/chinangwa? Zvinoreva izwi rinowanikwa apa chete muTestamende Itsva (*skopos*). Rinoreva patambo yekupedza mumujawo nekupiwa mubairo kune akunda. Pauro anoidaidza kuti “mubairo wekudaidzwa kudenga kumusoro naMwari muna Kristu Jesu” (VaFiripi 3:14). SaKristu kuburikidza nerufu rwake, Mwari anotikoka kuti tigashire mubairo uwoyo mumwechete wedenga—vupenyu husingaperi.

Zvechokwadi hatisati tazviwana izvi. Hatichazokwaniswi zvakazara kusvika “miviri yedu yekuzvidzwa yashandurwa ikafanana newake unobwinya mutsvene” (VaFiripi 3:21). Asi nekumuziva nekukoka huvepo hwake muvupenyu hwedu zuva rimwe nerimwe, tinoramba tichishingirira kuenda mberi kusvika kunharidzano yekufanana naJesu muzvinhu zvose patinokwanisa napo ikozvino. Ichi “chinhu chimwechete” Pauro chaakatarisirawo. Zvakangofanana nekumhanya mujawo (tarisa 1 VaKorinde 9:24–27), hatina hanya kuti taimbovepi kana kuti ndiani aakuda kutipfuura. Chinangwa chedu chimwechete zvinhu zviripamberi—mubairo uyo wedenga wakatimirira. Mufananidzo apa uripachena unesimba kwazvo: mumanyi anotarisa panoperera nhange-mutange, achirwadzidza nhengo dzose dzemuviri akakotamira mberi kuti asvike pamutsetse wekupedzisira.

`Nemhaka yei murwendo rwako naTenzi, zvakakosha kusatarisa kumashure, zvikuru sei kumashure kuzvivi zvako nekukundikana kwako, asi kutarisa mberi kune zvawakavimbiswa ikozvino naKristu?`