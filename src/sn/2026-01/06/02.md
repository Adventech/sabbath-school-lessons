---
title:  Kufara MunaShe
date:  01/02/2026
---

`Verenga VaFiripi 3:1–3. Ndezvipi zvakanaka nezvakaipa zvinotaurwa naPauro apa, uye zvinehukama papi? Anotsangura vatendi sei?`

Pauro anotangira pane zvakanaka chaizvo achitoita sekuti ava kupedza kunyora tsamba yake. Asi haasati. Anodzokerazve kune imwe nyaya huru kwazvo yemutsamba iyi: kufara munaShe. Achapa zvikonzero zvakati kuti apa. Tinofanira kuvimba naKristu zvakanyanya, tisingavimbi nemunhu kana matiri: “Tinozvirumbidza muna Kristu Jesu, tisingavimbi nenyama” (VaFiripi 3:3). Ndiani pakati pedu asinavo kuvona kushata kwekuvimba nevanhu?

Yambiro yakasimba “Chenjererai” (katatu) hakuna kumwe kwarinowanikwa muMagwaro. Sezvineivo VaFiripi vaiziva njodzi yaiyambirwa naPauro apa. Kunze kwematambudziko matatu akasiyana, yambiro inoita seyaitaura nezvemapoka evadzidzisi venhema vanotsanangurwa munzira nhatu dzakasiyana-siyana.

Vanhu vakaipa kana vasinganamati muIsraeri vaiwanzovonekwa se “imbwa” (VaFiripi 3:2; Enzanisa Mapisarema 22:16; Isaya 56:10; Mateo 7:6; 2 Petro 2:21, 22). Vadzidzisi venhemawo vaitsanangurwa se “vashandi vakaipa”. Vachinzi ivo “vekucheka” (VaFiripi 3:2) kana kuti “avo vanocheka nyama” kuratidza kuti paGaratia, nedzimwewo nzvimbo, vakanga vachimanikidzira kudzingiswa pavahedheni vaiva vatendevuka, zvichipesana nedzidziso yeKanzuru yevaApostora (tarisa Mabasa 15).

Zvinofadza kuvona kuti imwe yemhinduro yematambudziko aya mune zvekunamata, kusanganisira kupararira kwedzidziso dzenhema, “kufara munaShe” (VaFiripi 3:1; Enzanisa VaFiripi 4:4).

Chose chatinofarira chinounza rufaro, mashoko maviri muchiGiriki epfungwa iyi akafanana). Mwari anoda kuti tifare neShoko rake ibhuku rinopa rufaro chairwo runogara. Izvi zvinosanganisira kugashira tsitsi dzaMwari (Mapisarema 31:7); kuisa chivimbo chedu maari (Mapisarema 5:11); kugashira maropafadzo eruponeso (Mapisarema 9:14); nekurarama sezvinodiwa nemutemo waMwari (Mapisarema 119:14), kusanganisira Sabata (Isaya 58:13, 14); kutenda muShoko rake (Mapisarema 119:162); nekukudza vana vanotya Mwari (Zvirevo 23:24, 25).

`Vupenyu hunogona kutiwomera chaizvo, zvisinei nekuti zvinhu zviri kufamba sei ikozvino. Kunyange ikozvino zvisina kumira zvakanaka, ndezvipi zvinhu zvaunofanira kufarira ikozvino? Chii chinokumisa kuzviita?`