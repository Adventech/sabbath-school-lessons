---
title:  Tinoshanda Mune zvinoshandwa NaMwari
date:  25/01/2026
---

Apedza kuratidza Jesu semuenzaniso wevanhu wakaperera mukuzvininipisa nekuteerera Mwari, Pauro zvino anoinda kuvaFiripi pachavo. Anosimbisa kuteerera kwavo Ishe pavakagamuchira evangeri (tarisa Mabasa 16:13–15, 32, 33) nekuvakurudzira kuinda mberi nekuteerera. Apedza kuratidza muenzaniso wakaperera wevupenyu hwaKristu nemuchinjikwa senzira yeruponeso, Pauro zvino anotarisana nekushanda kwazvo zvose izvi mukurarama.

`Verenga VaFiripi 2:12, 13. Ko Pauro anorevei kana achiti, “Pedzisai kuponeswa kwenyu”? Ungatsanangura sei vukama pakati pekutenda nemabasa?`

Mumavhesi aya Pauro haatauri nezveimwe vhangeri inosiyana neyaataura muna vaRoma nemutsamba dzake dzimwe dzose. Tine chokwadi apa kuti shoko rake rinowirirana nekururamiswa kuburikidza nekutenda, izvi zvaanoparidzazve kuFiripai nekune dzimwe nzvimbo. Asi zvakakosha vo kuvona kuti Bhaibheri rose rinoti kudini nezvenyaya iyi, zvikuru sei panyaya yeruponeso, iyo inogona kusanzwisiswa chaizvo.

`Verenga VaRoma 3:23, 24; VaRoma 5:8; na VaEfeso 2:8–10. Ko ndima idzi dzinodzidzisei nezveruponeso?`

Hazvina mubvunzo ruponeso ibasa raMwari, saka isu hatina kana chatingaita mazviri. Kana kutenda chipo, chinovuya kuburikidza naMweya Mutsvene. Basa redu harigoni kutiponesa; asizve, kuburikidza nekuberekwa patsva, Mwari anotisikazve pamweya, achipa simba rekuita mabasa akanaka. Mweya waMwari matiri, anotipa simba resarudzo yekuita kuda kwake kwakanaka, kukurira miedzo, nekuita sarudzo dzakanaka.

Saka tinopedzisa zvatangwa naMwari matiri, “nekutya nekudedera” (VaFiripi 2:12). Saka izvi zvinoreva kuti tinofanira kutya rutongo rwaMwari nekuda kwemabasa edu asina simba ekuteerera? Kwete. Mashoko aya anoreva kuvona huvepo hwaMwari patiri (tarisa Mapisarema 2:11) nechidiso chedu chekuteerera.

`Munzira dzipi umo wakavona kushanda kwaKristu mauri? Asi zve chimiro chako chechitema chinorwisana sei nezvinoda kuitwa naMwari mauri, uye ungazvidzivisa sei?`