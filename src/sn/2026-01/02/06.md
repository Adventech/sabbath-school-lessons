---
title:  Simba Remunamato
date:  08/01/2026
---

`Verenga VaKorose 1:9–12. Ndezvipi zvinonyatso kumbirwa naPauro mumunamato wake?`

Pauro anonamata “kuti muzadzwe nekuziva kuda kwake.” Pauro anotsanangura kuziva kuda kwaMwari se “vuchenjeri nekunzwisisa kwepamweya” (VaKorose 1:9). Vuchenjeri hunovuya, kutanga, nekuvimba muna Mwari zvakazara, kuda kuita kuda kwake (Johani 7:17), nekusatsamira panjere dzako (Zvirevo 3:5). Asi mubvunzo unowanza kumuka, “Mwari anoda kuti ndiitei pachimiro ichi?” Tinogona kuziva kuda kwaMwari kubva kunzvimbo ina patinenge tichinamata:

1.	Pangawanikwa vuchenjeri kupfuvura kumwe kose muBhaibheri pacharo. “Shoko renyu mwenje wetsoka dzangu nechiedza panzira dzangu” (Mapisarema 119:105).

2.	Mwari akapa vuchenjeri hwakatsanangurika mumazuva ekupedzisira kuburikidza neMweya Wechiprofita (Zvakazarurwa 12:17, Zvakazarurwa 19:10) sezvinovonekwa muzvinyorwa zvaEllen White. Bhaibheri rinotikurudzira “kutenda munaJehova Mwari wako, ugosimbiswa; kutenda muvaprofita vake ugobudirira” (2 Makoronike. 20:20).

3.	Kuda kwaMwari nekutungamirira kwake zvinogona kuzivikanwawo kuburikidza nekutungamirira kwaMwari muzviitiko zvevupenyu, nekukumbira kuzarurirwa mikova nekuivhara (tarisa VaKorose 4:3).

4.	Mweya Mutsvene anotitungamirira kana tikadzidza kunzwa izwi rake: “Nzeve dzako dzichanzwa izwi kumashumare kwako, richiti, / ‘Iyi ndiyo nzira famba mairi,’/ Kana wakaenda kurudyi / Kana kuruboshwe” (Isaya 30:21).

Pauro anonamatira kuti VaKorose “vafambe zvakafanira munaShe” (VaKorose 1:10). Hongu, hakuna akazvarwa “akakodzera” asi Mwari anotiverengera kufanira nekuda kwenyasha dzake achitikokera kurarama nenzira yekudaidza kwake kukuru (VaEfeso 4:1, 1 VaTesaronika 2:12). Pauro anoshandisa izwi rechiito rekuti “fambai” kana “makafamba” kamwezve katatu mutsamba yake iyi chete (VaKorose 2:6, VaKorose 3:7, VaKorose 4:5). Zvinoreva kurarama nekuita sezvinoreva mutemo waMwari (Eksodo 18:20), zvinokwaniswa chete kuburikidza nekushanda kwaMweya Mutsvene (Ezekieri 36:27).

Pauro anonyengetererawo kuti vupenyu hwavo nehwedu “huve hunofadza” kuna She nekupa nzira zhinji dzinoita kuti zvinodiwa izvi zviitike: “Kubereka michero mumabasa ose akanaka” (VaKorose 1:9, 10); neku “wedzera mukuziva Mwari” (VaKorose 1:10); nechekupupedzisira, “kupa kuvonga” (VaKorose 1:12). 

`If someone were to ask you, “Ungaziva sei kuti Mwari ari kukutungamira kuinda uko kana uko?” Ungamupindura uchiti kudini—uye nemhaka yei?`