---
title:  Zvinodikanwa Kukugutsikana
date:  12/02/2026
---

`Verenga VaFiripi 4:10–13, 19. Ndezvipi zvinoratidzwa naPauro zvinopa kugutsikana, nevupenyu hunofadza?`

Kana zvakaipisisa zvauya (nzara, urwere, kukuvara, kurasikirwa), munhu anotanga kufunga zvinhu zvinokosha nekufungisisa nezvemaropafadzo anowanzo shairwa hanya. Kana “tadzikisirwa” (VaFiripi 4:12), “vurombo”, kana kusiiwa “ndisina chinhu” ndipo panodiwa kutenda.

Kana tichitaura hedu, kana munhu anezvinhu”, anofanira kugara achiziva kuti rimwe zuva zvinogona kunyangarika nenguva isipi (Tarisa Zvirevo 23:5). Sezvatinorangaridzwa naJobo naPauro, hatina kuvuya nechinhu panyika patakazvarwa, uye hakuna chatichabuda nacho kana tava kuenda kuguva (Jobho 1:21, 1 Timoti 6:7).

Tarisisa mavhesi anotevera anobva muBhaibheri:

•	Mapisarema 23:1—“Jehova ndiye Mufudzi wangu; hapana chandinoshaiwa”.

•	Mateo 6:32—“Baba venyu vekudenga vanoziva kuti munoda zvinhu izvi zvose”.

•	1 Petro 5:7—“Kandirai kufunganya kwenyu kuna Mwari, nekuti ane hanya nemi”.

•	VaFiripi 4:19—“Mwari wangu uchazadzisa kushaiwa kwenyu kose pafuma yake, mukubwinya, muna Kristu Jesu.”

Uye chinonyanya kushamisa; “Ndingaita zvose naKristu anondipa simba” (VaFiripi 4:13). Dzimwe nguva hakuna anganyatsonzwisisa “zvinhu zvose” zvakazara. Hongu, sezvimwe zvose zvatingakumbira kubva kunaMwari nesimba, tinofanira kukumbira zvinowirirana nezvaanoda. Asi nguva zhinji, hatikumbiri zvinowirirana nezvaanoda. Ndicho chikonzero nei Jakobo 4:2 achiti, “Hamuna nekuti hamukumbiri”.

Hezvino zvimwe zvinhu zvatingakumbira takasimba nekuti tinoziva kuti zvinowirirana nekuda kwaMwari:

•	Ruponeso rwemunhu waunoda kana shamwari (1 Timoti 2:3, 4)

•	Kushinga kuparidza evangeri (Zvakazarurwa 22:17)

•	Kukumbira kuregererwa kana tatadza nekusiya zvakaipa (1 Johani 1:9)

•	Simba rekugona kuterera mirairo yaMwari (VaHebheru 13:20, 21)

•	Kuda avo vanotivenga nevanotiitira zvakaipa (Mateo 5:44)

•	Vuchenjeri muzvimiro zvakawoma (Jakobo 1:5)

•	Kunzwisisa zvokwadi zviri muShoko raMwari (Johani 8:32)

`Ko unoita sei nezvinhu zvawakakumbira zvausina kupiwa, kana zvausingazombopiwi zvachose?`