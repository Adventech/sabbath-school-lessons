---
title:  Kuroverwa Pamuchinjikwa
date:  03/03/2026
---

`Verenga VaKorose 2:11–15. Ndedzipi nyaya dzinoita sedzinorwiswa naPauro apa?`

Kangani tichivona matsamba aya, zvikuru sei VaKorose 2:14, ichishandiswa zvisiri izvo mukurwisa mutemo nekuchengetwa kweSabata?

Kubatsira kunzwisisa mavhesi aya, dudziro mbiri dzakakosha dzakagashirwa neMasabata: Yekutanga, “runyoro” rwakaroverwa pamuchinjikwa zvinhu “zvaitipa mhosva,” zvakafanana nezvakanyorwa naPirato pamuchinjikwa waJesu (Mateo 27:37; Johani 19:19, 20). Kana kuti yechipiri, mirairo yemitambo yakanyorwa naMosesi (tarisa  Deuteronomio 31:24–26) ndiyo yakaroverwa pamuchinjikwa.

Kana tikatarisa pavhesi nezvakaripoteredza, tinogona kuvona zviripachena kuti arikutaura nezvemutemo wemitambo.

Pauro anotaura nezve “kudzingiswa kusina kuitwa nemavoko” (VaKorose 2:11), kureva, “kwepamwoyo” (VaRoma 2:28, 29; Enzanisa Deuteronomio 30:16), zvinopesana nekudzingiswa kwenyama, chaiva chinhu chikuru kwazvo chaitaurwa nemurairo wemitambo (Revhitiko 12:3; Enzanisa Ekisodo 12:48).

Pauro anobatanidza kushanduka kwemukati “kubvisa muviri wezvivi zvenyama” nerubhapatidzo rwekunyudzwa. Nerubhapatidzo urwu, tinowadzana naKristu murufu nerumuko rwake (VaKorose 2:11, 12).

Kutendevuka uku zvino kunobva kwafananidzwa “nekufa kuzvivi nekuitwa vapenyu . . . .” naKristu, “uyo wakatiregerera kudarika kwedu kose” (VaKorose 2:13).

Izwi rekuti “pazvirevo zvarwo” (VaKorose 2:14) zvinoreva zvakatemwa pamurairo, kunyange mune zvenyika (Ruka 2:1, Mabasa 17:7) kana mukereke (Mabasa 16:4). Izwi rechiGiriki rinowanikwa munezvimwe zvinyorwa zvaPauro rinoreva kumitemo yemitambo, iyo yakaisa chidziro chekuparadzanisa vaJudha neVehedheni (VaEfeso 2:14, 15).

Nekuti Pauro angaagara ataura nezvekuregererwa kwezvivi neshanduko yemukati inomiririrwa nerubhapatidzo, zvinoita sezvakanga zvisingaiti kudzokerazve kunyaya iyi zvekare nemufananidzo wakasiyana nemimwe yakashandiswa muMagwaro. Asi zvinoita sekuti Pauro anosimbisa pfungwa yakafanana neyaaita muna VaEfeso: yekuti vatendi veChihedheni vemuKorose havafaniri kunetsekana nekuchengeta mitemo yemitambo, kusanganisira wekudzingiswa, kana kucheneswa nemitambo yakapera nekuzvipira uku (Enzanisa Mabasa 10:28, 34, 35).

Zviripachena kuti Pauro akanga asiri kuti Mirairo Inegumi yakaroverwa pamuchinjikwa, asi kumwe kose achitsanangura zvivi sekudarika Mirairo Inegumi (VaRoma 7:7).