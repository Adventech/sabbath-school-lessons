---
title:  Kudzidza Kuenda Mberi
date:  06/03/2026
---

“Sezvazvaiva mumazuva evaapostora vanhu vakaedza netsika nevuchenjeri kuparadza Magwaro, saka nhasi, nekutaura zvinofadza kwemazuva evuchenjeri hwepamusoro-soro, kunyuka kwezvinhu zvoga, zvemashavi nemweya yakaipa nekutsvaka-tsvaka vumwari muzvinhu zvose-zvose, muvengi wekururama anotsvaka kutungamirira mweya kunzira dzisingatenderwi. Kune vakawanda Bhaibheri mwenje usina mafuta, nekuti vaisa pfungwa dzavo kunzira dzekufungidzira nekusatenda zvinokonzera kusanzwisisa nenyongano mupfungwa. Basa revuchenjeri hwemazuva ano, mukutsemura, nekuparadza zivo yezvekare nekutsvaka kuvakazve, mukuparadza kutenda muBhaibheri sekuzarurirwa kutsvene. Kubira shoko raMwari simba rekutonga, kusimudzira nekufemera vanhu. Munezvemweya yemashavi, vakawanda vadzidziswa kuti vatende kuti kuda kwako ndiwo mutemo mukuru, kusununguka kuita zvawada, uye kuti hakuna munhu achabvunza mumwe nezvaakaita kunze kwake iye.

“Muteveri waKristu achasangana ‘nemashoko anonyengera’ ayo akanyorwa nezvawo nemuapostora achiyambira vatendi vepaKorose. Achasangana nedudziro dzeMagwaro dzinobva kumweya, asi haafaniri kudzidaira. Izwi rake rinofanira kunzwikwa richisimbisa zvokwadi zvisingaperi zveMagwaro. Meso akatarisa pana Jesu chete, anofanira kuinda mberi akasimba munzira yakaiswa kare, achiramba pfungwa dzose dzisingawirirani nedzidziso Yake. Zvokwadi yaMwari inofanira kuva dzidzo inofungisiswa nezvayo. Anofanira kutora Bhaibheri seizwi raMwari chairo rinotaura kwaari. Ndipo paachawana vuchenjeri hunobva kudenga.”—Ellen G. White.

**Mibvunzo Yekutaurirana**:

`Ko zvinorevei kuti muna Kristu “munogara kuzara kweHumwari mumuviri,” uye ndiye “musoro wehutongi nemasimba ose” (VaKorose 2:9, 10)? Tarisa  vo Johani 1:1, VaHebheru 1:3, na1 Petro 3:22.`

`Tose tinogona kuva takambonzwa VaKorose 2:14–16 ichishandiswa mukupikisa Sabata rezuva rechinomwe. Ndeapi mamwe matambudziko kunze kweataurwa muchidzidzo chevhiki anogona kuvapo kana matsamba aya akashandiswa zvichinzi hatichafanira kuchengeta murairo wechina?`

`Ko kune avo vanoti tinofanira kuchengeta mirairo yose yemhemberero nemitambo ungavapindura sei? Kana nepo hazvo, mumwe angawana chikomborero chepamweya mukuichengeta, ndeapi matambudziko anobuda mukuchengetwa kwayo?`

`Ellen G. White akanyora pamusoro kuti titore Bhaibheri “seizwi raMwari rinotaura kwatiri”. Saka nemhaka yei tichifanira kungwarira chose chingapedza simba rekutenda kwedu musimba reMagwaro nekufemerwa kwawo, kunyange nendima dzatisina chokwadi nezvadzinoreva?`