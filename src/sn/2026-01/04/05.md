---
title:  Mwoyo WaKristu
date:  21/01/2026
---

Muhammad Ali akamboti, “Ndini mukuru kupfuvura vamwe vose.” Muna August 1963, mwedzi mitanhatu asati akunda kuva mutambi mukuru wetsiva mupasi rose, akatotsikisa mumanzi wainzi “Ndiri mukuru kupfuvura vamwe vose/Hakuna anondikunda.” Ali, hazvina mubvunzo kuti waiva mutambi mukuru kwazvo, asi akanga asiri muenzaniso wekutevedzera kana munhu achida kuva nepfungwa yaKristu.

Kune rumwe rutivi, Jesu akanga asina kana chivi. Kana nepo akaedzwa “muzvinhu zvose . . . sezvatinoitwa isu” (VaHebheru 4:15), Haana kutadza, kunyange mupfungwa chaimo. Asi, VaHebheru 5:8 inoratidza kuti, “kana nepo akanga ari Mwanakomana, asi akadzidza kuteerera muzvinhu zvaimutambudza.” Kuzvipira kwaJesu kuzvidiso zvaBaba vake kwaiva kwakaperera nguva dzose. Hakuna kumbova nenguva yaakaramba kuzviisa pasi pavo, kunyange pasina mubvunzo wekuti nguva dzose zvakanga zvisiri nyore.

`Verenga VaFiripi 2:5–8, ndima inonzi nevamwe inesimba zvikurusa muMagwaro. Ko Pauro arikuti kudini kwatiri apa? Ko mashoko aya anorevei? Zvakanyanya kukosha, tinozvirarama sei muvupenyu hwedu zviri kutaurwa apa?`

Jesu, akaenzana naMwari, ari Mwari, haana kungova munhu chete asi akava “muranda” (*doulou*, nhapwa) akazvipira sechibairo nekuda kwezvivi zvedu! Mune imwe nzvimbo, Pauro anoti akava “chakatukwa nekuda kwedu” (VaGaratia 3:13). Mwari, Musiki wedu, akafa pamuchinjikwa kuti ave Mudzikinuri wedu, izvi zvakadaidzira kuti ave chakatukwa nekuda kwedu.

Tingazvinzwisisa sei zviri kutaurwa apa? Kunyanya, tingaita sei zvirikutaurwa netsamba apa, zvekuva nemwoyo mumwechete wekuzvininipisa nekuzvipira kuti zvinakire vamwe?

Pane imwe nzvimbo Jesu anoti: “Asi mukuru pakati penyu ngaave muranda. Ani nani anozvikudza achaninipiswa, na ani- nani anozvininipisa achakudzwa” (Mateo 23:11, 12). Nguva zhinji, izvi zvinoratidza zvatiri kuvudzwa naPauro, muna VaFiripi 2:5–8, kuti tizviitevo.

Nenzira inobatika, Pauro apa arikutaura zvaakambotaura kare zvekuti tisaita chinhu “nekuda kwechindini chinotarisa zvatinoda isu chete” (VaFiripi 2:3).

`Nekuda kwezvatakaitirwa naKristu isu tinofanira kuitavo, sezviri muna VaFiripi 2:5–8? Ndeipi mhinduro “ingaringana” kuripa zvatakaitirwa naKristu, zvingapfuvura kuwira pasi nemabvi nekumunamata? Nemhaka yei kuri kukanganisa kukuru kufunga kuti mabasa edu anogona kuwedzera pane zvatakaitirwa naKristu?`