---
title:  Kumira Vakwana Uye Vakazara
date:  24/03/2026
---

Mabhuku akanyorwa pamusoro pevupenyu hune chinangwa nekereke ine chinangwa. Kunyange “kuva nechinangwa” kungave kusiri iko chaiko, kuva “nechinangwa chakajeka” kwakakosha pakubudirira kwezvinhu zvose. Vupenyu hwaPauro nebasa rake, pamwe chete nevashandi vake nevamwe vaapostora, zvinoratidza izvi (tarisa  VaFiripi 3:13, 14). Zvibereko zvinotaura zvoga—vhangeri rakapararira nekukurumidza muUshe hweRoma nekure (VaKorose 1:23). Chinangwa chimwechete chinodiwa nhasi.

`Verenga VaKorose 4:12, 13. Chinangwa chipi chinotsanangurwa, uye chingaitwa sei?`

Sezvatataura muchidzidzo chakare, Epafra aiva nhume pakupararira kwevhangeri kuKorose nekumaguta ari pedyo eRaodhikeia neHierapori (tarisa Chidzidzo 1). Kukwazisa kwake neminamato pamusoro pemakereke aya zvaisimbisa vatendi ikoko. Minamato yaEpafra yaiva nechinangwa chakajeka—kuti VaKorose “vamire vakwana uye vakazara mukuda kose kwaMwari” (VaKorose 4:12). Ngatitarisei nenjere chikamu chakakosha chemunamato uyu.

_Kumira._ Izwi rinoreva kumira wakasimba usingazungunuswi, izvo zvinogoneka kana munhu “akadzika midzi akatsiga” murutendo uye aine chokwadi chevhangeri (VaKorose 1:23). Izwi rimwechete rinoshandiswa kakawanda naPauro achireva kuhondo “nenyengeri dzaSatani” _(VaEfeso 6:11) nekudzivisa masimba erima nesimba raMwari nekushonga “zvombo zvose zvaMwari” (VaEfeso 6:10–18; enzanisa  2 Timoti 2:19).

_Vakwana._ Izwi rinoreva kukwana kwehunhu kunowanikwa murudo rwekuzvipira (Mateo 5:44, 48) kune avo vasingati “tasvika” _(VaFiripi 3:12–15).

_Vakazara._ Izwi rine simba iri rinoreva kugutsa zvakakwana kana kuzadzisa zvizere. Rinoshandiswa kuna Abhurahama “akagutsikana” kuti Mwari vaizoita zvavakavimbisa, kunyange zvaiita sezvisingagoneki nepavanhu (VaRoma 4:21), nekunosimbiswa kwaPauro naShe kuti “shoko riparidzwe zvizere” naye (2 Timoti 4:17).

_Muzvose zvinoda Mwari._ Izwi rekuti “zvose” rinoreva zvakawanda. Pauro pachake akanamatira kuti VaKorose vazadzwe neruzivo, “vararame zvakafanira Ishe vachimufadza pazvinhu zvose” (VaKorose 1:9, 10) kuburikidza “nesimba rake rine mbiri” (VaKorose 1:11).