---
title:  Kurarama Munyika Ino Asi Musiri Vayo
date:  25/03/2026
---

`Verenga VaKorose 4:14, 15 na 2 Timoti 4:10, 11. Ruka anosianiswa sei naDhema, uye nemhaka yei?`

Muapostora Johani anotiudza, “Musada nyika, kana zvinhu zviri panyika. Kana munhu achida nyika, kuda Baba hakusi maari” (1 Johani 2:15). Kuda Jesu kwaRuka neUshe hwake kwakamuita kuti amire naPauro kusvika kumagumo, zvisinei kuti chii chavinge chiripo, asi Dhema akada nyika ino kupfuura inouya.

`Verenga ndima dzinotevera. Zano ripi rinopiwa kune avo vakamirira kuuya kwechipiri?`

1.	Marko 13:32–37

2.	Tito 2:11–14

3.	2 Petro 3:10–14

4.	Zvakazarurwa 3:17–21

Jesu nevaapostora vakawanza kutiyambira kuti “tarirai,” rindai, uye garai makagadzirira kuuya kwaTenzi kuti musashamiswa. Zvinosuruvarisa, sezvakaita vadzidzi vakakundikana kuteerera murairo waJesu wekuti “rindai munamate” (Marko 14:38), vazhinji havasi kuita gadziriro dzakafanira. Zviri pakuti ndianiko kana chinyiko chine mwoyo yedu, nekuti hatigoni kushandira vanatenzi vaviri.

Mushoko kuRaodhikeia, Jesu anotipa zano rakajeka. Chekutanga, kutendeuka pazvivi zvedu. Chechipiri, tizarure mwoyo yedu kuna Jesu timupe mukana wekutitonga, zvinoita (chechitatu) kuti tiwane “ndarama” yerutendo nerudo zvakaedzwa nemoto uye zvinokunda.

`Ndezvipi zvinhu zvingadaidzwa naJesu kuti utendeuke kubva kwazviri muvupenyu hwako? Rutivi rupi rwezano rake rwaunonyanya kuda?`