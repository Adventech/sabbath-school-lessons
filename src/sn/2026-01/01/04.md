---
title:  Pauro PaFiripi
date:  30/12/2025
---

Panguva yerwendo rwechipiri rwaPauro rwekunoparidza, Timoti achangopindawo mubasa, vakarambidzwa naMweya Mutsvene kuyambukira kuAsia Maina (Mabasa 16:6). Saka muchiratidzo chevusiku, Pauro anovona munhu aimudaidza achiti, “huyai kuno kuMasedonia muzotibatsira” (Mabasa 16:9). Saka nenguva isipi vakanga vave munzira kuinda kumahombe-kombe ari pedyo neMasedonia kuti vapinde muchikepe chaibva kuTroasi vachiyambuka Gungwa reAegean kuinda kuNeapolisi, munyika yeUropu. Pane kuparidza ipapo, Pauro, naSailasi, Timoti, naRuka, avo vakabatana navo paTroasi (sezvinoratidzwa pakushandiswa kweizwi rekuti “taka” muna Mabasa 16:11), vachiinda ku Firipi.

Mubasa rake rekuparidza, Pauro aishandisa nzira dzakarongeka chaizvo. Guta reFiripi “ndiro raiva guru munzvimbo yeMasedonia” (Mabasa 16:12). Iri raiva guta raikudzwa chaizvo muDunhu reRoma, zvekutopiwa chinzvimbo *Ius Italicum*—chiri chigaro chepamusoro-soro chaingapiwa nyika. Vagari varo vaiva nemikana yakaenzana neyevagari vemuItali chaimo, kusanganisira kusabatirwa mitero yenyika semugari weRoma akaberekerwamo. Kumira pa*Via Egnatia* kwakanga kwakakosha, ndipo paiva nenzira yaifambika zvakanaka panyika yakawoma yaibatanidza Roma nenyika dzeMabvazuva. Kusvika neChikristu apa kwakabatsira kusvikira mamwe magutawo aiva pedyo kusanganisira Amphipolisi, Apollonia, Thessalonica, neBerea (Tarisa Mabasa 17:1, 10).

Zvinofadza kuvona kuti mutauro waishandiswa muFilipi chaiva chiLatini, zvinoratidzwa nekuwanda kwezvinyorwa zvechiLatini. Muna VaFiripi 4:15, Pauro anovakwazisa nezita rinoita sechiLatini, *Philippēsioi*, zvichiratidza chigaro chavo chechiRoma. Asi chiGiriki ndiwo waiva mutauro weruzhinji mumaguta uyezve waishandiswa kuparadzira evhangeri. Ruka anotsanangura kusangana kwaPauro nevamwe pamunamato parwizi, pakatendevukira Lydia nemhuri yake (Mabasa 16:13–15). Ari mudzimai aitengesa (“micheka misvuku”), aizotsigira kufambiswa kweevangeri zvakasimba kwazvo muFiripi nemunzendo dzaPauro dzekunoparidza. Pauro naSilasi pavaiva mujere vakatungamirira mhuri yose yemurindi wetirongo mukutendevuka.

Mweya Mutsvene aiziva kuti Firipi raizova guta rakafanira kufambiswa evhangeri kuinda kuUropu yose, kunyange paizovawo nekutambudzwa. Zvisinei nekuipa kwekutambudzirwa evangeri, dzimwe nguva zvinobatsira kusvika evhangeri kuvanhu vaigona kusasvikirwa.

`Verenga Mabasa 9:16. Ko izvi zvinotibatsira sei kunzwisisa mimwe miedzo yaPauro? Ko izvi zvingatibatsira sei kunzwisisa yeduvo?`