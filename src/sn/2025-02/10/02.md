---
title:  Kutsamwa KweGwaiana
date:   01/06/2025
---

`Verenga Zvakazarurwa 6:12–17. Tarisa uvone zvichaitwa nevanhu nekuda kwezvichaitika mazuva ekupedzisira. Unovonei nezvavachaita?`

Zvinoshamisa kuti vakaraswa havasi kuchema vachiti, “Chii ichi?” kana kuti “Ndiani arikukonzera izvi zvose?” Vanoita sevanoziva zviri kuitika. Vanodaidza Jesu kuti “Gwaiana,” zvinoratidza kuti vanezvavanoziva nezvaKristu. Vanoita sevanozivazve kuti “zuva guru rekutsamwa kwake rasvika,” Uye kuti vawira mudambudziko guru kwazvo: “Ndiani achakwanisa kumira?” 

Kumashure uko kuguma kusati kwasvika, evhangeri yaparidzwa kunyika dzose (Mateo 24:14), neshoko revatumwa vatatu rasvika kumigumo yenyika. Asi, pachava nevanhu vachawanikwa vasina kugadzirira—kusiri kuti havazivi asi kuti kuramba kwavo kutenda nekuteerera. Ndicho chichava chikonzero chekuraswa kwevanhu ava mumazuva ekupedzisira.

`Verenga Mateo 24:36–44. Ndezvipi zvidzidzo izvo Jesu anoda kutidzidzisa kubva munyaya yaNowa?` 
	
Jesu anotaura nezveMurowe kutiyambira kuti kuvuya kwechipiri kuchashamisa vazhinji. SeKudzoka Kwechipiri, Murowe hauna kuvuya vanhu vasingazivi nekuti kusaziva zvirikuitika. Nowa akaparidza makore 120 kunyika vanhu vakaramba kutenda. Vakavudzwa kuti izvi zvaizoitika. Havana kungotenda.  

Apawo vakawanda vanozvisimbisa vachiti nguva yareba saka hapana chichaitika zviprofita ndezvenhema. Achishandisa nyaya yeMurowe, Petro anonyora “vaseki vachamuka mumazuva ekupedzisira, vachifamba sekuchiva kwemwoyo yavo, vachiti, ‘Chiripo chitsidzo chekuvuya kwake? Kubva nguva yemadzibaba edu kusvika afa, zvinhu zvinongoramba zvichifamba sezvazvaiva kubva pakusikwa’ ” (2 Petro 3:3, 4). Nekufamba kwenguva, pfungwa iyi icharamba ichikura chete. 

`Mukurarama kwemumwe nemumwe wedu, kudzokazve kwaJesu (kune vamwe, kechitatu) hachisi chinhu chichaitika mushure merufu, uyezve tose tinoziva kuti vupenyu hunomanya sei. Ko maonero aya anofnaira kutibatsira sei “nekunonoka”?`