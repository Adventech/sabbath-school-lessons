---
title:  Chiprofita Kana Kuti Ndizvo Chaizvo Zvazviri?
date:   03/04/2025
---

Chimwe chinofanira kuzivikanwa nevadzidzi vechiprofita kutarisa kuti izvi chiprofita here kana kuti kwete. Ko munhu angaziva kuti munyori aishandisa mufananidzo here kana kuti izvo chazvo zviripo, uye munhu angaziva sei zvinomiririrwa nemufananidzo? Nzira yekuzviita nayo ndeyekuvona kuti mufananidzo uyu unoshandiswa muBhaibheri rose uchimiririra chii, panekutarisa kuti mazuva ano chii chirikuitika. Semuenzaniso vamwe vanovona bere remuna Danieri 7 seRashia. Iyi haisi nzira yakanaka yekududzira chiprofita.

**Tarisa matsamba anotevera, uchibvumira Bhaibheri kuzvidudzira. Ndezvipi zvinowanza kurehwa nezviprofita munyaya imwe neimwe, uyezve Bhaibheri rinoti zvinorevei?**

`Dan. 7:7, Dan. 8:3, Dan. 7:24`

`Zvakazarurwa 1:16, VaEfeso 6:17, VaHebheru 4:12`

`Zvakazarurwa 12:1; Zvakazarurwa 21:2; VaEfeso 5:31, 32; Jer. 6:2.` 

Nekushandisa nzira iyi yekuti Bhaibheri rizvidudzire roga, nyaya dzakawanda dzakavanzika muBhaibheri dzinojeka. Semuenzaniso, tinovona kuti nyanga inogona kureva simba rezvematongerwe enyika kana kuti nyika. Munondo uchimiririra Shoko raMwari. Nemudzimaiwo achimiririra kereke. Apa tinogona kuvona zviripachena Bhaibheri richizvitsanangura roga.

Chasara kupindura ikozvino hacho ndechekuti nemhaka yei Mwari achishandisa mifananidzo pane kutaura sezvazviri? Nemhaka yei semuenzaniso, Petro achidaidza guta reRomu achiti Babironi muna 1 Petro 5:13? 

Kunogona kuva nezvikonzero zvakawanda kwazvo nei Mwari akasarudza kutaura nemifananidzo muzviprofita. Kana takatarisa kereke yeTestamende Itsva, semuenzaniso, kudai bhuku raZvakazarurwa rakadoma Roma saiyo yakakonzeresa zvakaipa zvizhinji, kutambudzwa kwevatsvene kwaivapo kungadai kwakanyanyisa. Zvingava zvipi zvikonzero, tinogona kuvimba kuti Mwari anoda kutitinzwisise zvinoreva mifananidzo.

`Kana nepo mimwe mifananidzo nezviprofita zvicharamba zvakavanzika, ko kusimbira pane zvatinonzwisisa kungasimbisa sei kutenda kwedu? `