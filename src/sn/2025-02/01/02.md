---
title:  Anoverenga Ngaanzwisise 
date:   30/03/2025
---

Pinda muchitoro chinotengesa mabhuku eChikristu unogotarisa zvako uchimhanya mazita emabhuku ezviprofita zvemuBhaibheri. Unokurumidza kuvona musanganiswa unoshamisa kwazvo wedudziro, uye zvinogona kukuedza kudaira kuti hakuna anoziva dudziro dzechokwadi dzinozunguza pfungwa, uye zvinemuedzo wekutenda kuti kune munhu anogona kududzira bhuku zvinotaurwa na Zvakazarurwa. Semuenzaniso, mumwe munyori anoti andikristu ifungidziro chete hakuna zvakadaro; mumwe wo achiti achavuya kumberi uko; mumwezve achiti zvaireva mumwe wemumazuva eRoma yechihedheni. Sezvakataurwa nemumwe muparidzi wechikuru, “Zvimwe Bhaibheri rakafanana nemarimba ekare-kare; unogona kuridza zvipi nezvipi zvawangoridza paari.” Bhaibheri pacharo, harina kana zvakadaro. Asi rinotikoka kuverenga, nefungidziro yekuti  haatauriri mahara, uye kuti tinogona kuziva zvokwadi yezvaari kutaura muShoko rake.

`Verenga Mateo 24:15; Zvakazarurwa 1:3; Mateo 11:29; na Jeremia 9:23, 24. Ko mavhesi aya arikuti kudini nezvechidiso chaMwari chekuti timunzwisise?` 

Maunivhesiti akawanda anopa zvidzidzo zve “Zvezvinyorwa zveBhaibheri,” kana zvimwe zvakada kudaro. Kumutendi, zvinogona kuva zvinoshamisa kugarira zvidzidzo zvakawanda-wanda, hozovona kuti mudzidzisi akaverenga Bhaibheri sezvingangoitwa vo nemunhu asinganamati achiverenga ngano zvake. Fungwa dziri dzekuti pakangova netsanga “yezvokwadi” munyaya dzacho, asi munhu achibuda nezvaanenge angoda kubva mo. Kuvadzidzisi ava, pfungwa yekuti bhuku iri rakafemerwa naMwari inosekesa.

Murairidzi anoverenga Bhaibheri asinganzwi Mwari achitaura, asina kuzvipira kunaShe, nekuda kudzidza zvokwadi, anobvapo asina chaabata asi kusanzwisisa chimiro cherudo chitsvene chaMwari. Kuverenga Bhaibheri pasina zvekushandisa nepfungwa dzakanaka, nekutungamirirwa naMweya Mutsvene zvinokuvadza. 

`Mumwe munhu aizivikanwa kuti akanga asinganamati akawanikwa achiverenga Bhaibheri. Paakabvunzwa kuti aiitei, akati, “Ndiri kutsvaka pakakanganiswa.” Nemhaka yei izvi zvakashata kana uchiverenga Shoko raMwari? 
`