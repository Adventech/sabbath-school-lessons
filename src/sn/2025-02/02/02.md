---
title:  Mutemo “Wekutanga Kutaura”
date:   06/04/2025
---

Zvidzidzo zvakawanda zvinotanga nechekutsvakurudza zvakajairika (chinowanza kunzi “101”, kosi iyi inobata zvakasiyana-siyana kugadzirira hwaro hwekuzodzamisa muchidzidzo ichi. Sezvinongoitika mukuverenga Bhaibheri, unokurumidza kuvona kuti Mwari anenzira yakadzidzisa zvakajairika muna Genesi, umo maanozivisa pfungwa dzichatariswazve zvakasimba muBhaibheri rose. 

Mukungotaurawo hako, nguva yekutanga apo pfungwa kana mufananidzo unotaurwa muBhaibheri—zvikuru sei kana zviri muzvitsauko zvekutanga zvaGenesi—unovona kuti inotanga nekudzidzisa zvakajairika, izvo zvichabatsira kunzwisisa mashandisirwe acho pamberi.  Vamwe vadzidzi veBhaibheri vanozvidaidza kuti “mutemo wekutanga kutaura,” kana nepo zvakafanira kuzvidaidza kuti “nzira” pane kuti mutemo nekuti kune zvinoshanduka.  Zvinoita sezvinovonekwa mukudzidza Bhaibheri nemuzviprofita zvemuBhaibheri, ndezvekuti Mwari anozivisa vana vake munguva yakareba, achitanga nezvakakosha tevere zvimwewo kwemakore mazhinji kana mazana emakore.
 
`Verenga Isaya 40:7, 8; Maraki 3:6; naVaHebheru  13:8. Ndeupi mutemo waunogona kubuda nawo kubva mundima idzi zvingakubatsira kudzika midzi muzvidzidzo zvako zvezviprofita?`
 
Vakawanda mazuva ano vanotaura nezve 	“Huchokwadi” vasingadi “zvokwadi” nekuti “zvokwadi” inonzi haina simba inogona kushanduka nenguva. Kana mune dzimwe nguva “zvokwadi” pachayo inofungirwa kuti haisi zvokwadi. 

Kana Mwari achiisa zvokwadi, haashanduki. Paanotanga kudzidzisa zvokwadi yake, tinogona kuziva kuti ichadzokororwa kakawanda isingashanduki zvainoreva asi, ichitowedzera kujekesa pfungwa yezvokwadi zvacho. Saka zvakakosha kudzidza zviprofita, nekugadzirira kunzwisisa zvakakosha zvenoziviswa kekutanga, wobva wazvitora sehwaro hwekunzwisisa paunopinda muBhaibheri rose.

`Nemhaka yei zvakakosha kuti tisabvumira mumwe kana chimwe chinhu kupedza rudaviro rwedu muBhaibheri nedzidziso dzaro? Ndezvipi zvakavanzika zvinogona kuitwa nekushayiswa simba uku?`