---
title:  Kuswededzwa munaKristu
date:   23/07/2023
---

`Enzanisa VaEfeso 2:1-3, Tsananguro yaPauro pamusoro peranezuro revaverengi vake rechihedeni, na VaEfeso 2:11, 12. Ndezvipi zvaanosimbisa pakutsanangura patsva maererano neranezuro ravo?`

Vahedeni, avo vakazova zvino vatendi munaKristu nemitezo ye “muviri” wake, kereke, vaimbova vakaparadzana navaIsraeri uye neruponeso rwaibva kuna Mwari. Pauro anoona zvakakosha kuti “varangarire” (VaEfeso 2:11) nhoroondo iyi. Panguva iyo vakanga “vasina Kristu,” iye Wakazodzwa, Mesiasi waIsraeri. Vakanga vari “vatorwa pavushe hwavaIsaeri.” Uye vakanga vari vaeni “pasungano dzechipikirwa,” vasingazivi chero chii zvacho nezvevimbiso dzeruponeso dzakanga dzapiwa naMwari munhoroondo yeruponeso. Kuparadzana navaIsraeri pamwe neruponeso rwakapiwa kuburikidza navaIsraeri kwaireva kuti vakanga “vasina tariro” uye vakanga “vasina Mwari panyika” (VaEfeso 2:12).

Uyewo, muupenyu hwavairarama kare, pakava neruvengo rwakakura pakati pavo nevaJudha. Pauro anotionesa chimwe chezviratidzo zvekukura kweruvengo urwu, chinova chekutumidzana mazita. VaJudha vaitaura pamusoro pavahedeni vachivatsvinyira vachiti ndivo “vasina-kudzingiswa” ukuwo vahedeni vachitaura pamusoro pevaJudha nekushora kwakafanana vachivati “vokudzingiswa” (VaEfeso 2:11). 

Paanotsanangura vatendi vechihedeni sevanhu vaive “kure kare” anotora mashoko aya kubva kuna Isaya 57:19: “ ‘Rugare, rugare, kunouri kure nokunouri pedyo,’ndizvo zvinotaura Jehova, ‘ndichamuporesa’” (enzanisa VaEfeso 2:17, 18). Muna Kristu nemumuchinjikwa, vahedeni vakaswededzwa kunazvose zvavakanga vakaparadzana nazvo – Mwari, tariro, hama nehanzvadzi dzavo vaJudha. Ndipo panenhau dzakanaka dzakasimba dzinorehwa netsananguro yaPauro: kana muchinjikwa waKristu uchigona kurapa mukaha waive pakati pavaJudha navahedeni zvinoreva kuti ruvengo rwose nekuparadzana kwedu isu kunogadziriswawo pauri. Nhau dzakanaka idzi dzinotsvaga kuti titarise ruvengo rwunowanikwa muupenyu hwedu nemukereke, nekufungisisa nezve simba remuchinjikwa iro rinogona kurukurira.

`Jesu wakakudzikinura kubva muchimiro chipi? Zvingava zvakakosherei kuti urangarire, semaitikiro azvakaita chaiwo, kwawaive paakakuwana nekwaungadai wave dai asina kukuwana?`