---
title:  Jesu, Muparidzi weRugare
date:   26/07/2023
---

`Pauro anotsanangura sei nepapfupi, hushumiri hwaKristu muna VaEfeso 2:17, 18?`

Pfungwa yorugare yakakosha mutsamba yaVaEfeso iyo inotanga nekupera nekuropafadza kworugare “runobva kuna Mwari Baba vedu, naShe wedu Jesu Kristu” (VaEfeso 1:2; enzanisa VaEfeso 6:3). Pana VaEfeso 2:11-22, Pauro anoti Kristu pachake ndiye rugare, “Nokuti ndiye rugare rwedu,” uye muchinjikwa wake ndiwo unorugadzira (VaEfeso 2:14-16). Kristu haangoparadzi chete – ruvengo pakati pomuJudha nomuhedeni (VaEfeso 1:14, 15), – anosika rudzi rutsva, runoonekwa nehukama hwekuyanana norugare (VaEfeso 2:15-17). Rugare rwakadaro harurevi kushaikwa kwegakava chete asi runofambirana norugare sezvinoreva “shalom” pachiHeberu, kurarama upenyu huzere, neutano, muhukama hwedu naMwari (VaRoma 5:1) uye nevanhu. 

`Pauro anoona sei vatendi vachitora rupande mukugovera shoko raKristu rorugare?  VaEfeso 4:3; VaEfeso 614, 15; enzanisa VaRoma 10:14, 15 na VaEfeso 2:17-19, Isaya 52:7, Isaya 57:19.`

Vhangeri rine mienzaniso yaJesu ari muparidzi worugare. Mumashoko ekuonekana nevadzidzi vake, anovavimbisa – pamwe nesuwo – “ ‘Ndinokusiyirai rugare, ndinokupai rugare rwangu’ ” (Johane 14:27). Anoguma achiti, “ ‘Ndakareva izvozvi kwamuri, kuti muve norugare mandiri. Panyika munotambudzika. Asi tsungai moyo; ini ndakakunda nyika’ ” (Johane 16:33). Mushure mokumuka kwake paanozviratidza kuvadzidzi, anodzokorora kutaura kwavari achiti, “ ‘Rugare kwamuri’ ” (Johane 20:19, 21, 26).

Muna VaEfeso 2:17, 18, Pauro anodisisa kupa pfungwa yokuti kuparidza kwaJesu pamusoro porugare kunoenderera mberi kupfuura nguva yebasa rake panyika. “Wakaparidza rugare” kwazvino kunavose vari “kure” (vatendi vechihedeni vasati vatendeuka”) nevari “pedyo” (vatendi vechiJudha; enzanisa VaEfeso 2:11-13). Mukugamuchira mharidzo iyi, vatendi vose vanowana chikomborero chikuru. 

`Tingadzidza sei kuva vaparidzi vorugare, kwete kuva vakonzeri vekurwisana? Ndezvipi zviitiko pari zvino, zvaungabatsira kuunza kuporeswa pazviri?`
