---
title:  Pfungwa Yokuwedzerera
date:   28/07/2023
---

Ongorora mashoko anotevera, anotungamirira kumibvunzo yekukurukura iri pazasi:

Pauro anonyora VaEfeso 2:11-22 mupfungwa ipi, achitsanangura zvakaitwa nomuchinjikwa mune zvehukama pakati pevanhu? Anotaura nezvehukama pakati pevatendi vechiJudha nevechehedeni, avo vari nhengo dzekereke pamwe chete. Anobudisa chishuwo chake chekuti vanzwisise uye vararame muchimiro chekuyanana senhengo dzeimba yaMwari (VaEfeso 2:19). Zvisinei, mupfungwa yetsamba yose zvayo, Pauro anoratidza chinangwa chikuru. Pfungwa yake ndeyekuti zano guru raMwari nderokuti pakupedzisira abatanidze zvinhu zvose munaKristu (VaEfeso 1:9, 10) zvichisanganisira “mhuri dzose kudenga napanyika” (VaEfeso 3:15).

Pamusoro paizvozvo, nenzira inokosha, vumwe pakati penhengo mukereke – inova nyaya yake muna VaEfeso 2:11-22 – hune chinangwa chikuru icho chaanoisa pachena muna VaEfeso 3:10: “kuti zvino vabati nevanesimba kudenga, vaziviswe nekereke kuchenjera kukuru kwaMwari”. Nokurarama vumwe hwakawanikwa naJesu pamuchinikwa, vatendi vanofanira kuratidza kuti zano raMwari rokubatanidza zvinhu zvose munaKristu ratotanga kuzadziswa. Kuyanana kwavo pahukama kunoparidza hurongwa hwaMwari hwenyika yakabatana munaKristu. Naizvozvo, zvakafanira kuti kana tichiverenga ndima yaVaEfeso 2:11-22, mupfungwa yetsamba yose,  titsvage zvimiso zvakanangana nemusoro wenyaya yedu yakakosha nhasi uno, yehukama pakati pemapoka kana ndudzi.

**Mibvunzo Yekukurukura**:

`Ndezvipi zvidzidzo zviri maererano nehukama pakati pamarudzi zvatinowana muna VaEfeso 2:11-22? Ndima iyi inotsigira zvakadini pfungwa yokudyidzana kwevanhu vemarudzi akasiyana, nenzira yakatsamira panaKristu, yakajeka?`

`Takatarisa zano raMwari pamusoro peramangwana rerudzi rwavanhu (VaEfeso 1:9, 10; VaEfeso 2:11-22), zvakakosha zvakadini kuti nyaya dzinonetsa, nedzokusawirirana kwemarudzi evanhu vari mukereke dzigadziriswe mukereke?`

`Ndedzipi nyaya dzinopfungaira pakati pemarudzi, dzinowanzosiiwa dzakavanda, kana kuregwa dzakadaro, dzinowanikwa munharaunda yenyu? Ko sangano renyu ringaita sei mukuedza kuzadzisa basa rekubatanidza rakaitwa naKristu kare pamuchinjikwa? Ko iwe ungatora rupande rwupi pabasa iri?`
