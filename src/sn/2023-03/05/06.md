---
title:  Kereke, Tembere Tsvene
date:   27/07/2023
---

`Ndeipi mienzaniso inopiwa naPauro muna VaEfeso 2:11-22 kuratidza vumwe pakati pamaJudha nevahedeni mukereke?`

Tichitarisisa VaEfeso 2, tinorangarira kuti mavhesi 1-10 anodzidzisa kuti tinofanira kurarama takabatana naJesu, pana 11-22 achitaura zvokurarama takabatana nevamwe vanhu semitezo yekereke yake. Kufa kwaJesu kunobatsira pakuvumba hukama naMwari (VaEfeso 2:1-10) nekusimbisa hukama hwedu nevamwe (VaEfeso 2:11-22). Nomuchinjikwa, Jesu anoparadza zvose izvo zvinoparadzanisa vatendi vechiJudha, nevatendi vechihedeni, achiparadzazve kushandiswa zvisiri izvo kwomurairo kunoita kuti mukaha urambe uchikura (VaEfeso 2:11-18). Jesu zvekare anovaka chimwe chinhu – tembere itsva inoshamisa inoumbwa nevatendi. Zvino, vahedeni, avo vakanga vasingaverengerwi mukunamata munzvimbo tsvene dzetembere, vave kubatana pamwe navaJudha kuva tembere itsva. Tose tinova mutezo wekereke yaMwari, “tembere tsvene numaShe” (VaEfeso 2:19-22) uye vanomukana wokurarama pamwe naKristu nehama nehanzvadzi dzedu munaKristu. 

`Pauro anoshandisa sei mufananidzo wekereke setembere muna VaEfeso 2:19-22 uchienzanisa nemashandisiro mundima dzinotevera? 1 VaKorinde 3:9-17, 2 VaKorinde 6:14-7:1, 1 Petro 2:4-8.`

Pauro anoshandisa muenzaniso wekereke setembere sechiratidzo chizere chekusanganisirwa kwavahedeni mukereke. Ivo vainge vakarambwa pakunamata mu“vazhe dzaIsareri” mutemberi, asi vave kupinda (VaEfeso 2:18), vave zvivakiso zvetembere itsva yakagadzirwa kuva “vugaro hwaMwari muMweya” (VaEfeso 2:22). 

Vanyori veTestamente Itsva vanoshandisa mufananidzo wetembere kuratidza utsvene hwe kereke, basa raMwari, pamwe nekubatana kwavatendi mukereke. Mufananidzo unoshandiswa pamwe nomutauro wezvinhu zvinorarama (ona VaEfeso 2:21, apo tembere “inokura”), uye basa rokuvaka rinoratidzwa (ona VaEfeso 2:22, “nemiwo makavakwa pamwe chete,”). Pane kungova mufananidzo umire, kereke  inokwanisa kubvuma kuti iyi, “itembere yaMwari mupenyu” (2 VaKorinde 6:16). 
