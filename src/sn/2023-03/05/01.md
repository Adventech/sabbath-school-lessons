---
title:  'Kuyananisira Pano Pasi: Muchinjikwa Ne Kereke'
date:   22/07/2023
---

### Verengera Chidzidzo cheVhiki Rino
VaEfeso 2:11-22, VaRoma 3:31, VaRoma 7:12, Isaya 52:7, Isaya 57:19, Johane 14:27, 1 VaKorinde 3:9-17.

> <p>Chemusoro:</p>
> “Asi zvino munaKristu Jesu imi, makanga muri kure kare, makaswededzwa muropa raKristu. Nokuti ndiye rugare rwedu, iye wakaita zvinhu zviviri kuti chive chinhu chimwe” (VaEfeso 2:13, 14).

Iwe uri muhedeni, muGiriki, akadzidza kukoshesa Mwari wavaJudha. Pachokwadi, wakasiya kunamata kwako vanamwari vakawanda ukagamuchira Mwari mumwe chete wazvokwadi. Paya paunofamba uchipfuura nemuvazhe dzakanaka nepakati pembiru dzakavezwa zvakanaka dzetembere paJerusarema, manzwi ekushumira anokoka rumbidzo yako. Ipapo, wobva watarisana nerusvingo runopfuura mita imwe pakukwirira. Parusvingo urwu pakacherwa mavara echiRatini nechiGiriki anoti: “Hakuna mutorwa anobvumidzwa kupfuura pano, kana kupinda mukati munharaunda yetemberi. Mumwe nomumwe anowanikwa achiita izvi, mhosva ndeyake yekuzviuraisa.” Pakarepo, unobva wazvinzwa somunhu wakavharirwa panze, wakasiiwa, wakaparadzaniswa. 

Muna VaEfeso 2:11-22, Pauro anoona muchinjikwa waKristu saiwo unoshandura mamiriro ezvinhu, uchiparadza zvinhu zvose zvinoita serusvingo kana ruzhowa. Kubvira pasi kukwira kumusoro, muchinjikwa unobvisa kuparadzana, uchiyananisa vanhu naMwari. Kubvira kunorumwe rutivi rwepasi tichienda kunorumwe, muchinjikwa unounza rugare pakati pevanhu, mumwe kune mumwe. Muchinjikwa unobvisa ruvengo, uchiunza rugare pakati pavaJudha navahedeni, uchivaita vave “rudzi rumwe rutsva” (VaEfeso 2:15). Pamwe chete vose vanova tembere itsva, vugaro hwaMwari muMweya” (VaEfeso 2:22). 

Chokwadi ichi chinorevei kwatiri nhasi?

_*Verenga chidzidzo chevhiki rino ugadzirire Sabata 29 Chikunguru._