---
title:  Pfungwa yokuwedzerera
date:   29/09/2023
---

Tinopedzisa nokutarisa panaVaEfeso 6, apo tinoona kuti isu, kereke, tiri mauto aMwari, anorwira rugare.

Muna VaEfeso, Pauro akaratidza kereke semuviri waKristu (VaEfeso 1:22, 23; VaEfeso 4:11-16), setembere yaMwari (VaEfeso 2:19-22), uye somwenga/mukadzi waKristu (VaEfeso 5:21-33). Kuna VaEfeso 6:10-20, Pauro anotsanangura kereke seuto raMwari uye anodaidzira vanhu kuhondo. Indima inobatsira chose asi ine njodzi yokusanzwisiswa. 

Tinogona kutadza kunzwisisa mashoko aPauro tikanzwa seanokukurudzira kushandisa zvombo zvehondo kurwisana nevamwe muhukama. Kunyangwe zvakadaro, Pauro ari kusimbisa vumwe, kutaura kunosimudzira, moyo wakapfava (ona zvikuru VaEfeso 5:25-5). Anotsanangura nhau dzakanaka dzaMwari se“vhangeri rorugare” (VaEfeso 6:15). Nomufananidzo uyu wakajeka, kereke haisi kukurudzirwa kurwa hondo, nenzira yakajairika. Asi tinofanira kurwira rugare muhondo yomweya tichirwa nezvakaipa. Pauro anopinda munhandare yehondo huru otidana kuti isu tipinde muuto raMwari. 

Tinoita izvozvo tichinzwisisa zviri muvengi nokuti hazvingaiti kuti titarisire pasi masimba anorwa nesu. Hatirwi nevavengi vari vanhu  asi “nemweya yakaipa yedenga” (VaEfeso 6:12), inotungamirirwa nadiaborosi (VaEfeso 6:11). Zvisinei, hatifaniri kuvhundutswa nevavengi vedu. Mwari anesu muhondo (VaEfeso 6:10) uye wakatipa zvombo zvakaisvonaka, zvombo zvake iye, idzo “nhumbi dzokurwa nadzo dzaMwari” (VaEfeso 6:11; enzanisa isaya 59:15-17). Wakaisa kwatiri zvokwadi, kururama, rugare, kutenda, ruponeso, noMweya (VaEfeso 6:13-17). Mwari achitungamira mberi kwedu nesu takashonga kubva kumusoro kusvika kutsoka nenhumbi dzokurwa nadzo, dzaakatipa iye, hatimbokundikani. Kukunda kwedu ndekwazvokwadi.

**Mibvunzo Yekukurukura**:

`Kunyangwe tisingaponeswi namabasa edu, Pauro anorevei pakunyora achiti “takasikwa kuti munaKristu Jesu tiite mabasa akanaka akagadzirwa naMwari kuti tifambe maari” (VaEfeso 2:10)? Zvino, mabasa edu akanaka anobatsirei?`

`Pauro anonyora achiti: “Zvino, iye unesimba rokuita zvikuru kwazvo zvinopfuvura zvose zvatinokumbira kana zvatinofunga, nesimba rinobata mukati medu” (VaEfeso 3:20). Isimba ripi rinobata mukati medu, uye simba iri ringaratidzwa sei mukurarama kwedu?`