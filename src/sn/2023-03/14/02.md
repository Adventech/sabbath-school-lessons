---
title:  Takaropafadzwa MunaKristu
date:   24/09/2023
---

Mumwe wakambotsanangura VaEfeso segomo reAlps remuTestamente Itsva. Pauro, muperekedzi wedu mugomo iri, anotikwidza makata munaVaEfeso 1. Nokukasika tinoshamiswa nezvatinoona kubva pakakwirira.

`Rangarira pamusoro paVaEfeso 1. Chii chinonyanya kukusimudzira? Ndezvipi zvakakwirira zvaunoona? `

VaEfeso 1:3-14 inoshanda semepu, inoratidza nzvimbo dzakakwirira, apo Pauro achitidzidzisa nezvenzvimbo yedu yakaropafadzwa mukufara kwezano reruponeso. Tinoona nhoroondo izere yezano reruponeso, kubvira kare kusingaperi, kupfuura nepamabasa azere nyasha aKristu, kusvikira pakusingaperi kunouya. Kudzikinura kwaMwari kwaanoita vatendi kunoratidza zano rakaparurwa naMwari, “nyika isati yavambwa” (VaEfeso 1:4), iro rinoonekwa muhupenyu hwedu (ona VaEfeso 1:7, 8, 13, 14). Zano iro rakaitwa nyika isati yasikwa, richazadziswa zvizere pakuguma kwenguva (VaEfeso 1:9, 10). Ipapo, “zvinhu zvose,” “kudenga”na “panyika” zvichaunganidzwa munaKristu, uye zano raMwari repa “kuzara kwengua”richazadziswa (VaEfeso 1:10). Ipapo, tichaona chakavanzika chezano raMwari (VaEfeso 1:9). Parizvino, tine chokwadi chokuti ruponeso rwakatsamira panaKristu, urwo rwatimire parwuri, ndechimwe chikamu chakakosha chezano guru raMwari rokuponesa “zvinhu zvose.”

Kuva pamusoro pegomo kunounza pfungwa yekuvonga. Muna VaEfeso 1:5-19, Pauro anovonga Mwari achinamatirira kuti vatendi vawane ruponeso rwavakagadzirirwa. Tinozviona isu tichikwidzazve, achitinongedzera kunaKristu wakamutswa, akakwidzwa, akakudzwa, iye anobata vushe pamusoro pamasimba ose angafungwa nezvawo (VaEfeso 1:20-23).

Nenyasha dzaMwari dzinoratidzwa munaKristu, tinogona kurarama nhasi tiri pamusoro pegomo ipapo!

`VaEfeso 1:4 inotiudza kuti Kristu “akatisanangura maari nyika isati yavambwa, kuti tive vatsvene vasina mhosva pamberi pake murudo.” Funga kuti izvi zvinorevei. Kusarudzwa naye nyika isati yavepo! Zvinokupa tariro yakadini maererano nechido chaMwari chokuti uponeswe?`