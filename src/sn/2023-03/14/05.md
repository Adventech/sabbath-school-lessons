---
title:  Vumwe Hwokutenda
date:   27/09/2023
---

`Muna VaEfeso 4, Pauro anokumbira kuti vatendi varege kuita zvimwe, asi vaite zvimwe. Ndezvipi zvinhu izvi?`

VaEfeso 4 inotanga nokupera nerukoko rwekuitirana hanya senhengo dzekereke (VaEfeso 4:1-3, 32). Pakati pomarukoko aya, Pauro anopa rutsigiro rwakasimba papfungwa yokuti tinofanira kuvaka vumwe mukereke. Anotanga nokupa zvinomwe zviri “chimwe”: Kune muviri mumwe, Mweya mumwe, tariro imwe, Ishe mumwe (Jesu Kristu), kutenda kumwe, rubhabhatidzo rumwe, Mwari naBaba mumwe (VaEfeso 4:4-6). Tinobatanidzwa pamwe chete neizvi zvomweya. Tingati zvirokwazvo, tiri pamwe.

Kanapo vumwe iri dzidziso yeBhaibheri, hunotsvaga kushanda kwedu nesimba. Naizvozvo, tinofanira “kushingairira kuchengeta vumwe hwoMweya” (VaEfeso 4:3). Nzira imwe yokuti mumwe nomumwe wedu aite izvozvo kuva “mutezo”wemuviri waKristu (VaEfeso 4:7-16). Nhengo imwe neimwe mutezo unechipo pamuviri uyu, uye inofanira kubatsira pakuchengetedza hutano hwemuviri (VaEfeso 4:7, 16). Uye vose vanofanira kubatsirwa nebasa ravaapostora, vaprofita, vavhangeri, vafudzi, nevadzidzisi (VaEfeso 4:11, 12). Ava, setsinga namarunda, vanebasa rokubatanidza, vachitibatsira kukura pamwe chete munaKristu anova iye Musoro wemuviri (VaEfeso 4:13, 15). 

Panguva iyoyo Pauro akavaudza, “kuti tirege kuramba tichingova vacheche, tichizununguswa nokudzingwa nemhepo ipi neipi yokudzidzisa nekunyengera kwevanhu namano kuti vatsause nokunyengera” (VaEfeso 4:14), mashoko anoratidza pachena kuti kereke yenguva iyi yaiva nematambudziko anouya ne“kunyengera kwevanhu.” 

Pauro achiswedera kuchikumbiro chake chokupedzisira, chokuti “muitirane moyo munyoro, munzwirane tsitsi, mukanganwirane,” (VaEfeso 4:32), anokumbira vatendi kuti vadzivise kuoma komoyo kwekare (VaEfeso 4:17-24) uye vadzivise kutsamwa nekutaura kune hasha, asi vataure nenzira inovaka nokuvigira nyasha vanonzwa (VaEfeso 4:25-31). 

Chitsauko ichi pamusoro povumwe, chiri nyore kuchiverenga chose kana pane rugare. Zvinorema – nekukosha – kuchiverenga kana tapinda pakati pokurwisana. Unorangarira here nhasi kurarama vumwe mumuviri waKristu, vumwe hwaakafira iye? 

`Tingabatsira sei kugadzira vumwe mukereke yedu, zvose padanho repamusha kana repasi rose? Nemhaka yei zvakakosha kuita zvatinokwanisa?`