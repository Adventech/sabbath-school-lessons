---
title:  Takadzikinurwa Kuitira vari muNharaunda
date:   25/09/2023
---

`Paunenge uchiverenga VaEfeso 2, edza kupindura mubvunzo uyu: Mwari wakatiitira chinyi muMwanakomana wake Jesu Kristu?`

“Zvino Mwari. . . .” Aya manzwi maviri anofanira kuva manzwi azere netariro kuvanhu vose. Muna VaEfeso 2:1-10, Pauro anotsanangura ranezuro revaverengi vake.  Pamwe nevamwe vanhu vose, vaive vakarerekera kukupandukira Mwari, hupenyu hwavo hwakabatwa nechitema naSatani (VaEfeso 2:1-3). “Zvino Mwari, unenyasha zhinji-zhinji . . .” Mwari wakavaitirei ivo, nesuwo? (1) Wakatiraramisa pamwe naKristu – kumuka kwaKristu ndekweduwo. (2) Wakatikwidza pamwe naKristu – kukwidzwa kwaKristu ndekweduwo. (3) Wakatigarisa kudenga pamwe naKristu – kukudzwa/kugadzwa kwaKristu ndekweduwo (VaEfeso 2:4-7). Hatisi vanhu vakangomira vakatarira zviitiko izvi zveshanduko muhupenyu hwaKristu! Mwari anoita zvinhu izvi zvinoshamisa zvose, kwete nokuda kokunaka kuri matiri asi nokuda kwenyasha dzake (VaEfeso 2:8, 9), uye anovavarira kuti vatendi vararame pamwe naJesu kuti vaite “mabasa akanaka” (VaEfeso 2:10).    

Kana VaEfeso 2:1-10 ichidzidzisa kuti tinofanira kurarama takabatana naJesu, VaEfeso 2:11-22 inodzidzisa kuti tirarame takabatana nevamwe senhengo dzekereke yake. Kufa kwaJesu kunogadzira hukama hwedu naMwari (VaEfeso 2:1-10), nehukama hwedu nevamwe (VaEfeso 2:11-22). Kuburikidza nemuchinjikwa, Jesu anoparadza zvose zvinoparadzanisa vatendi vechihedeni navatendi vechiJudha, kusanganisira kushandiswa komurairo zvisizvo kuwedzera mukaha (VaEfeso 2:11-18). Jesu anovakawo chimwe chinhu – tembere itsva inoshamisa inoumbwa navatendi. Zvino vahedeni, avo vaimbodziviswa kupinda panzvimbo tsvene dzetembere, vabatana pamwe navatendi vechiJudha kuva vamwe. Nesuwo, tinova nhengo dzekereke yaMwari, “tembere tsvene munaShe” (VaEfeso 2:19-22). 

Nenyasha dzaMwari, iwe une mukana wekurarama nhasi wakabatana naJesu pamwe nevamwe vatendi. 

VaEfeso 2:8-10 yakabatsira zvakanyanya pakutendeuka kwevanhu vakawanda. Mumavhesi aya Martin Luther akawana nyasha dzakabata moyo wake, akawana pfungwa huru dzakaunza shanduko: ruponeso runouya nokutenda koga, nenyasha dzoga, naKristu oga, kumbiri yaMwari oga. Muna 1738, mazuva gumi nemasere mushure mokutendeuka munzira inonzi Aldersgate kuLondon, John Wesley akaparidza paUniversity ye Oxford, achipa “kuchema kwemumoyo” ne “zano rehurongwa hutsva.” Vhesi yake? VaEfeso 2:8. (ona A. Skevington Wood, “Strangely Warmed: The Wesleys and the Evangelical Awakening,”Christian History [magazine], vol. 5 no. 1 [1984]).