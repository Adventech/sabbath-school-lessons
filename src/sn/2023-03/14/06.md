---
title:  Tiri Vagashiri naVagoveri veNyasha
date:   28/09/2023
---

`Paunoverenga VaEfeso 5, fungisisa kuti Pauro anotikumbira kurarama vhangeri pahukama hwedu nevamwe. Ndeipi kurudziro yake inonyanya kureva chinu kwauri?`

Kana uchitanga kuverenga VaEfeso 5, kumavambo kwayo, unogona kusaona simba rizere papfungwa yakakosha. Nokudaro, tangira pana VaEfeso 4:32, apo Pauro anoudza VaEfeso kuti “muitirane moyo munyoro, munzwirane tsitsi, mukanganwirane, sezvamakakanganwirwa naMwari munaKristu.” 

Sevatendi, tinokokwa kuti tirarame nevamwe zvinoenderana nekanganwiro yaMwari nenyasha dzaMwari kwatiri. Tinofanira kutevedzera Mwari! (enzanisa Mateo 5:43-48.)

Pauro anoratidza kusiyana pakati peupenyu hwekutevedzera rudo rwaMwari nehwakajairika hwevasinganamati. Pane kuti vakoshesane sehama nehanzvadzi mumhuri yaMwari, vanhu vanowanzoshandisa vamwe kuzvifadza muupombwe hwavo vachizvikudza nazvo (VaEfeso 5:3, 4). Anoyambira kuti maitiro aya haana nzvimbo munyika itsva iri kurongwa naMwari (VaEfeso 5:5-7). 

Vatendi vanofanira kufuratira “mabasa erima” anoitwa “pakavanda” (VaEfeso 5:11, 12). Asi tinofanira kurarama muchiedza chaKristu (VaEfeso 5:13, 14). Pane kupedzera hupenyu hwedu mukudhakwa , tinofanira ku“ngwarira nguva” nokuvonga Mwari nokuda korudo rwake (ona VaEfeso 5:15-21). 

Pauro anotandavadza pfungwa yake yekutevedzera rudo rwaMwari pakuraira varume navakadzi vechikristu. Rudo rwaKristu rwekuzvipira ndiwo muenzaniso kuvarume vechikristu (VaEfeso 5:25-33), ukuwo kuterera kwekereke ndiwo muenzaniso kuvakadzi vechikristu (VaEfeso 5:22-24). Pane kushandisa chipo chekuva murume kana kuva mukadzi nenzira yechindini chakapfurikidza, murume wechikristu nomukadzi vanokoshesana, vova “nyama imwe” (VaEfeso 5:28-33).

Ivai vateveri vaMwari savana vanodikanwa” (VaEfeso 5:1). Nenyasha dzaMwari, unodanwa nhasi kuti urarame dzidziso iyi muhukama hwako nevamwe.

`Ko, VaEfeso 5:2, iyo inotiudza kuti “fambai murudo,” inotibatsira sei kunzwisisa zvinorehwa naPauro muna VaEfeso 5:1 pamusoro pekuva “vateveri vaMwari”?`