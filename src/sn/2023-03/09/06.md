---
title:  Kunamata Kuzere noMweya
date:   24/08/2023
---

`Muna VaEfeso 5:18-20, Pauro anoona makristu akaungana pakunamata. Anovaratidza savanhu vanoitei mukunamata uku?`

Papfungwa yake yokupedzisira muna VaEfeso 5:1-20, Pauro anoti vatendi vanofanira kufuratira waini inogomadza pfungwa, asi kuti vazadzwe nesimba roMweya. Pauro anorambidza kudhakwa (Zvirevo 23:31, muTestamente yeKare yechiGiriki), achiratidza kuva nerairo mupfungwa, yokudziviswa kwedoro sezviri muzvinyorwa zvehuchenjeri (Zvirevo 20:1, Zvirevo 23:29-35). Zvinhu zvakaipa zvinouya nokudhakwa zvinosanganisira kutaura kwakarerekera kuhupombwe, kusafunga, kusazvibata, nekunamata zvifananidzo (VaEfeso 5:3-14). Izvi zvinofanira kutsinhaniswa nekunamata kune njere uye kwakafemerwa noMweya. Kurudziro yaPauro yokuzadzwa noMweya yakakosha zvokuti inonatswa nemanzwi ezviito akatevererana muna VaEfeso 5:19-20 (“kutaura”; “kuimbira nekuridzira Ishe mumoyo”; “kuvonga”; nokuzviisa mumwe pasi pomumwe”). 

Apa Pauro anoreva “kuzadzwa noMweya” (VaEfeso 5:18) seboka, achiona vatendi vakaungana mukunamata kwakafemerwa noMweya waMwari unoumba vumwe (VaEfeso 4) kuchisiyana nekunamata nekurarama kwechihedeni kwechindini. (VaEfeso 5:1-18). Mutsananguro iyi inoratidza kunamatwa kwechikristu munguva dzekare, tinoona kurumbidza kwakawanda. Zvinotaurwa zvichinzi kereke yakazvarwa munziyo, uye ndima iyi, pamwe na VaKorose 3:16, inopa humbowo hwepfungwa iyi (enzanisa Mabasa 16:25, Jakobo 5:13). 

Pane pfungwa yekudyidzana mukunamata, sezvo mukuimba, nhengo dzekereke dzichi taurirana (VaEfeso 5:19). Zvisinei, anenge achiimbirwa ndiIshe, sezvinobuda pana VaEfeso 5:20, kuti ndi “Ishe Jesu kristu.” (enzanisa VaKorose 3:16). Kuvonga kuri pana VaEfeso 5:20, uko kunotsanangurwa kuchifambirana nekurumbidza nenziyo pana VaEfeso 5:19, kunofanira kuitwa “kuna Baba muzita raIshe wedu Jesu Kristu.” Muchirevo chokuti, “zviimbo zvoMweya,” shoko rokuti “zvoMweya” (muchiGiriki pneumatikos) rinoratidza basa roMweya Mutsvene mukunamata sezvo chirevo chichitsanangura nziyo dzakafemerwa kana kuzadwa noMweya Mutsvene. Tsananguro yaPauro yemanamatiro echikristu ekare inoratidza kubata pamwe kwevutatu hwaMwari. 

`Mungashandisa sei nziyo kuvandudza kunamata kwenyu?`