---
title:  Kufamba Savana veChiedza
date:   21/08/2023
---

Pauro anoti, “Ngakurege kuva nomunhu unokunyengerai namashoko asina maturo, nokuti nemhaka yezvinhu izvi kutsamwa kwaMwari kunouya pamusoro pavanakomana vokusaterera” (VaEfeso 5:6). 

Pauro anoreva vanhu vanoita zvivi zvakasiyana siyana vasina nyadzi kana kutendeuka, “mhombwe, vanhu vane tsvina, kana vanochiva” (VaEfeso 5:5). Anobva ati: Avo vari muna Kristu, vakamirira kuzova vagoverani muvushe hunouya, havafaniri kuita seavo vasiri (VaEfeso 5:5). Anoshushikana zvino nesimba ramashoko “asina maturo” pakuti vatendi vanogona kunyengerwa nomutauro wokuti upombwe hausi chinhu chinonyadzisa, kana kutowisirwa muzvivi zvakadai ivo pachavo (VaEfeso 5:6). 

Shoko rokuti, “kutsamwa kwaMwari” rakaoma kunzwisisa. Pfungwa yokuti hasha dzacho ndedza Mwari, uye kutsamwa kwacho ndekwaMwari kunosiyana nezvakajairika zvinoitika muvanhu (VaEfeso 4:31). Ndiko kuita kwakarurama kwaMwari mutsvene ane moyo murefu, kana vanhu vazvipira zvizere kuzvivi, kwete kungokurumidza kuranga pachinhu chipi nechipi chinoitwa, kunyangwe chiri chiduku. Pamusoro paizvozvo, kutaurwa kwehasha dzaMwari kunowanzoitwa panenge pachitaurwa nezveyambiro yekutonga kwaMwari kunouya (somuenzaniso, Zvakazarurwa 6:12-17, Zvakazarurwa 16:1-16, Zvakazarurwa 19:11-16). Mwari anoyambira nezvekutonga kunouya – chiito chenyasha, sezvo vanhu vari “pakuzvarwa kwavo, vana vokutsamwirwa) (VaEfeso 2:3), vanofanira kuva pasi pokurangwa uku.

`Nemhaka yei Pauro achikurudzira vatendi kuti vasave “vashandidzani” kana kuti “vagoverani” pamwe nevatadzi? (VaEfeso 5:7-10).`

Pauro anokurudzira, “Fambai savana vechiedza” (VaEfeso 5:8) uye anoenderera mberi nerairo imwe chete: “muchiedza muzive zvinofadza Ishe” (VaEfeso 5:10). Vasinganamati vanotsvaga mafaro kuburikidza ne“hupombwe, netsvina yose, nokuchiva” (VaEfeso 5:3). chinangwa chomutendi chakasiyana zvachose, kwete kuzvifadza asi kufadza Mwari (enzanisa VaRoma 12:1, 2 VaKorinde 5:9, VaHeberu 13:21, panoshandiswa vara rimwe chete rechiGiriki, euarestos, “kufadza”kana “kugamuchirika”). Mutendi anotsvaga kuratidza kuzvipira kwaKristu (“fambai murudo, Kristu sezvaakakudaiwo akazvipa nokuda kwedu,” (VaEfeso 5:2). 

`Ndeapi mamwe emashoko asina maturo atinofanira kuchenjerera pamazuva edu munguva dzino?`