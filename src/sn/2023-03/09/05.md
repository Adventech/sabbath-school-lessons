---
title:  Kukurumidza Kutora noMutengo Wakaderera
date:   23/08/2023
---

Pauro anopedzisa VaEfeso 5:1-20 nezvikamu zviviri zvekurudziro, VaEfeso 5:15-17, na VaEfeso 5:18-20, achipendera akatarisa nyaya yekuchena kubva pahupombwe. Chikamu chekutanga chinotanga nekurudziro iyi, “Naizvozvo chenjerai kwazvo pakufamba kwenyu, kuti murege kufamba savasina kuchenjera asi sevakachenjera” (VaEfeso 5:15) iyo inodzokororwa ichinzi, “musava mapenzi asi muzive kuda kwaShe” (VaEfeso 5:17). Pakati pane kurudziro yoku“ngwarira nguva” (VaEfeso 5:16).

`Cherechedza kurudziro yaPauro yokurarama nenzira inoratidza uchenjeri hwekunzwisisa, hunouya nomunamato (VaEfeso 5:15-17). Mutsauko ndoupi pakati pokufamba, kwete savasina kuchenjera, asi “savakachenjera”? Uye, zvinorevei kungwarira nguva?`

Muna VaEfeso, Pauro anoramba achishandisa fananidzo yakajairika muTestamente yeKare, ye“kufamba” ichireva “mararamiro emunhu” (VaEfeso 2:2, 10; VaEfeso 4:1, 17; VaEfeso 5:2, 8). Apa, anoshandisa fananidzo iyi kukurudzira uteveri hwekuzvipira. Sekungwarira kwaunoita pakufamba panzvimbo isina kugadzikana kana pane rima, vatendi vanofanira “kungwarira kwazvo mafambiro avo”, (VaEfeso 5:15). Nokuda kokuti VaEfeso 5:15 inoenderana nezviri muna VaEfeso 5:17, tinogona kutsvaga ipapo dudziro yezvazvinoreva kurarama sevanhu vakachenjera. Hatiwani uchenjeri mukati medu. Kuva vakachenjera zvinoreva kunanavira zviri kunze kwedu, “kuziva kuda kwaShe” (VaEfeso 5:17). 

Pauro anokururidzirazve huteveri achishandisa fananidzo yakajeka. Muchirevo chokuti, “mungwarire nguva yenyu,” (VaEfeso 5:16; enzanisa “kudzikinura nguva” muNKJV) Pauro anoshandisa chiito ‘exagorazo’ (enzanisa VaKorose 4:5). Shoko iri rakatorwa kubva kumusika, ishoko rechiito “kutenga” rakasimbiswa kureva “kubvuta, kana kukurumidza kutora zvinhu zvine mutengo wepasi” zviri kutengeswa, takamirira kudzoka kwaKristu. “Nguva” apa ivara rechiGiriki “Kairos” rinotsanangura nguva yemukana. “Nguva” kusvika kumagumo inguva yevimbiso inofanira kushandiswa zvizere. Inguva inorema nokuti, “mazuva akaipa” (VaEfeso 5:16); enzanisa VaEfeso 6:13, VaEfesoaGaratia 1:4) uye nokuti “tsika dzenyika ino” dzakabatwa ne“muchinda wesimba redenga” (VaEfeso 2:2). 

Apo vatendi vakatarisira kudzoka kwakristu, vanorarama munguva inorema, iyo Pauro anofananidza nemusika une njodzi asi une mubairo. Vanofanira kucherechedza mashandisiro avanoita nguva yasara, sezvinoita vatsvagi vemitengo yakaderera, panguva yekutenga. Kunyangwe tisingagoni kutenga ruponeso, fananidzo iyi yakatifanira, kukurumidza kutora zvose zvatinopiwa munaKristu.