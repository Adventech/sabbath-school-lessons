---
title:  Kurarama Mukurumbidza Kubwinya Kwake
date:   05/07/2023
---

“Munaiye watakaitwa vo nhaka maari, yatakatemerwa kare nokuraira kwaiye, unoita zvose nokufunga kwake; kuti tirumbidze kubwinya kwake, isu takatarira kuna Kristu” (VaEfeso 1:11, 12). 

Vatendi vepa Efeso vanoratidza kuti vakanga vakanganwa zvavari chaizvo muna Kristu, kusvika pa“kupera moyo” (ona VaEfeso 3:13). Zvichienderana nezvaamboreva pashure (VaEfeso 1:3-5), Pauro anoshuvira kusimbisa zvavari chaizvo semakristu. Vatendi havana kuva vatendi nokuda kwemazano emamwewo masimba asina kurongeka. Vatendi vana vaMwari (VaEfeso 1:5) uye vane kodzero yekuwana maropafadzo mazhinji munaKristu  zvichibva pakufunga kwaMwari nezano rake rekusingaperi. Ndiko kuda nekuraira nokufunga kokuda kwaMwari (VaEfeso 1:11) kunoitika muupenyu hwavo sezviri muzano raMwari rekubatanidza zvinhu zvose munaKristu (VaEfeso 1:10). Naizvozvo, vane kusatya pamberi paMwari nemaropafadzo aanopa. Hupenyu hwavo hunofanira kudanidzira mashoko a VaEfeso1:3-14: Ngaavongwe Mwari naBaba vaShe wedu Jesu Kristu!

`Enzanisa mashandisirwe epfungwa ye “nhaka” muna VaEfeso 1:11, 14, 18. Unofunga kuti nemhaka yei pfungwa iyi ichikosha kunaPauro?`

Wakambowanawo nhaka here nokuda kokufa kwemumwe munhu? Zvimwe hama yakakusiira zvinhu zvinokosha kana kuti mari yakawanda. Mumaonero aPauro, nokuda kokufa kwaJesu, makristu akagamuchira nhaka kubva kunaMwari (VaEfeso 1:14) vakava ivo “nhaka”kuna Mwari (VaEfeso 1:18).

MuTestamente yeKare, vanhu vaMwari vanotorwa se “nhaka” (Deuteronomio 9:29, Deuteronomio 32:9, Zakaria 2:12). Pfungwa iyi yokuva nhaka yaMwari inobuda pachena pana VaEfeso 1:18 ichiratidza kureva zvakafanana nezviri pana VaEfeso 1:11, (iyo inodudzirwa kuti, “maari takazova nhaka”). Sepfungwa inokosha kwavari semakristu, Pauro anoshuvira kuti vatendi vazive kukosha kwavo kunaMwari. Havana kugamuchira chete nhaka kubva kuna Mwari (VaEfeso 1:14, VaEfeso 3:6; enzanisa VaEfeso 5:5), asi ivo pachavo inhaka yaMwari.

`Ndeupi mutsauko pakati pekushanda kuti uwane chimwe chinhu, nekuchiwana senhaka? Pfungwa iyi inotibatsira sei pakunzwisisa izvo zvatakapiwa munaKristu?`
