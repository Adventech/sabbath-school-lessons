---
title:  Kusanangurwa neKugamuchirwa munaKristru
date:   02/07/2023
---

Mashoko ekutenda, kazhinji anenge ane tsananguro yechipo kana zvipo. Pauro anopa huwandu hwezvipo muna VaEfeso 1:3-14 mukutenda kwake Mwari nemikomborero yevhangeri.

Pauro anorumbidza Mwari nokuda kwekuti “akatiropafadza nokuropafadza kwose kwoMweya munaKristu” (VaEfeso 1:3). Kuti kuropafadza ndekwoMweya kunoreva kuti kwakauya noMweya, zvichinongedza kukuropafadza kwaPauro, kunopemberera kubata kweMweya Mutsvene muupenyu hwevatendi (VaEfeso 1:13, 14). 

VaEfeso 1:3-6 ine mutauro unosimudzira maererano nokuti Mwari anotiona sei munaKristu. Nyika isati yavambwa, Mwari wakatisanangura munaKristu akatitemera kuti timire tiri vatsvene vasina mhosva pamberi pake (VaEFeso 1:4; enzanisa VaEfeso 5:27) sevanakomana nevanasikana vanokosha nekuda kwekusikwa uye kudzikinurwa (VaEfeso 1:5). Kubvira panguva iyo, zuva chairo risati rambobwinya, chakava chinangwa chake kuti tigamuchirwe muMudikanwa wake (VaEfeso 1:6). Muchidimbu, tingati chinangwa chaMwari ndechokuti tiponeswe. Tinoshaiwa ruponeso chete nokuda kwesarudzo dzedu dzezvivi.

`Ko chirevo chokuti “munzvimbo dzekudenga” chinorevei muna VaEfeso (ndimo moga marinoshandiswa muTestamente Itsva)? Ongorora mashandisirwe akaitwa chirevo ichi. (Ona VaEfeso 1:3, 20; VaEfeso 2:6; VaEfeso 3:10; VaEfeso 6:12; enzanisa nemashandisirwe eshoko rokuti “kudenga,” mumavhesi aya VaEfeso 5:15, VaEfeso 4:10, VaEfeso6:9.)`

Muna VaEfeso, mashoko okuti “munzvimbo dzekudenga” kana kuti “kudenga” anonongedza kudenga kuvugaro hwaMwari (VaEfeso 1:3, VaEfeso 6:9), uyewo kunzvimbo yekukudzwa nekugariswa kwaKristu kurudyi rwaBaba (VaEfeso 1:20). Vatendi vanosvikira “nzvimbo idzi dzekudenga” panguva ino senzvimbo yekugamuchira maropafadzo emweya anouya nomunaKristu (VaEfeso 1:3, VaEfeso 2:6). Kunyangwe “nzvimbo dzekudenga” dziri nzvimbo dzekuropafadzwa kuvatendi, dzinongovazve nzvimbo dzekurwiswa kukuru nemweya yekaipa iyo inokwikwidza uMambo hwaJesu Kristu (VaEfeso 3:10, VaEfeso 6:12). 

`Dzamisa pfungwa pana VaEfeso 1:4, inoti takasanagurwa maari Kristu, “nyika isati yavambwa.” Zvinoreveiko izvi? Zvinotionesa sei rudo rwaMwari kwatiri nechidiso chake chekuti tiponeswe?`
