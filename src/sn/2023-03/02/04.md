---
title:  Zano Guru raMwari, Rakatsamira panaKristu 
date:   04/07/2023
---

`Nderipi zano raMwari rekuzara kwenguva, uye rinotekeshera kusvika kupi? VaEfeso 1:9, 10.`

Pauro anopa mazita matatu kuzano raMwari. 1. “zvakavanzika zvokuda kwake,” 2. “zvaakafadzwa pakufunga kwake,” 3. “zano rekuzara kwenguva”. Nderipi zano guru raMwari pakupedzisira? Kuti avunganidze zvose, kwose munaKristu. 

Shoko rinoshandiswa naPauro kutsanangura zano iri ishoko rinoyevedza chose (muchiGiriki, anakephalaiosasthai), “kubatanidza” kana kuti “kuhwerengedza”. Munguva dzekare, kuhwerengedza manhamba, ainyorwa achidzika, kana asanganiswa, nhamba inenge yabuda yacho yainyorwa pamusoro pemanhamba iwayo ose semusoro wawo ose. Ndizvo zviri Kristu wo, ndiye musoro newekupedzisira, muzano guru raMwari rekusingaperi. Zano iri rakatsamira pana Kristru, rakagadzirwa “nyika isati yavambwa” (VaEfeso 1:4) uye rakapamhamha zvokuti rinoputira nguva yose (“kuzara kwenguva,”) nenzvimbo yose (“zvinhu zvose…zviri kudenga nezviri pasi”) Pauro anotaura nezve vumwe munaKristu sechinangwa chikuru chaMwari munyika yose. 

Achitaura pamusoro pe zano raMwari “rekuzara kwenguva” (VaEfeso 1:10), Pauro anotipa pfungwa mutsamba yose. Mwari anotanga zano rake rekubatanidza zvinhu zvose, rakasimbiswa mukufa, mukumuka, nemukukwidzwa nekukudzwa kwaJesu (VaEfeso 1:15-2:10), nekuvamba kereke pamwe chete nekubatanidza marudzi evanhu vasina tariro, ivo vaJudha, nevahedeni mairi (VaEfeso 2:11-3:13).

Nenzira iyi, kereke inozivisa masimba akaipa kuti zano raMwari rave kuzadziswa zvino uye hutongi hwemasimba aya hekuparadzanisa huchapera (VaEfeso 3:10). Sezvinoreva Bhaibheri paneimwe nzvimbo: “Nokuti mweya wakaipa wakaburukira kwamuri, akatsamwa kwazvo, nokuti unoziva kuti uchinenguva duku” (Zvakazarurwa 12:12). 

Chikamu chekupedzisira chetsamba yaPauro chinotanga nekukokera kuvumwe (VaEfeso 4:1-16) uye chinoenderera mberi nekohomedzo yakareba yekudzivisa mararamiro anoparadza vumwe, asi kuti vavake kubatana pamwe nevamwe vatendi (VaEfeso 4:17-6:9). Pauro anopedzisa nekufananidza kereke neuto rakabatana, richishingaira nesimba kugadzira rugare muzita raKristru (VaEfeso 6:10-20). 

`Unokwanisa sei kugamuchira uye kupemberera/kufarira pfungwa yekuti ruponeso rwawakawana munaKristu chidimbu chezano guru rekusingaperi rakafungwa naMwari, kubatanidza zvinhu zvose munaKristru?`
