---
title:  'Mweya Mutsvene: Chisimbiso neRubatso'
date:   06/07/2023
---

`Muna VaEfeso 1:13, 14, Pauro anotaura zvishoma pamusoro pekutendeuka kwaivo vaainyorera. Ndeapi matanho atinoona munyaya iyi?`

Achidudzira kukosha kweMweya Mutsvene muupenyu hwevatendi, Pauro anoshandisa mifananidzo miviri pamusoro poMweya. Anotanga nekuratidza Mweya Mutsvene se “chisimbiso,” chinova rupawo rwekuvapo kweMweya Mutsvene uko kunoitika panguva yekutendeuka. Munguva dzekare, zvisimbiso zvaishandiswa nenzira dzakasiyana siyana: kusimbisa zvinyorwa zvemitemo kana zvibvumirano, kusimbisa kuperera kana huwandu hwezvinhu zvakachengetedzwa mumidziyo (seomuenzaniso, 1 Madzimambo 21:8), mawiri, kana zvinhu zvinenge zvatenderanwa. Chisimbiso icho chaidhindwa kana kunyorwa pachinhu, chaireva kuti chinhu ndechemuridzi uye kuti chakachengetedzwa. Kuvapo kwoMweya Mutsvene muupenyu hwevatendi kunoreva kuti ivo ndevaMwari uye kuti Mwari akavimbisa kuvachengeta (enzanisa VaEfeso 4:30). “Vakaisirwa chisimbiso nomweya Mutsvene wavakavimbiswa” (VaEfeso 1:13).

Pauro anotaura pachena kuti panguva iyo munhu yaanopa upenyu hwake kunaJesu achitenda maari Mweya Mutsvene unoisa chisimbiso pamutendi iyeye kuitira zuva rekudzikinurwa. Chokwadi ichi chinoshamisa, chinosunungura! Mweya waMwari unoisa chisimbiso cheruponeso kuvateveri vaKristu ipapo pavanotanga kutenda.” – Jiri Moskala

Mufananidzo wechipiri unoshandiswa naPauro pamusoro poMweya Mutsvene ndewe “rubatso.” Mweya Mutsvene ndiwo rubatso rwenhaka yedu, takatarisira kuzopiwa nhaka mukuzara kwayo (enzanisa 2 VaKorinde 1:22, 2 VaKorinde 5:5). 

Vara rakashandurwa “rubatso” (arrabon) ivara rechiHeberu raishandiswa zvikuru mumutauro wechiGiriki chenguva yakanyorwa Testamente Itsva rinoreva “muripo wekutanga,” “chikamu chemuripo,” kana kuti “mubhadharo muchidimbu,” zvichitsvaga kuti munhu azopedzisa panguva inotevera. 

Batisisa kuti vatendi havabhadhari uyu muripo wekutanga asi vakatougamuchira kubva kunaMwari. Pauro anoti kuvamo kweMweya Mutsvene muupenyu hwavo, ndiwo muripo wekutanga, wakaitwa muchidimbu, wavakafanobatiswa panhaka izere yeruponeso, ichauya naKristu pakudzoka kwake.
