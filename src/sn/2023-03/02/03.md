---
title:  Rudzikinuro Runokosha; Ruregerero Rwakaperera
date:   03/07/2023
---

Chitema, serima guru, chakange chakabata nesimba guru muupenyu hwevaverengi vetsamba yaPauro. Pauro anotsanangura upenyu hwavo hwekare huri hwevanhu vakafa asi vachifamba – “makanga makafa muzvivi zvenyu” (VaEfeso 2:1) asi vachifamba nekurarama sekuraira kwaSatani (VaEfeso 2:1-3). Vari pasi pehutapwa hwechitema nehwaSatani, vaive vasina simba rekuzvisunungura. Vaida kununurwa. Mwari akazviita izvozvo nebasa renyasha munaJesu, naizvozvo Pauro anofarira maropafadzo maviri enyasha dzaMwari muupenyu hwevatendi: rudzikinuro nekanganwiro. 

`Verenga VaEfeso 1:7, 8. “Rudzikinuro” ipfungwa inoshandiswa zvikuru muTetsamente itsva. Enzanisa mashandisirwe epfungwa iyi munaVaKorose 1:13, 14; Tito 2:13, 14; naVaHeberu 9:15. Ndedzipi pfungwa dziri mundima idzi, dzinowanikwawo muna VaEfeso 1:7, 8?`

Shoko rechiGiriki, rinodudzirwa kuti “rudzikinuro”muna VaEfeso 1:7 rinoti ‘apolutrosis’ raishandiswa pakutengera nhapwa rusununguko, kana kubvisa muripo wekuti wakatapwa asunungurwe. 

Rusununguko rwedu runouya nomutengo mukurusa: “uyo (Jesu) watinedzikinuro maari neropa rake” (VaEfeso 1:7). Pfungwa yerudzikinuro inopemberera mutsa mukuru waMwari wekuripa mutengo wakakura kudaro kuti tisunugurwe. Mwari anotidzosera rusununguko rwedu nechiremera chedu. Hatisisina kutapwa!

“Kudzikinurwa kunoreva kukosheswa semunhu, kwete sechinhu. Kuva mugari wekudenga, pane kuva nhapwa yepanyika.” – Alister E. McGrath, What Was God Doing on the Cross, p. 78.

Cherechedza zvakanaka kuti pfungwa yekuti Mwari airipa muripo werudzikinuro kunaSatani yakamboveko nguva dzekare, haisi yemuBhaibheri. Mwari haana chikwereti uye haana chaanoripa kunaSatani. 

Rubatsiro rweKarivhari runosanganisaira “kuregererwa kwekudarika kwedu” (VaEfeso 1:7). Pamuchinjikwa, Kristu anoripa mutengo wezvivi zvedu zvekare, nezvenguva inouya, “achidzima rugwaro rwakanga ruchirwa nesu pazvirevo zvarwo, ruchipesana nesu” (VaKorose 2:14). Mukuita basa iri redzikinuro nekanganwiro munaKristu, Mwari anoshanda saBaba vedu “nokuwanda kwenyasha dzake” “dzaakawanza kwatiri” (VaEfeso 1:7, 8).

`Zvinorevei kwauri kuti nechibairo chaKristu wakakanganwirwa nekudzikinurwa? Ko kana uchizvinzwa usina kufanira rudzikinuro urwu? (Rangarira: Iwe hauna kufanira, ndicho chinangwa chemuchinjikwa.)`
