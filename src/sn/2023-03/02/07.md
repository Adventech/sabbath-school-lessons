---
title:  Pfungwa Yokuwedzerera
date:   07/07/2023
---

Pfungwa Yokuwedzerera: Ko, VaEfeso 1:3-14 inodzidzisa kuti Mwari akatema magumo evanhu, zvekutemera vamwe kuupenyu husingaperi, nevamwe kurufu rusingaperi here? Vakawanda, nerombo rakaipa, vanotenda izvozvo. Zvisinei hazvo, cherechedza pfungwa dzinotevera:

1.	Mundima iyi, basa raKristu rakaitwa nechinangwa chakaperera, nokurevesa, sezvo chinangwa chaMwari chiri chekutiita vana “munaKristu Jesu” kana kuti “maari” (VaEfeso 1:4, 11). Izvi zvinoda kureva kuti kusanangura kwaMwari, nekutemera kwake magumo kunoitwa kune avo vanosarudza kutenda munaKristu, kwete kusarudza anoponeswa neanoraswa zvichienderana nemunhu mumwe nemumwe, kunyangwe nevamwe vasati vatombozvarwa. Kutonga kwMwari imhinduro yake kune vose vanenge vasarudza kutenda munaKristu.
2.	VaEfeso 1:3-14 indima inoshandisa zvakajeka mutauro wehukama pamusoro pebasa raMwari rekuponesa. Mwari ndi “Baba,” nesu “takaitwa vana” vake (VaEfeso 1:3-5), vanogamuchira maropafadzo akawanda (VaEfeso 1:8). Tinofanira kunzwisisa mutauro wekusanangura kwaMwari nekutema kwake magumo muchiedza chemashoko aya akapfuma kwazvo unoratidza hukama. Mwari haasi kure, haasi mutongi asina hanya anongotema zvirevo ari kure asi ndiBaba vevana vavo vose, vazere nehanya.
3.	Pfungwa yokuti Mwari anoremekedza sarudzo yemunhu inobuda muna VaEfeso 1:3-14 (zvikuru VaEfeso 1:13, apo “kunzwa”ne “kutenda” zvinotorwa kuva zvakakosha), nepane dzimwe nzvimbo mutsamba (VaEfeso 2:8, VaEfeso 3:17, VaEfeso 4:1-6:20, mumavhesi ose aya pfungwa yesarudzo yemunhu nerudairo rwekutenda kwake inosimbiswa), uye mune dzimwe ndima  muTestamente Itsva (somuenzaniso, 1 Timoti 2:4, Mabasa 17:22-31). Zvekare, sekunyora kwa Ellen G. White: “Muchipo chisingaenzaniswi cheMwanakomana wake, Mwari akapoteredza nyika yose nenharaunda yenyasha sezviri mhepo inotenderera nyika yose. Vose vanoda kufema mweya unopa upenyu vachararama vagokura kusvika pachiyero chevarume nevakadzi vari munaKristu.”- Ellen G. White, Steps to Christ, p. 68.

**Mibvunzo Yekukurukura**:

`Ungawedzera uchiti kudini papfungwa dzapiwa pamusoro, kutsigira pfungwa yokuti Mwari hatemeri vanhu kuponeswa kana kuraswa, vasati vasikwa?`

`Isarudzo yaani inoita kuti munhu agoponeswa kana kuti agoraswa?`

`“Uyo watinedzikinuro maari neropa rake, iko kukanganwirwa kwokudarika kwedu, nokuwanda kwenyasha dzake” (VaEfeso 1:7) Vhesi iyi inoratidza zvakadini huchokwadi hwekuponeswa nekutenda chete, kwete nemabasa emurairo?`
