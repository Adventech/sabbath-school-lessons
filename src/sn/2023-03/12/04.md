---
title:  Hondo Huru Mumatsamba aPauro
date:   12/09/2023
---

`Verenga VaRoma 13:11-14, 1 VaTesaronika 5:6-8, na 2 VaKorinde 10:3-6. Mavhesi aya angaenzaniswa sei na VaEfeso 6:10-20? Unofunga kuti nemhaka yei Pauro achishandisa fananidzo yakaita seiyi?`

Mumatsamba ake, Pauro anoshandisa mutauro wemuhondo nemifananidzo, achikoka vatendi kuti vatevere muenzaniso wekuita kwechiuto. Apo muna VaEfeso 6:10-20 tichiona kushandiswa kwakanyanya kwemifananidzo yezvehondo, mutauro wehondo pachawo ndeimwe yenzira huru dzokunzwisisa rungano rwevhangeri. Mushure mokukunda “masimba nevabati” (VaKorose 2:15), Kristu wakakudzwa, Kristu ari kushanda zvino michero yekukunda uku ari pachinzvimbo chake saIshe wakakudzwa pamusoro pamasimba (VaFiripi 2:9-11). Achidaidza vateveri vake kuzorwa muhondo iyi huru, Kristu anotungamirira hondo yechiedza kusvika pazuva guru rokukunda (1 VaKorinde 15:54-58, 2 VaTesaronika 2:8, VaRoma 16:20). Tikaunganidza kushandisa kose kwaPauro, fananidzo dzezvehondo, tinoona kuti anonzwisisa hondo iripo pakati pezvakanaka nezvakaipa se “hondo huru refu: kurwa kunoenderera mberi pakati pemativi maviri akatarisana kwamakore namakore, kusvika divi rimwe rakunda pahondo.” – Peter W. Marcky, St Paul’s Cosmic War Myth: A Military Version of the Gospel (New York: Peter Lang Publishing, inc., 1998), p. 1. 

Dzokororo yokushandisa pfungwa yehondo huru ndiyo pfungwa inogadzira tsamba yaVaEfeso. Pakudaidza kwake kuzorwa (VaEfeso 6:10-20), Pauro anobatanidza pfungwa dzehondo huru, dzaakamboshandisa kumashure: Kusimbiswa kwavatendi ne“simba” guru kunoitwa naMwari (VaEfeso 1:18-20; VaEfeso 3:16, 20); Kukunda kwaKristu nekukudzwa kwake pamusoro pamasimba (VaEfeso 1:20-23); vatendi sehondo yevanhu vakamutswa kubva kuvakafa asi zvino vasimbiswa nokuda kokuva pamwe chete naKristu wakakudzwa vachigona kurwa nevaimbova vanatenzi vavo (VaEfeso 2:1-10); basa rekereke rokuratidza masimba aya kuguma kwawo kunouya (VaEfeso 3:10); kushandiswa kwaMapisarema 68:18 kuratidza Kristu semurwi anokunda (VaEfeso 4:7-11); nerukoko kuvatendi kuti va“shonge nhumbi dzevhangeri” (ona VaEfeso 4:20-24). Kana tichidaidzwa kuti tishonge “nhumbi dzose” dzaMwari, tiri kugadzirirwa kunzwisisa pfungwa yehondo huru, asi, pamusoro pazvo, kuti tirambe timire mutariro yatiinayo yokugoverana mukukunda kwaKristu pakupedzisira.

`Ndedzipi dzimwe nzira dzawakasangana, kwete nehuchokwadi hwehondo huru iyi, asiwo, norukuriro rwuri rwedu munaJesu? Nemhaka yei kukunda kwake kuri nheyo yetariro neyekurarama kwedu?`