---
title:  Pfungwa yokuwedzerera
date:   15/09/2023
---

“Basa redu rinoda simba guru, uye sevarwi vaJesu, tinofanira kutakura mureza wakazodzwa neropa, mumatunhu ari pasi pomuvengi. ‘Hatirwi nenyama neropa, asi navabati, navanesimba, namadzishe enyika erima rino, nemweya yakaipa yedeŋga.’ Kana tikabvuma kukanda zvombo zvedu pasi, tikadzikisa mureza wakazodzwa neropa, kuti tive nhapwa navaranda vaSatani, tingagona kusunungurwa kubva muhondo nemukutambudzika. Asi rugare rwacho runowanikwa nekurasikirwa naKristu uye nedenga. Hatigoni kugamuchira rugare runouya nenzira iyoyo. Ngaive hondo, hondo, kusvika kumagumo erungano rwepasi, pane kuti ruve rugare runouya nokupanduka pamwe nokutadza.” – Ellen G. White, Advent Review and Sabbath Herald, May 8, 1888. 

VaEfeso 6:10-20 inodyidzana zvakadini nebhuku raZvakazarurwa? Ndima iyi inoratidza maonero mamwe chete ezviitiko zvemazuva ekupedzisira, kana kuti emagumo, sezvinoita pfungwa yehondo mubhuku raZvakazarurwa (ona Zvakazarurwa 12, Zvakazarurwa 16:12-16, Zvakazarurwa 19:17-21, Zvakazarurwa 20:7-10). Mumabhuku maviri aya, vanhu vaMwari vanorwiswa nomuvengi ari “muchadenga” uye anoshanda uye ane simba panguva ino (aeon)”.  Maari mabhuku aya ose, vanhu vaMwari vanosimbiswa ne “mucherechedzo wenguva inouya.” Pamusoro pazvo, “zvose zvinonongedza kukurwa kokupedzisira apo muvengi achakundwa zvachose, mushure mazvo hurongwa hutsva huchamiswa nokusingaperi,” nguva itsva umo “chimiro chokupedzisira chevanhu vaMwari” ne “magumo omuvengi” achaonekwa (ona Yordan Kalev Zhekov, Eschatology of Ephesians [Osijek, Croatia: Evangelical Theological Seminary, 2005], pp. 217, 233-235.

**Discussion Questions**:

`Ndiriini pawakambotarisana nemasimba erima? Ndeapi mazano awakaona anobatsira panguva dzakadaro?`

`Uchidzidza kuna VaEfeso 6:10-20, ungabatsira sei mumwe munhu anonetswa “nemasimba emweya yakaipa” (VaEfeso 6:12)?`

`Tingaziva sei, nokudzivisa “mano adiaborosi” (VaEfeso 6:11)? Somuenzaniso, kangani uchinzwa uchida kusiya kutenda kwako nokuti unozvinzwa uri mutadzi akanyanya, kana kuti une huori hwakanyanya, zvokuti haungaponeswi? Ndiani anoisa pfungwa idzi mumusoro mako – Kristu kana kuti masimba erima? Zvikuru sei panguva dzakadaro, nemhaka yei uchifanira kukumbira vimbiso dzinoshamisa dzatakapiwa munaJesu?`