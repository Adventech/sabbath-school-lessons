---
title:  Pfungwa Yokuwedzerera
date:   14/07/2023
---

Ongorora tsananguro idzi mbiri pamusoro pokukudzwa kwaKristu kubva muzvinyorwa zva Ellen G. White:

Paakapinda mumasuwo ekudenga, Kristu wakagadzwa pachigaro ari pakati pokurumbidzwa navatumwa. Pakapera mhemberero idzi, Mweya Mutsvene wakaburukira pamusoro pevadzidzi nesimba guru kwazvo, zvechokwadi Kristu akange akudzwa nembiri yaaiva nayo pamwe naBaba kubva pakusingaperi. Kudururwa uku kweMweya paPentekosta kwaipupura kuti kugadzwa kwaJesu kwazadziswa. Sezvaakanga avimbisa, akatuma Mweya Mutsvene kubva kudenga kuvateveri vake sechiratidzo chokuti iye, soMuPrista naMambo, wagamuchira simba rose kudenga napanyika, uyewo kuti ndiye Wakazodzwa pamusoro pavanhu vake vose.” – Acts of the Apostles, p. 38, 39.

“Maoko aBaba anokomberedza Mwanakomana wavo, shoko rikapiwa rokuti, ‘Vatumwa vose vaMwari ngavamunamate.’ VaHeberu 1:6.

 “Nomufaro usingatsanangurwi, vatongi, nemadzishe, nemasimba anopupura vukuru hweMuchinda weUpenyu. Vatumwa novuzhinji hwavo vanozviwisira pasi pamberi pake, apo mhere yomufaro ichizadza dzimba dzekudenga, ‘Gwayana rakabayiwa rakafanira kuti rivigirwe vushe, nepfuma, nokuchenjera, nesimba, nokukudzwa, nokubwinya, nokurumbidzwa.’ Zvakazarurwa 5:12. 

“Nziyo dzekukunda dzinobatana nemimhanzi inoridzwa nengirozi, kusvikira denga rose richizadzwa nemurfaro nekurumbidza. Rudo rwakurira. Chakarasika chawanikwa. Denga rinowunga nemanzwi akakwirira achidanidzira achiti, ‘kurumbidzwa, nokukudzwa, nokubwinya, nesimba ngazvive kunaiye ugere pamusoro pechigaro chovushe, nokuGwayana nokusingaperi-peri.’ Zvakazarurwa 5:13.” The Desire of Ages p. 834, 835.

**Mibvunzo Yekukurukura**:

`Fungisisa pamusoro pekukudzwa kwaKristu, “kwazvino” ne “kuchauya”. Zvinganzwisisika nenzira ipi kuti Jesu ndiIshe we “zvinhu zvose” nechekare, uye masimba emweya yetsvina anozviisa pasi pake “kwazvino”? Uye, zvinganzwisisika sei kuti kubata kwake vushe zvizere pamusoro pezvinhu zvose ndekwenguva inouya- “isati yavepo”? (Ona 1 VaKorinde 15:24-25.)`

`Iwe uri kurarama zvakadini pasi povushe hwaKristu ari pamusoro pezvinhu zvose? Kana kuti, uri kurarama zvakadini pasi pemasimba mamwe aya, masimba akaputsika, ane simba riri kutopera zvaro? Ungaziva sei kuti simba iri nderipi, uye ungatiza sei masimba erima ayo anoti kunyangwe akakurirwa kare, anoramba achirura munyika yedu ino?`
