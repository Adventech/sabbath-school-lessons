---
title:  Kuzarurirwa kunobva kuMweya Mutsvene
date:   10/07/2023
---

“Handiregi kuvonga pamusoro penyu, ndichikurangarirai paminyengetero yangu; kuti Mwari waShe wedu Jesu Kristu, Baba vokubwinya kukuru, akupei mweya wokuchenjera nowokuzarurirwa pakumuziva (VaEfeso 1:16, 17). 

Achitaura nezve minyengetero yake, Pauro anonyora chikumbiro chikuru chaanoisa pamberi paMwari. Ambotaura pashure kuti Mweya Mutsvene wakatouya muupenyu hwevatendi panguva yekutendeuka kwavo (VaEfeso 1:13, 14). Zvino Pauro anonyengeterera kuropafadza kwakavandudzwa kwoMweya kuti uvape kunzwisisa kwavanoda kwakananga pakunzwisisa Jesu zvakadzama (“pakumuziva iye,” VaEfeso 1:17). 

`Pauro anonyegeterera kuti Mweya Mutsvene ugounza kunzwisisa kuvatendi panyaya nhatu, dzipi? Ona VaEfeso 1:17-19.`

Paanenge achivanyengeterera kunzwisisa pamusoro “petariro yokudana kwake” (VaEfeso 1:18), anonyengeterera kuti varangarire zvakaitwa naMwari kare zvekuponeswa kwavo (VaEfeso 1:3-9, 11-13) nekutarira magumo ane kubwinya kwaakavagadzirira (VaEfeso 1:10, 14). 

Paanonyengeterera kunzwisisa “pfuma yekubwinya kwenhaka yake pakati pavatsvene” (VaEfeso 1:18), ari kurangaridza pfungwa yemuTestamente yeKare yokuti vatendi inhaka yaMwari (Deuteronomio 32:9, Zakaria 2:12; enzanisa VaEfeso 1:11). Anodisa kuti vazive kuti havasi vadyi venhaka chete asi kuti ivo ndivo nhaka yaMwari, uye anoda kuti vanzwisise kukosha kwavo kunaMwari.

Paanonyengeterera kunzwisisa “vukuru hwakapfuurisa, hwesimba rake kwatiri isu tinotenda” (VaEfeso 1:19), ari kuona Mweya Mutsvene uchiunza kunzwisisa kwakavandudzwa kwehukuru hwesimba raMwari, zvigoonekwa mukurarama kwavo. 

Muminyengetero yose iyi, Pauro anoda kuti mukurarama kwavo vazvinzwire nekuzvionera, izvo zvavakapiwa munaJesu. 

`Unganzwisisa sei zviri nane “vukuru hwakapfuurisa hwesimba rake kwatiri isu tinotenda”? Zvinorevei muupenyu hwedu hwezuva nezuva?`
