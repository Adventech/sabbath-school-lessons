---
title:  Kristu Pamusoro paMasimba Ose
date:   12/07/2023
---

Pauro apemberera kukudzwa kwaKristu, uyo pari zvino agere pachigaro chaBaba. Mushure mekutsanangura chinzvimbo chaKristu muukama naBaba (“agere kurudyi rwake kudenga” [VaEfeso 1:20]), Pauro anotarisa ukama hwaJesu “nemasimba.” Semutongi pamwe naBaba, Jesu ari pamusoro pawo ose (VaEfeso 1:21). 

`Enzanisa Kutaura kwaPauro nezvamasimba emweya yakaipa muna VaEfeso 1:21, VaEfeso 2:2, na VaEfeso 6:12. Unofunga kuti sei Pauro achidisisa kutaura nezvamasimba aya?`

Mabasa 19:11-20 nenyaya yevanakomana vanomwe vaSkeva inotionesa kuti Efeso panguva iyi, yaive nzvimbo yemabasa ekuvuka. “Chinhu chaitendwa zvikuru pamabasa ekuvuka munyika yose yetsika dzechiGiriki ndechokuti masimba emunyika yomweya ane chokuita zvakanyanya nezvose zveupenyu hwevanhu. Basa remuvuki raiva rekupatsanura mweya inobatsira nemweya inokuvadza nekuziva kusiyana kwemashandiro, nekusiyana kwemasimba, nehukuru pakati pemweya iyi. Neruzivo urwu, paizowanikwa nzira (dzakafanana nemadumwa, nemamwe mashandisiro) dzokuti mweya iyi ingashanda sei kuzadzisa zvingadiwa nemunhu mumwe nemumwe. Kana zvikaitwa nenzira chaiyo, kurwara kwakakonzerwa nemweya iyi kunoporeswa, kana kuti munhu anogona kukunda munhangemutange yengoro.” – Clinton E. Arnold, Simba neMasaramusi: Nyaya yeSimba munaVaEfeso, p. 18. 

Tsika yekudetemba mazita ezvinamatwa nemasimba pakuvuka chaiva chinhu chakajairika paupenyu hwekunamata munzvimbo eEfeso (ona Mabasa 19:13), kunyangwe pakati pevamwe vanhu nhasi. Pauro anoda kuisa pachena kuti ukama pakati paKristu “namasimba”: Jesu wakakudzwa ndiye “ari kumusoro-soro kwavabati vose, novukuru, nesimba novushe” (VaEfeso 1:21). 

Kuti ave nechokwadi chokuti vaverengi vake vanzwisisa kuti hakuna rimwe simba kunze kweraJesu, anowedzera achienzanisa ne tsika yekushandiswa kwamazita ezvinamatwa pakuvuka: “kumusoro-soro kwemazita ose anorehwa” (VaEfeso 1:21). Apedza kutaura nezvazvaiva panyika yenguva iyoyo, anosimbisa pfungwa yokuti vushe hwaJesu hauna magumo. Hutongi hwake pamusoro pamasimba ose hunobata “pasati pari panyika ino bedzi, asi pane inozouyavo” (VaEfeso 1:21).

`Masimba aya anozviratidza nenzira dzipi mazuvano, uye tingaita sei kuti tisabatwe madziri?`
