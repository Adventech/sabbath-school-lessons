---
title:  Kunyengetera neKuvonga
date:   09/07/2023
---

Mushure mekukurudzirwa nenhau dzokuti vatendi vepaEfeso vari kutsungirira mukutenda kuna Jesu uye murudo kune mumwe nemumwe (zvingangodaro kuti nhau dzakauya naTikiko, VaEfeso 6:21, 22), Pauro anovazivisa kuti ari kuvanyengeterera zvakadini.

`Enzanisa nyaya mbiri dzekunyengetera kwaPauro, dzatinowana mutsamba yake kuVaEfeso- VaEfeso 1:15-23 na VaEfeso 3:14-21. Ipfungwa dzipi dzinobuda munyaya idzi mbiri?`

Dzimwe nguva minyengetero yedu izere kushuwa nekuchema nokuda kwezvigozhero kana matambudziko. Nyaya dzeminyengetero yaPauro dzinoratidza kuti kuvonga ndiwo mutauro chaiwo wemunamato. Tinounganidza zvikomborero zvaMwari tomuvonga nazvo. Tinotsvaga kuona Mwari ari pabasa munguva dzekuomerwa kwedu tigomurumbidza nokuda kwesimba rake rinobata mukati medu. Kupemberera nyasha nesimba raKristu wakakudzwa (VaEfeso 1:20-23), tinomuvonga kuburikidza nekuropafadza avo vari pedyo nesu. Ndicho chakavanzika chemunamato, unesimba rekushandura zvinhu: munyengetero ndiyo kii yerumbidzo nekuvonga. 

Pauro anotizve “handiregi kuvonga pamusoro penyu ndichikurangarirai paminyengetero yangu” (VaEfeso 1:16, ona VaFiripi 1:3, 4; 1 VaTesaronika 1:2; na 1 VaTesaronika 5:16-18). 

Zvinoreveiko kuti “rambai muchinyengetera (1 VaTesaronika 5:17)? Hazvirevi kuti tipfugame nguva dzose mumunamato pamberi paMwari. Zvinoreva kuti, kana taropafadzwa noMweya waMwari, tinorarama upenyu hwose tiine moyo yakazarukira kwaari nesimba rake, tichitsvaga zvikonzero zvekumuvonga. Zvinoreva kupinda muzvose zveupenyu tiina Mwari, kuti titsvage mazano aMwari mushanduko dzose dzinouya mukurarama. Zvinoreva kurarama takabatana naMwari, kwete takaparadzana naye, takagadzirira nguva dzose kutungamirirwa naMwari. 

Nesuwo nguva dzakawanda, tinoona munamato sechinhu chakaisvonaka chekuzowedzerera pamusoro pokuva vateveri vaJesu uye chichizoshandiswa pazvinenge zvangoitawo. Pauro anoona nenzira yakasiyana. Pauro anotora basa rekunyengeterera vatendi vepaEfeso nokurevesa, achizviita nokuvonga pamusoro pavo (VaEfeso 11:16; enzanisa VaEfeso 1:3-14) uye nekuvakumbirira (VaEfeso 1:17-23; enzanisa VaEfeso 3:14-21). Kwaari, munyengetero ibasa riri pamoyo pokutenda kumaKristu. Mavhesi aya anotikoka kuzonamata nenzira yakasimba chose, uye anokoka mumwe nemumwe wedu kuti ticherechedze “ushumiri hwedu hwemunamato” tichitarisa kuzvipira kwaPauro pakunyengetera.

`Sei zvakakosha kuvonga Mwari nguva dzose mumunamato pane zvatinofanira kuvonga pazviri? `
