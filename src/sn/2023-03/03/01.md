---
title:  Simba raKristu Wakakudzwa
date:   08/07/2023
---

### Verengera Chidzidzo cheVhiki Rino
VaEfeso 1:15-23, VaEfeso 3:14-21, 1 vaTeseronika 5:16-18, Deuteronomio 9:29, 1 VaKorinde 15:20-22, Mapisarema 110:1.

> <p>Chemusoro:</p>
> NoMweya Mutsvene, vatendi vanokwanisa kuziva “vukuru hwakapfuvurisa hwesimba rake kwatiri isu tinotenda, nokubata kwesimba rake guru, raakabata munaKristu, achimumutsa kuvakafa, nokumugarisa kurudyi rwake kudenga” (VaEfeso 1:19, 20).

Zvinoita sokuti vanhu nguva dzose vanotsvaga simba rakawedzerwa. Somuenzaniso vagadziri vemotikari, ve Devel Motors, vakaratidzira mhando yekutanga inonzi Devel Sixteen, motikari ine masirinda gumi nematanhatu, neinjini yakakura marita gumi nemaviri nechidimbu ine simba rinosvika ma horsepower zvuru zvishanu (5,000). Sokunge zvisina kukwana, funga mota yerudzi rwe Peterbilt iyo ine mainjini matatu erudzi rwe Whitney J34-48. Mota iyi ine simba rinosvika ma horsepower zvuru makumi matatu nezvitanhatu (36,000), inomhanya chidimbu chimwe pazvina (one quarter mile) zve maira muma seconds matanhatu nechidimbu (6.5s), ichisvika pa awa rimwe chete, ma maira mazana matatu nemakumi manomwe, isati yabudisa zvinobata mhepo. 

Pauro anonyengetera kuti vatendi vepaEfeso avo vaisangana nemuedzo wekuyemura masimba akasiyana siyana nezvinamatwa zvetsika dzavo, vamboziva simba guru iro Mwari anovapa munaKristu kuburikidza neMweya Mutsvene. Simba raMwari haripimiwi nema horsepower, kana masaramusi, asi rinoonekwa muzviitiko zveshanduko, nemunhoroondo yeruponeso: (1) kumuka kwaJesu; (2) Kukudzwa kwake pachigaro chaMwari; (4) zvinhu zvose zvaiswa pasi paKristu; (4) Kupiwa kwaKristu kukereke kuti ave musoro wayo (VaEfeso 1:19-23). 

Mukucherechedza zviitiko izvi zvina, vatendi vanotanga kunzwisisa- nekuziva- kukura kwesimba iro Mwari anovabatsira naro.

_*Verenga chidzidzo chevhiki rino ugadzirire Sabata, 15 Chikunguru._
