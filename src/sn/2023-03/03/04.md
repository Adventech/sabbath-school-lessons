---
title:  Kuva noRupande Musimba Rekumuka
date:   11/07/2023
---

Mumavhesi ekupedzisa nhaurwa yeminyengetero yake, VaEfeso 1:20-23, Pauro anowedzera panyaya yetatu yekuzarurirwa kwaanotarisira kuti Mweya Mutsvene uunze kuvatendi: vukuru hwesimba raMwari raanoratidza nokuda kwavo. Pauro anotanga nekunongedza kuzviitiko zviviri zvemunhoroondo yeruponeso seminongedzo wesimba raMwari: (1) kumuka kwaJesu kuvakafa ne (2) kukwidzwa kwake kuchigaro chekudenga (VaEfeso 1:20).

`Simba raMwari rinoratidzwa sei mukumuka kwaJesu? VaEfeso 1:20; 1 VaKorinde 15:20-22; VaFiripi 3:8-11; VaHeberu 13:20, 21; 1 Petro 1:3.`

Kumuka kwaJesu kunotendwa nemakristu zvisina kupokana (1 VaKorinde 15:14, 17). Makristu akatendeka vanomirira chiitiko chikuru cherumuko rwekuupenyu husingaperi pakudzoka kwaJesu (1 VaKorinde 15:20-23). Parizvino tinotarisira maropafadzo evhangeri kubva kuna Kristu pamwe nehuvepo hweMweya Mutsvene muupenyu hwedu, nokuda kwekumuka kwaKristu.

Mucherechedzo wekuti Mwari “akamugarisa [Kristu] kurudyi rwake” (VaEfeso 1:20) unotorwa pana Mapisarema 110:1, inova ndima inoshandiswa zvikuru muTestamente Itsva (dzimwe ndima dzose dzinodomewa dzinotora pairi). Kusimudzwa kwaKristu inyaya yakakwirira mutsamba yaVaEfeso. Vatendi “vagere kudenga pamwe chete naye [Kristu Jesu]” (VaEfeso 2:6). Pamusoro paizvozvo, Pauro anotirangaridza kuti kukwira kwaJesu ndiko kwakateverwa nekuzadzisa kwake zvinhu zvose nokupa zvipo kukereke yake (ona VaEfeso 4:8-11). 

Kuna VaEfeso 4:8-11, Pauro anoyambira kuti tisangoona chete mufananidzo waKristu wakamira pachigaro chaBaba, asi anoratidza Kristu wakakudzwa achienda noMweya wake kunyika achikurira nekukurira.”- F. F Bruce, Epistles to the Colosians, to Philemon, and to the Ephesians, p. 133. Naizvozvo, Pauro anoratidza kusimudzwa/kugadzwa kwaKristu, kwete semucherechedzo wesimba raMwari rinopiwa kuvatendi chete asi kuti semanyuko esimba racho.

`Unoda simba raKristu pane zvipi muupenyu hwako, uye tingaita sei kuti tiwane simba iri? Ndeapi maitiro anogona kutitadzisa kusvikira simba rake?`
