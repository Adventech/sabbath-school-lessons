---
title:  Kudzika nekudzika muChitema
date:   13/08/2023
---

`Enzanisa VaEfeso 4:17-32 navaKorose 3:1-17. Pauro anotsigira sei kuti vatendi vararame nenzira inokurudzira vumwe hwekereke?`

Muchikamu chapfuura , VaEfeso 4:1-6, dingindira raPauro raive, vumwe hwekereke. Kana tichienzanisa VaEfeso 4:1, na VaEfeso 4:17, tinoona kuti kufanana kwekurudziro idzi kuri pamusoro pamafambiro kana mararamiro. Kufanana uku kunoreva kuti Pauro ane pfungwa imwe – vumwe nekararamiro kanohutsigira – asi anotaura nemaonero matsva.  

Muna VaEfeso 4:17-24, Pauro anosiyanisa upenyu hwevahedeni uhwo hwaanoti hunoparadza vumwe (VaEfeso 4:17-19), noupenyu hwetsika dzechikristu chaicho hunovaka vumwe (VaEfeso 4:20-24). Kana tichiverenga kutsoropodza kwaPauro, upenyu hwechihedeni hwakaipa, tinofanira kurangarira pfungwa yake yokuti vahedeni vakadzikinurwa munaKristu uye vakaitwa vagoverani pamwe chete nevanhu vaMwari (VaEfeso 2:11-22, VaEfeso 3:1-13). Naizvozvo muna VaEfeso 4:17-19, anopa tsananguro pfupi isingafadzi pamusoro pa “vahedeni  munyama” (VaEfeso 2:11).

Pauro haasi kunetseka nezvivi zvinobatika kana mararamiro anoratidzwa navahedeni. Ari kubatikana netsika yamararamiro avanoratidza, hupenyu hwekuramba vachidzika mukubatwa nechitema. Pamoyo wa VaEfeso 4:17-19 pane mufananidzo wekusindimara pamweya: “muvupenzi hwokurangarira kwavo, vakasvibirwa pakunzwisisa kwavo, vari vatorwa paupenyu hwaMwari” ( VaEfeso 4:17, 18). Kusindimara uku pamweya ndiwo manyuko ekusvibirwa pakunzwisisa kwambotaura pakutanga kwendima (“nokuda kokusaziva kuri mukati mavo, nokuda kovukukutu hwemoyo yavo. Vakava vanhu vakasindimara,” VaEfeso 4:18, 19) netsika youpombwe inopiwa pakupedzisira (“vakazvipa vasina hanya kuvutere kuti vabate mabasa ose etsvina nokuchiva,” (VaEfeso 4:19) vari vatorwa paupenyu hwaMwari. Havazivi nzira yokurarama nayo, savanhu vakaparadzana naMwari nenyasha dzake dzinoponesa, vanoramba vachidzika muchitema nokuipa. 

`Ndezvipi zvawakasangana nazvo zvinoratidza kuti simba rezvivi rinokukwevera munhu pasi achiramba achiwedzera kupinda muupenyu hwezvivi?`