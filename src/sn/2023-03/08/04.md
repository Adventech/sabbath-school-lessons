---
title:  Kutaura Kuzere neNyasha, Kunovaka Vumwe
date:   15/08/2023
---

`Pamazano aPauro maererano nekutaura pakati pavatendi, nderipi rakakukoshera panguva ino? Nemhaka yei? VaEfeso 4:25-29.`

Pauro anodzokorora kushandisa hurongwa hunoshamisa muna VaEfeso 4:25-32, hunoratidzwa na VaEfeso 4:25: rairo yokuti (“bvisai nhema”); rairo yakananga ichitevera (“ ‘mutaure zvokwadi, mumwe nomumwe kunowokwake’ ”); ozopa chikonzero (“nokuti tiri mitezo mumwe womumwe,” zvinoita sezvinoreva kuti “nokuti tiri mitezo yomuviri mumwe, saka tine ukama mumwe nomumwe, senhengo dzomuviri mumwe”). Kurudziro yaPauro ye“kutaura zvokwadi” hairevi kuti vanhu vakakavadzane nemashoko akarongwa zvakanaka. Pauro anoreva zviri panaZakaria 8:16, iyo inokurudzira kutaura zvokwadi senzira yokugadzira runyararo.

Sezvo muna VaEfeso 4:31, Pauro achirambidza kutsamwa nokupopota, mashoko ake muna VaEfeso 4:26 haabvumidzi kutsamwa mukereke. Asi Pauro anobvuma kuti kutsamwa kuripo, asi achidzivisa kuratidzwa kwekutsamwa achiti, “Tsamwai musingatadzi.”

Pauro anoita seanogurisira pfungwa yake yematauriro, neimwe rairo pamusoro pembavha: “Wakaba, ngaarege kubazve” (VaEfeso 4:28). Mupfungwa yakananga, anoti, mbavha inofanira kuti “atambudzike, abate namaoko ake” (VaEfeso 4:28, onawo 1 VaKorinde 4:12, 1 Vatesaronika 4:11). Akatsamira pachikonzero, “kuti ave nechaangapa unoshaiwa” (VaEfeso 4:28). Pamwe Pauro ari kusanganisira inzwi iri apa pamusoro pembavha nokuda koukama pakati pokuba nomutauro wokunyengera sezvinobuda panyaya yaAnanias naSafira muna Mabasa 5:1-11. Kutenda kwaPauro pamusoro pesimba raKristu rokushandura kwakasimba zvokuti anoona mbavha dzichishanduka kuva vabatsiri!

Naizvozvo Pauro anoraira, “Mumuromo menyu murege kubuda shoko rakavora” (VaEfeso 4:29), zvichireva shoko rokuparadza rinobuda mumuromo risingamiswi, richinanga kundoita basa raro rokuparadza. Nenzira yakanaka, Pauro anoona chose chakaipa chichitorerwa nzvimbo neshoko rinoratidza zvitatu zvinoti: (1) “rakanaka,” (2) “ringasimbisa pakafanira,” (3) rinovigira “Nyasha avo vanonzwa” (VaEfeso 4:29). Dai mashoko edu ose angava akadaro! 