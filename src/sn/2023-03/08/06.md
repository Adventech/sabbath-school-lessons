---
title:  Moyo Munyoro (Kwete Shungu)
date:   17/08/2023
---

Achitaura nezve “zuva rekudzikinurwa” (VaEfeso 4:30), Pauro anokoka vaverengi vake kuti vashandise mutauro nepfungwa yekudzoka kwechipiri kwaKristu.  Naizvozvo tinogona kuti VaEfeso 4:31, 32, inotaura nezvechipo chekutaura takatarisana nechiitiko ichocho chikuru.

`Kana takatarisa nyaya yokudzoka kwaKristu, ndeapi mafungiro nemaitiro ane chokuita nokutaura, anofanira kubviswa? Ndeapi mafungiro nemaitiro anofanira kugamuchirwa? VaEfeso 4:31, 32.`

Pakurudziro yokupedzisira muna VaEfeso 4:17-32, Pauro anopa imwe rairo zvekare, achiratidza tsika nhanhatu dzinofanira “kubviswa pakati penyu” (VaEfeso 4:31); rairo yakananga yokuva nomoyo munyoro, kunzwirana tsitsi, nokukanganwirana (VaEfeso 4:32), uye nechikonzero. Vatendi vanofanira kukanganwirana “sezvavakakanganwirwa naMwari muna Kristu” (VaEfeso 4:32). Tsika nhanhatu dzinotanga dzichipiwa namashoko akajairika, anobata zvose “shungu dzose,” ne “zvakaipa zvose”. Pakati pane zvimwe zvina: “kutsamwa,” “hasha,” “kupopota,” “kutuka” (VaEfeso 4:31). 

Shoko rokupedzisira pamana aya rinodudzira rechiGiriki (blasphemia)  iro rakakweretwa muchirungu seshoko rinoreva kutaura kunomhura Mwari. Asi iro vara iri muchiGiriki rinoreva kutaura kunomhura Mwari kana munhu, sokuti “kutuka” kana “kutaura zvakaipa”. Sezvazviri, Pauro ari kubvisa hondo pakati mumatauriro echikristu. Mafungiro anomutsa kutaura kunehasha, nemutauro unoshandisa kutaura kunehasha, zvinofanira kubviswa pakati pezvombo zvomukristu. Mhuri yechikristu inobudirira uye vumwe hunovapo (enzanisa VaEfeso 4:1-16) kana zvinhu izvi zvabviswa. 

Zvisinei, kutaura kwakaipa hakufaniri kungotsikirirwa, asi kutsinhaniswa. Nhaurirano dzedu namaitiro pakati pemhuri yaKristu – nekumwe kwesewo – hazvifaniri kubva pakutsamwa asi zvinofanira kumutswa nomoyo munyoro, kunzwirana tsitsi, nokukanganwirana kwakatsamira pakukanganwirwa kwatakaitwa naMwari munaKristu (VaEfeso 4:32). Pauro anotipa “kukanganwira kwakatarisa pasi” (kwakapiwa naMwari kwatiri) somenzaniso we“kuregerera kwakatarisa kumativi” (kwatinopanana isu mumwe kune mumwe, enzanisa VaKorose 3:13; Mateo 6:12, 13, 14, 15).

`Funga pamusoro pesimba ramashoko ako. Ungamashandisa sei kuti asimudzire, akurudzire, pamwe nokuvaka kutenda?`