---
title:  Mweya Mutsvene muUpenyu hweMutendi
date:   16/08/2023
---

`Mukukurukura zvivi zvematauriro mukati memhuri yokutenda, ndeipi kurudziro inopiwa naPauro maererano nokuvapo kweMweya Mutsvene muvatendi? VaEfeso 4:30.`

Panguva imwe chete, Pauro anopa yambiro inotyisa nevimbiso inosimudzira. Zvivi zvedu kune mumwe nemumwe, hazvisi zvinhu zviduku zvine matuso maduku: chinochemedza Mweya Mutsvene kutadza kushandisa chipo chaMwari chekutaura, tichibvarura vamwe (VaEfeso 4:25-27, 29, 31, 32). Zvokuti Pauro anobudisa zviri pana Isaya 63:10 zvinopa yambiro yakasimba: “Asi ivo [Israeri] vakamumukira nokuchemedza Mweya wake Mutsvene, naizvozvo akashanduka akava muvengi wavo akarwa navo amene”.

Muvimbiso, Pauro anopupura kuti Mweya Mutsvene unoisa chisimbiso pavatendi kubvira zuva ravakagamuchira Kristu (VaEfeso 1:13, 14) kusvikira “pazuva rokudzikinurwa” (VaEfeso 4:30). Ukama hwoMweya nomutendi hahuparari zviri nyore, asi hunogara kwenguva refu. Kana vatendi vakashaiwa hanya neMweya unogara mavari, vachishandisa chipo chaMwari chokutaura, zvinonzi Mweya haubvi asi unochema. Mweya unoda kugara pamwe navatendi, uchivaisa chisimbiso chokuti ivo ndevaMwari, uye vanochengetwa naMwari, kusvikira pakuuya kwaKristu. 

Pauro anosimbisa vuMwari hweMweya Mutsvene achiti, “Mweya Mutsvene waMwari” uye anosimbisa pfungwa yekurarama kweMweya Mutsvene paanoti Mweya unochema. (Ona VaRoma 8:16, 26, 27; 1 vaKorinde 2:10, 13; 1 VaKorinde 12:11; VaGaratia 5:17, 18.)

Tinofanira kuchenjerera pakukurukura maererano nechakavanzika chovuMwari. Mweya uri zvose, mumwe, pamwe, asi wakasiyana, naBaba noMwanakomana. “Mweya une kuda kwawo woga, uye unosarudza sezvakafanira. Anotorwadziswa nokumhurwa. Tsananguro idzi hadzina kufanira pasimba rinongivawo simba asi dzinobudisa chimiro cheuyo unorarama. Zvino, Mweya wakaita sewe neni here? Kwete, tinoshandisa mutauro wevanhu uyu unogumirwa, kutsangangura vutsvene, uye zviri Mweya, vanhu havagoni zvachose kuva izvozvo.” – Paul Petersen, God in 3 Persons – In the New Testament, p. 20. 

`“Mweya Mutsvene waMwari” ndiwo unorarama pamwe chete nesu zvakadaro zvokuti ane hanya nemaitiro edu. Tinogoverena upenyu nemumwe wevuMwari watakapiwa muukama hunogara, unotiisa chisimbiso, kusvikira kumagumo enguva. Tinoti kudini pamusoro pezvokwadi iyi inoshamisa?`