---
title:  Kushandura Zvipfeko Nokukurumidza
date:   14/08/2023
---

`Pakutaura nyaya yokutendeuka kwake kuvaverengi vake, Pauro ari kupa pfungwa ipi huru yakakosha? VaEfeso 4:20-24.`

Mushure mokutsanagura upenyu hwekare hwevahedeni (VaEfeso 4:17-19), Pauro haatauri achiti, “Hamuna kudzidza pamusoro paKristu saizvozvo.” Asi anoshamisika, “Asi imi hamuna kudzidza Kristu saizvozvo!” (VaEfeso 4:20). Achiona kuti vaverengi vake “vakamunzwa” [iye Kristu], uye kuti vakadzidziswa “maari” (VaEfeso 4:21) kana kuti “naye”, Pauro anotsigira upenyu hwakavumbwa naKristu neshoko rokuti, “seiri zvokwadi munaJesu” (VaEfeso 4:21). Kwaari Pauro, kuuya mukutenda kunotsamira pakubatana naKristu, kwakajeka, kunobatika, kungatsanangurwa sokuti “kudzidza Kristu”. Tinocherechedza kuti iye Jesu wakamuka akakudzwa mupenyu, uye anesu. Tinoumbwa nedzidziso yake nomuenzaniso wake, uye isu tinorarama tichimuterera sezvo ari iye Ishe wedu mupenyu. Tinozarura upenyu hwedu kukutungamira nokuraira koMweya neShoko. 

Pauro anotiudza kuti kutora upenyu hwakaumbwa naKristu kunotsvaga matanho matatu, ayo aanoratidza nomufananidzo wezvipfeko: (1) ku“bvisa” munhu wekare kana kuti kufuratira nzira yeupenyu hwekare (VaEfeso 4:22); (2) kuvandudzwa mumweya wokurangarira (VaEfeso 4:23); uyewo, (3) ku“fuka” munhu mutsva, akasikwa akafanana naMwari (VaEfeso 4:24). Mufananidzo uyu waPauro pamusoro pezvipfeko unoratidza kushandiswa kwezvipfeko muTestamente yeKare semucherechedzo wekusarurama (somuenzaniso Mapisarema 73:6; Zakaria 3:3,4; Maraki 2:16) noruponeso (somuenzaniso Isaya 61:10; Ezekieri 16:8; Zakaria 3:4, 5). 

Munguva dzekare, varume vaipfeka hembe inosvika mumabvi senguwo yomukati, nenguwo refu yokunze  yekuzvichengetedza kubva kuzuva. Saizvozvo, vakadzi vaipfeka hembe nerokwe. Tsika dzinoratidzwa muBhaibheri ndedzevanhu vepasi-pasi. Micheka yaikosha uye yaidhura, ichichengetwa kwenguva refu. Zvakanga zvisina kujairika kuva dzinodarika imwe chete. Unaku nemhando yemicheka yairatidza zviri mupfeki nechimiro chake munharaunda. Kushandura zvipfeko, kubvisa dzimwe nguwo uchipfeka dzimwe nguwo chaiva chinhu chakakosha, chaisaitwa nguva dzose (somaitikiro azvo mutsika zhinji nhasi). Pauro anoona shanduko yeupenyu sechinhu chinoonekwa sezvingaita kubvisa zvipfeko nokupfeka zvimwe munguva dzekare.


`Mutsauko ndoupi, mutsauko mukuru, pakati pokudzidza nezvaKristu, nokudzidza kuziva Kristu?`