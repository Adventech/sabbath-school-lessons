---
title:  'Kereke: Varatidziri voKuchenjera kwaMwari'
date:   01/08/2023
---

`Pauro anoti kudini pamusoro paMwari nemabasa aMwari muna VaEfeso 3:7-13?`

Pauro anotaura zvekare kuti iye “mushumiri” kuburikidza “nechipo chenyasha dzaMwari” (VaEfeso 3:7; enzanisa VaEfeso 3:1, 2). Chipo ichi, sezviri vhangeri, hachipiwi nokuda kwokufanira kounogamuchira, asi nenyasha dzaMwari. Pauro anosimbisa pfungwa iyi, nokuzviti iye, “muduku kwazvo kuvatsvene vose” (VaEfeso 3:8). 

Pane kuzvinzwisisa kwaPauro kunoramba kuchikura, kwatinoona mumatsamba ake sokurongwa kwaakaitwa. Anotanga achizviti muapostora akatumwa naMwari (VaGaratia 1:1). Pave paya, sezvinei, anozviti “muduku kwazvo kuvatsvene vose” (VaEfeso 3:8). Anoguma achizviti “mukuru” kana kuti “wakaipisisa” wevatadzi (1 Timoti 1:15).

Pamwe mafungiro aya aPauro anogona kubatsira kududzira chirevo chinemukurumbira ichi cha Ellen G. White: “kana uchiramba uchiswedera kunaJesu, unozviona uchiwedzera kuipa pameso ako; nokuti kuona kwako kunowedzera kujeka, uye kusaperera kwako kunobva kwaonekwa zvikuru, kuchisiyana nechimiro chake chakaperera.” – Steps to Christ, p. 64. 

Pauro anoenderera mberi. Muna VaEfeso 3:10, anonyora achiti: ““kuti zvino vabati nevanesimba kudenga, vaziviswe nekereke kuchenjera kukuru kwaMwari”. Ndivanaani “vabati vane simba kudenga” vanorehwa apa? Ko kereke ingazivisa kwavari sei kuchenjera kwaMwari “kukuru” kana kuti “kwemitovo mizhinji”? Kunyangwe VaEfeso 3:10 isingatsananguri masimba acho, zvinoratidza kuti zvakafanira kuti ndiwo masimba akaipa anotsanangurwa pana VaEfeso 6:11, 12. Kana zvakadaro, saka kuvumbwa kwekereke, nenzira yokubatanidza vaJudha navahedeni, avo vaive marudzi akaparadzana zvakadaro, kunova chiziviso chinoruzha chezano raMwari rokusingaperi, kumasimba emweya yetsvina aya “vabati navanesimba kudenga,” chiziviso chezano raMwari remagumo, “kuti munaKristu, avunganidze zvose zviri kudenga nezviri pasi” (VaEfeso 1:10). Anoziviswa (iwo masimba) kuti zano raMwari ratotanga kuzadziswa uye kuparadzwa kwawo ndekwazvokwadi. Icho chimiro chekereke pachezvacho chinonongedzera kukundwa kwawo pakupedzisira. 

`Dai sangano rokwenyu raigamuchira nokurevesa “tsananguro yebasa” rekereke inopiwa naPauro panaVaEfeso 3:10, zvaizoshandura zvakadini kudyidzana kwaunoita iwe, nevamwe vaunoshumira navo?`
