---
title:  Kubwinya muKereke nomunaKristu Jesu
date:   03/08/2023
---

Pauro anga achinyora minyengetero yake pamusoro pevatendi (VaEfeso 3:14-19). Zvino ave kunyengetera zvine simba. Kurumbidza kwaPauro kunomutsa mibvunzo miviri: 

1. Ndima iyi inosimudzira kereke zvisina kufanira here, ichiienzanisa naKristu, mumashoko okuti “ngaave nokubwinya mukereke nomunaKristu Jesu” (VaEfeso 3:21)? Apo Pauro akanyanya kunangana nekereke iri paEfeso, zviri pachena kuti Kristu ndiye Muponesi wekereke sezvo ari iye Kristu anogara mumoyo yevatendi (VaEfeso 3:17). Murumbidzo yake, Pauro anorumbidza Mwari nokuda kworuponeso rwakapiwa kukereke kuburikidza naKristu Jesu. 

2. Ko chirevo chokuti “kusvikira kumarudzi ose, nokusingaperi-peri” (VaEfeso 3:21) chinoratidza nguva isingaperi, yekuva panyika pano kwekereke, zvichimisa kudzoka kwaKristu here? VaEfeso inoratidza tarisiro yakasimba yeramangwana. Somuenzaniso, VaEfeso 4:30 inotarira “zuva rokudzikinurwa”. Zvekare, vatendi vacha ona simba guru, risingagumi, “nokusingaperi-peri” (VaEfeso 1:21). Pakuverenga rumbidzo yaPauro tinofanira kuona kupemberera kwake simba raKristu risingaperi rinoratidzwa nokuda kwevatendi.  

Tikatarisa kunyaya yepiri yemunamato waPauro (VaEfeso 3:14-21; enzanisa VaEfeso 1:15-23), tinoona achiwana simba kubva mukutekeshera kwekuva nehanya kwaBaba (VaEfeso 3:14, 15), kuva pedyo-pedyo kweMweya Mutsvene (VaEfeso 3:16), hukama hwaKristu pachake (VaEfeso 3:17), nokukura kworudo rusingaperi rwaKristu (VaEfeso 3:18, 19). Ichokwadi zvakadaro zvokuti Pauro anoona vatendi vachizadzwa “nokuzara kwose kwaMwari” (VaEfeso 3:19) uye murumbidzo, anoratidza kufarira chokwadi ichi, nokushamiswazve nokuwanda kwesimba raMwari rinopiwa vatendi (VaEfeso 3:20-21).

Pose patinonzwa takatsikirirwa nematambudziko, miedzo, kana kukahadzika, tinogona kutsaukira kunyaya iyi yeminamato yaPauro. Muapostora uyu ari muhusungwa anosimudza kuzarurirwa kwedu, toona kutambanuka kwezvinangwa zvaMwari nenyasha dzake, zvichitirangaridza kuti, chero tingava muchimiro chipi, tine rupande muzano raMwari (VaEfeso 1:9, 10), uye simba rake rinobata mukati medu. 

`Ndeapi maropafadzo anobva kuna Mwari akakukoshera iwe? Chimbodzidzira kugadzira munamato wekurumbidza, kuti ugorumbidza Mwari nokuda kwemaropafadzo acho.`

