---
title:  Chakavanzika Chenguva Refu, cheVhangeri 
date:   31/07/2023
---

`Nechipi chakavanzika chakapiwa kunaPauro? VaEfeso 3:1-6.`

Kana uchidzidza VaEfeso 3:1-6, bata zvinotevera:

Chokutanga, Pauro ari kunyorera akanyanya kunanga vatendi vechihedeni vanoshumira vari mudzimba paEfeso. (VaEfeso 3:1).

Chechipiri, Pauro anozviti iye ndiye mugamuchiri wezvaanoti “kugoverwa kwenyasha,” kwaakapiwa iye “pamusoro penyu,” vatendi vechihedeni (VaEfeso 3:2). Kugoverwa uku, kana kuti hushumiri uhwu hwenyasha ndiyo nzira yaPauro yokutsanangura basa raakatumwa rokuparidza vhangeri (“nyasha dzamwari”) kuvahedeni (enzanisa VaEfeso 3:7, 8).

Chechitatu, Pauro anoti chakavanzika chakamuzarurirwa iye, inova nyaya yaanyora nezvayo kumashure mutsamba (ona VaEfeso 1:9, 10; VaEfeso 2:11-22), “chakavanzika chaKristu” (VaEfeso 3:3, 4). Pauro haashuviri kuonekwa somuvambi wevhangeri, asi anoti akapiwa naMwari, hushumiri hwekuiparidza.

Chechina, Pauro haasiri oga mukuzarurirwa zvakakura nezvechakavanzika ichi sezvo Mweya wakazarurirawo “vaapostora vatsvene navaprofita” (VaEfeso 3:5). Vara rokuti vaprofita apa, ringangodaro richireva vaya vaishandisa zvipo zvomweya mumakereke omudzimba enguva iyi vasiri vaprofita vekuTestamente yeKare. Chakavanzika chiya chakanga chakavigwa, chave zvino “chakavanzika chiri pachena.”

Pakupedzisira anoti: “Chakavanzika ndechekuti vahedeni vadyi venhaka pamwe chete nesu, mitezo yomuviri mumwe chete nesu, vakagoverwawo pamwe chete nesu, zvipikirwa munaKristu Jesu nevhangeri”(VaEfeso 3:6). 

Pauro ane shungu nevhangeri zvikuru sei sokuratidzwa kwarinoitwa mukereke ine vose vaJudha nevahedeni. Mapoka maviri aya akava mabwe okuvakisa mhuri itsva yaMwari, rudzi rwake rutsva, kereke (ona VaEfeso 2:14-16). Tingati ivo vakashandurwa kubva mukuva vavengi, kuti vave “vadyi venhaka pamwe chete,” mu“muviri mumwe” (vachisanganisirwa mumuviri mumwe, muviri waKristu), uye “vagoverani” vezvipikirwa zvevhangeri (VaEfeso 3:6).

`Ko, ndeapi maonero aungava nawo, kunyangwe zvawo akavanzika, anopesana nepfungwa yevumwe inodzidziswa nevhangeri? Uchabvisa sei maonero aya?`
