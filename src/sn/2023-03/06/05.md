---
title:  Kristu, Anogara Mumoyo Yenyu
date:   02/08/2023
---

`Enzanisa Kukumbira kwaPauro mumunyengetero, VaEfeso 1:16-19, nemikumbiro yake pamusoro pavatendi vepa VaEfeso 3:14-19. Mikumbiro iyi yakafanana nenzira dzipi?`

Kuseri kwedudziro ya VaEfeso 3:14, 15, kune kusanganiswa kwamanzwi kunokosha. Pauro anoti anopfugama namabvi “kuna Baba, avo rudzi rwose kudenga napanyika runotumidzwa nezita ravo”, ari kuteverera hukama hwenzwi rechiGiriki rinoti Baba, (pater) nedzinde renzwi rechiGiriki rinoreva mhuri (patria). Muna VaEfeso, Pauro anopemberera kuperera kwezano raMwari roruponeso, rinosanganisira zvinhu zvose (VaEfeso 1:9, 10), kwenguva dzose (VaEfeso 2:21). Uye apa, anoreva kuti “mhuri yose kudenga napanyika” ndeyavo “Baba.” Mhuri imwe neimwe (patria) inowana zita rayo kubva kuna Baba (pater). Iyi ndiyo nyaya inofadza chose!

Fungisisa izvi: Mhuri yako ndeya Mwari, zvisinei nokusaperera uye kukundikana kwayo. Mhuri yako haina kubatwa namasimba ohutsinye anounza magumo asingazikanwi, asi iri mumaoko aMwari ane hanya. Vakatakura zita rinoyera. Vane rupawo rwokuva vanhu vaMwari. 

Muna VaEfeso 3:16-19, Pauro anokumbira kuti Mwari ape kuvatendi, hupenyu hwekunamata huzere, hunoonekwa nesimba mumunhu wemukati, rinouya nokuda kwokuvepo koMweya (VaEfeso 3:16), nokubatana naKiristu, uyo anonziwo anogara mavari (VaEfeso 3:17), uye nechimiro chehupenyu hwakagadzikana hwemweya (“mune midzi yenyu murudo,” VaEfeso 3:17). 

Achitsvaga kupa rumbidzo kuna Mwari pamusoro pokutekeshera kwemaropafadzo anopiwa vatendi, Pauro anoreva mativi mana, anoti – “kufara nokureba nokukwirira nokudzama” (VaEfeso3:18). Haatsananguri kuti mativi aya anomiririra chii, asi zviri pachena kuti anomiririra hukuru hwechimwe chinhu chakakosha. Izvi zvinosiya chitsvambe chinoshamisa kuvadzidzi vaBhaibheri. Mativi aya anomiririra huchenjeri hwaMwari here (enzanisa Jobo 11:5-9, apo panotaurwa zvamativi mana), simba raMwari here (enzanisa VaEfeso 3:16, 17), kana kuti zvimwe, tembere yomweya ya VaEfeso2:19-22 (enzanisa Ezekieri 43:13-16, inotaurawo zvamativi mana; Amosi 7:7, 8; Zvakazarurwa 11:1, 2)? Chingava chinhu chakanakisisa kuona mativi mana aya achimiririra kukura “kworudo rwaKristu” (VaEfeso 3:19), nokuona chirevo chokuti “kunzwisisa…kufara nokureba nokukwirira nokudzama” (VaEfeso 3:18) chichienderana nechirevo chinochitevera chokuti “kuziva rudo rwaKristu” (VaEfeso 3:19; enzanisa VaRoma 8:35-39). Zvisinei kusiyana kwemaonero atingaita mashoko aya, asi iwo anongova mashoko enhau dzakanaka. 
