---
title:  Pfungwa Yokuwedzerera
date:   21/07/2023
---

Mutsamba yaVaEfeso mune nyaya inogara ichidzokororwa chidimbu chayo nekushandiswa kumwewo. Zviitiko zvikuru zviri munyaya iyi ndezvinotevera:

1.	Kusarudzwa kwakaitwa vanhu naMwari “nyika isati yavambwa” (VaEfeso 1:4, 5, 11).
2.	Ranezuro ravo rekurarama vakarasika (VaEfeso 2:1-3, 11, 12; VaEfeso 4:17-19, 22, VaEfeso 5:8). 
3.	Kupindira kwaMwari munaKristu kuti avaponese (VaEfeso 1:7, 8; VaEfeso 2:4-6, 13-19; VaEfeso 4:1, 20, 21; VaEfeso 5:2, 8, 23, 25, 26).
4.	Kugamuchira kwavakaita vhangeri (VaEfeso 1:12, 13 nemamwe mavhesi). Vakange “vasina tariro” (VaEfeso 2:12), zvino vave ne “tariro imwe” yakadanirwa vatendi (VaEfeso 4:4; enzanisa VaEfeso 1:18). 
5.	Upenyu hwavo sevadzidzi. Kunyangwe zvavo vachirarama munguva dzizere njodzi negakava remasimba akaipa, vanowana zvose zvavanoda kubva kuna Ishe wavo wakakudzwa (VaEfeso 1:15-23, VaEfeso 2:6, VaEfeso 3:14-21, VaEfeso 4:7-16, VaEfeso 6:10-20).
6.	Mukuzarurwa kwenhoroondo yezvichauya, basa reMweya rokuva “rubatso” (VaEfeso 1:13, 14) kana kuti “chisimbiso” (VaEfeso 4:30), rinosvika pakuzadziswa.  Panguva iyo, ivo vachapiwa mubairo pakutendeka kwavo vachigamuchira “nhaka” yavakapiwa kare muna Kristu (VaEfeso 2:7; VaEfeso 6:8, 9); uye nekutenda kwavo muna Kristu, vachapiwa nzvimbo muvushe hwaKristu munguva dzinouya (VaEfeso 1:21; VaEfeso 2:7, 19-22; VaEfeso 4:13, 15; VaEfeso 5:27).

**Mibvunzo Yekukurukura**:

`Nyaya huru yaVaEfeso (ona pamusoro) haisi nyaya yevatendi venguva yekare chete. Inyaya yedu pachedu. Ndeapi matanho enyaya iyi anonyanya kukupa tariro munguva ino?`

`Unofunga kuti chii chinoita kuti Pauro arambe achirangarira ranezuro rezvivi revaainyorera, achivakoka kuti varangarire upenyu hwavairarama vasati vatendeuka?`

`Enzanisa mhedziso yaPauro yechikamu cha VaEfeso 2:8-10 nepfupiso yaakapa kuna VaRoma 1:16-17. Ndedzipi pfungwa dzakafanana dzinobuda? Ndima idzi dzakasiyana nenzira dzipi?`

`Kunyangwe zvazvo mabasa akanaka evatendi asingabatsiri mukuponeswa kwavo, pakuti haangaiti kuti vagamuchirwe pamberi paMwari nekuponeswa, iwo ane rupande rwupi muzano raMwari kuvatendi? VaEfeso 2:10` 
