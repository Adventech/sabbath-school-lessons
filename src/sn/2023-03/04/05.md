---
title:  Kuropafadzwa Zvino, Nokusingaperi, Nokuda kweNyasha
date:   19/07/2023
---

`Enzanisa Zano raMwari reruponeso muna VaEfeso 1:3, 4 nematuso ekusingaperi ezano iri ayo anotsanangurwa muna VaEfeso 2:7. Ndezvipi zvinhu zvakakosha nezvinangwa zviri “muzano roruponeso” raMwari?`

Mitambo yekupemberera kupedza zvidzidzo inoshamisa chose, kungava padanho revana vadiki kana ranachiremba vefundo. Zvinoreva kupera kwedanho rakakosha, nekupfuurira mberi kune rimwe danho idzva reupenyu kana rebasa. Zvakakosha kwatiri sevatendi kuti tinzwisise chokwadi chakadzama chevhangeri: hatifi takasvika patinopedza danho renyasha. Hatina mhemberero dzokuti tave vana chiremba venyasha kana kusvika pokuti hatichadzidi. 

Pauro anosimbisa chokwadi ichi muna VaEfeso 2:7, achitsimbirira nyaya iyi achiwedzera pfungwa yezvakaitika munguva refu kare. Mwari akashanda kare munaKristu kuti atidzikinure, saizvozvo akatiita vamwe noMwanakomana wake, Jesu Kristu, kuti kwazvino, tiverengerwe pamwe naye pakumuka, nokukwidzwa, nokukudzwa kwake (VaEfeso 2:4-6). Kunyangwe zvakadaro, zano raMwari haripereri pane ranezuro rizere nyasha, kana ranhasi rizere ngoni. Zano raMwari, iro rakamiswa kare mudare rekudenga nyika isati yavambwa (VaEfeso 1:4), rinotekeshera richisvika kusingaperi kunouya. Rinoputira “nguva dzinouya” (VaEfeso 2:7). Zano rake rokusingaperi kwenguva dzinouya rakasimbiswa pamirairo imwe chete pakasimbiswawo mabasa ake ekare neazvino – mirairo yenyasha. “Munguva dzinouya,” Mwari anotarisira kuratidza “pfuma huru-huru yenhasha pavunyoro hwake kwatiri muna Kristu Jesu” (VaEfeso 2:7).

Pauro anofunga  nezvenyasha dzaMwari sepfuma inokosha zvikuru (enzanisa VaEfeso 1:7, VaEfeso 3:8) iyo vatendi vanowana zvose zvavanoda kubva mairi. Kugovera kwaMwari kwakakura kudai kunopupura zvakajeka kuna vose, zvenyasha dzake dzisingaperi.

“Nokuuya kwaakaita kuzogara nesu, Jesu waizoratidzira zviri Mwari kuvanhu nekuvatumwa….Kwete kuvana vake vakazvarwa panyika ino chete. Kanyika kedu kano ibhuku rezvidzidzo kune dzimwe nyika. Chinangwa chaMwari chenyasha, icho chakavanzika cherudo rwerudzikinuro, ndiyo nyaya iyo ‘vatumwa vanoda kucherechedza,’ uye ndiyo ichava chidzidzo chavo nokusingaperi-peri. Vose, vakaponeswa nevari kunyika dzisina kumbotadza vachawana mumuchinjikwa waKristu, zivo nerwiyo rwavo. Zvichaonekwa kuti mbiri inobwinya pachiso chaJesu, imbiri yerudo ruzere nekuzvipira.” – Ellen G. White, The Desire of Ages, p. 19, 20.
