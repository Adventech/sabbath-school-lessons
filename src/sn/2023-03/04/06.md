---
title:  Zvino Takaponeswa NaMwari
date:   20/07/2023
---

`Verenga zvekare VaEfeso 1:1-10, uchitarisisa mhedziso iri mumavhesi 8-10. Ndedzipi pfungwa dzaanosimbisa mukupeta ndima iyi?`

Muna VaEfeso 2:1-3, Pauro anonyora kuti kuponeswa kwevatendi vepaEfeso hakuuyi nokuda kwemabasa avo akanaka kana zvimwe zvavari zvinoyevedza. Panotanga nyaya iyi, ivo vakatofa. Hakuna chidimbu cheupenyu kana kufanira mavari (VaEfeso 2:1). Vaive vakakundwa zvachose nechitema (VaEfeso 2:1). Havana chavanokwanisa kuita asi vanotungamirirwa naSatani pachake uye nekuchiva kwenyama nokurasika kokufunga kwavo (VaEfeso 2:2, 3). 

Havazivi kuti vari muchimiro chakaipa kudarika kusangova vapenyu pamweya. Ivo, pamwe chete nevamwe vanhu vose, vanofamba vari vavengi vaMwari wechokwadi vakananga zuva rekuguma nerutongo. Ivo, “navamwe vose, vaiva vana vokutsamwirwa” (VaEfeso 2:3).

Pane kuti vave nemidzi nenheyo mukunaka kwavo, ruponeso rwavo rune midzi nenheyo murudo rwaMwari rusingatsananguriki – rudo rusingatsvagi kufanira kwechinhu chacho chinodiwa. Netsitsi nenyasha, Mwari anovaitira zvose  munaJesu (VaEfeso 2:4), kuvamutsa kubva mukufa pamweya. Nokuda kokupindira kwaMwari, vanopinda muhurongwa hunoshamisa hunotevera hwaJesu pachake. Kubva muchimiro chegomba rokufa pamweya rakadzama kwazvo nehutapwa hunorwadza, vakamutswa vakaendeswa “kudenga” vakandogariswa pamwe naKristu pachigaro chekudenga (VaEfeso 2:5, 6). Kupindira uku kwaMwari, kunokurumidza kudai sekupenya kwemheni, hakusi kwenguva imwe bedzi, asi kunesimba rekugara nokusingaperi, nokuti Mwari anoda kuratidzira nyasha dzaanoitira vose vari muna Kristu nokusingaperi (VaEfeso 2:7).  

Achipendera chikamu VaEfeso 2:1-10 (VaEfeso 2:8-10), Pauro anodzokera panyaya iyi, achida kusimbisa pfungwa yake: ruponeso rwevatendi ibasa raMwari, kwete revanhu. Harutangiri matiri asi muchipo chaMwari. Hakuna munhu angazvikudza achiti ndiye akaruvamba (VaEfeso 2:8, 9). Isu kana takamira munyasha dzaMwari, tiri varatidziri venyasha dzake, uye venyasha dzake chete. Tiri basa rake, takasikwa naMwari muna “Kristu Jesu” (VaEfeso 2:10). 

`Zvakakosherei kuti tinzwisise kuti ruponeso rwedu runobva kunaMwari uye haruna kutsamira pakufanira kwedu kana mabasa edu?`
