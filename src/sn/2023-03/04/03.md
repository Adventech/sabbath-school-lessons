---
title:  Taive Takatsauka Nokuda Kokuchiva Kwedu
date:   17/07/2023
---

“Vataifamba tose pakati pavo (vokusaterera) kare, mukuchiva kwenyama yedu, tichiita kuda kwenyama nokwokufuŋga kweɗu, napakuzvarwa kweɗu isu navamwe vose taiva vana vokutsamwirwa” (VaEfeso 2:3).

Dai kusiri kupindira kwaMwari, upenyu hwevanhu hunogona kuzadzwa kwete nemasimba anobva nechokunze ataurwa muna VaEfeso 2:2 chete, asi nemamwe anobva nechomukati: “kuchiva kwenyama yedu, tichiita kuda kwenyama nekokufunga kwedu” (VaEfeso 2:3, enzanisa Jakobo 1:14, 15; 1 Petro 1:14). 

`Pauro anorevei kana achiti, vatereri vake vaimbova “vana vokutsamwirwa, ivo navamwe vose” (VaEfeso 2:3)? Enzanisa VaEfeso 2:3 na VaEfeso 5:6.`

Chimiro cheupenyu hwakatsauka chinoshungurudza chose, asi mamiriro emagumo acho anonyanya kutyisa. Vanhu sezvavari “pakuzvarwa, vana vokutsamwirwa, savamwe vose” (VaEfeso 2:3) vamire pasi petarisiro yokutonga kwaMwari pakupera kwenguva.

Tichakatakura mufananidzo waMwari, tasvika pakunzwisisa kuti pane chimwe chisina kunaka matiri. Kurarama upenyu hwechikristu haisi nhau yekukunda tsika dzakaipa chete kana kukurira chero zvivi “zvakaipa nezvivi” (VaEfeso 2:1) zvinenge zvichida kutikunda. Hatirwi nezvivi bedzi, asi nechivi. Isu takarerekera kukupandukira Mwari uye mukuzviparadza isu pachedu. Vanhu sezvavari, vanobatwa mutsika dzakaipa dzekuzviparadza, vachitevera kunyengera kwaSatani (VaEfeso 2:2) uyewo kuchiva kwakaipa kuri mukati medu (VaEfeso 2:3). Vatendi, kare kwavo vaive “pakuzvarwa, vana vokutsamwirwa.”  

Zvakakosha kuona kuti Pauro anoshandisa chiratidzanguva chekare – isu “taive pakuzvarwa kwedu, vana vokutsamwirwa”( VaEfeso 2:3). Izvi hazvirevi kuti kurerekera kuzvivi hakuchimo muvatendi. Pauro anotora nguva yakati kuti mutsamba yake (VaEfeso 4:17-5:21) achiyambira kuti mabasa ezvivi, ayo ane midzi muchimiro chezvivi anoramba achirwa nemakristu. Zvinoreva kuti uya munhu wekare haafaniri kubata vushe mumutendi, uyo anokwanisa “kubvisa munhu wekare” neku “fuka munhu mutsva” wakasikwa akafanana naMWari pakururama novutsvene hwezvokwadi” (VaEfeso 4:22-24).    

`Ndiani munhu asati amboona kuipa kwezvimiro zvedu kunyangwe isu takapa upenyu hwedu kuna Jesu? Izvi zvinofanira kutidzidzisei nekukosha kwekurambira kwaari nguva dzose dzupenyu hwedu?`
