---
title:  Zvino Takamutswa, Tikakwidzwa, Tikakudzwa Pamwe naKristu
date:   18/07/2023
---

“Zvino Mwari une Nyasha zhinji-zhinji nokuda kworudo rwake rukuru, rwaakatida narwo” (VaEfeso 2:4). Apa, namashoko anesimba, “Zvino Mwari,” Pauro anosiya pfungwa yechimiro cheupenyu hwekare hwevaverengi vake (VaEfeso 2:1-3) ouya kuupenyu huzere tariro itsva yavave nayo sevatendi (VaEfeso 2:4-10). 

`Vatendi vanova norupande murumuko rwaKristu, mukukwidzwa kwake, nemukukudzwa kwake nenzira ipi? kuva norupande uku kunoitika riini? VaEfeso 2:6, 7.`

Takaona kuti VaEfeso itsamba izere Kristu, ichiratidza kubatana kwavatendi naKristu. Muna VaEfeso 2:5 na 6, Pauro anotatandavadza pfungwa iyi achishandisa mazwi ezviito achida kuregedzera chokwadi ichi chinoshamisa chokuti nokuda kwokuronga kwaMwari, vatendi pachavo vane rupande munhoroondo inokosha yeruponeso urwo rwakatsamira pana Mesiasi, iye Jesu. 

Vatendi (1) vakamuka pamwe naKristu; (2) vakakwidzwa pamwe naKristu (ndiwo mashoko anodaro achishandiswa naPauro kutsanangura kuva pamwe kwevatendi naKristu pakukwira kwake kudenga); (3) vagere pamwe naKristu kudenga,” zvichireva kuti vatendi navowo vagere pachigaro chekudenga. Vakakudzwa pamwe naJesu. 

Kuti tigamuchire zvizere pfungwa yaPauro, tinofanira kutarira kumashure, kuna VaEfeso 1:19 – 23 nekurangarira kuti murufu, mukumuka nemukukwidzwa kwake, Kristu akava nerukuriro pamusoro pamasimba nemweya yakaipa, iyo iya yakambotonga kare upenyu hwevatendi. Mukumuka nokukwidzwa, nokukudzwa kwaJesu, masimba aya – kunyangwe achiri kushanda achida kuparadza upenyu hwevanhu – iwo akakundwa zvachose. Zvinhu zvakashanduka. Chimiro chezvinhu chave nemutsauko nepakutanga. Vatendi havasi vawokeri vezvinhu izvi asi vane rupande mazviri. Pfungwa yokuti takamutswa pamwe, tikakwidzwa pamwe, tikakudzwa pamwe naJesu inotizarurira mikana mitsva. Tave nekodzero yekufuratira upenyu hwekurarama pasi pemweya yetsina tichienda muupenyu hwakazara hwemweya, nesimba munaKristu (2 Timoti 1:7).

`“Nokuti Mwari haana‐kutipa mweya wokutya, asi wesimba, noworudo, nowokuzidzora” (2 Timoti 1:7). Mavhesi atatarisa paari pazuva ranhasi anotibatsira sei kunzwisisa zviri kunyorwa naPauro muvhesi iyi?`
