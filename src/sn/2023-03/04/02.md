---
title:  Makanga Makafa, uye Makatsauswa naSatani
date:   16/07/2023
---

`Verenga VaEfeso 2:1-10. Ndeipi pfungwa huru yatinopiwa naPauro maererano nezvatakaitirwa naJesu?`

Pauro atsanangura pashure ruponeso rwakapiwa makristu (VaEfeso 1:3-14, 15-23) akataura, muchidimbu, nyaya yevatendi vepa VaEfeso (VaEfeso 1:13). Kuna VaEfeso 2:1-10, Pauro anotiudza zvino zvizere nyaya yekutendeuka kwavo, achibata ivo pachavo. Anoenzanisa upenyu hwavo hwekare hwezvivi (VaEfeso 2:1-3) nemaropafadzo eruponeso rwaMwari, rwaanoratidza sokuva norupande murumuko, kukwidzwa, nekukudzwa kwaKristu (VaEfeso 2:4-7), uye anopemberera hwaro hweruponeso urwu hunowanikwa munyasha nemabasa okusika kwaMwari (VaEfeso 2:8-10). 

Zvikamu zvitatu zvinotevera zvinopiwa napadiki mumashoko a VaEfeso 2:5: (1) “takanga takafa mukudarika kwedu”; (2) Mwari “akatiraramisa pamwe chete naKristu”; (3) “makaponeswa nenyasha”.

Muna VaEfeso 2:1, 2, Pauro anosimbisa chokwadi chezvaiva vaverengi vake vasati vatendeuka achitaridza kuti vaive vakafa pamweya, vachirarama nguva dzose mukudarika nemuzvivi (VaEfeso 2:1), uye vakabatwa naSatani. Sezvo Pauro achinyorera vanhu vapenyu, anovatora sevanhu vakanga “vakafa” uri mufananidzo (enzanisa VaEfeso 5:14). Zvisinei, dambudziko ravo raive rakakura zvechokwadi sezvo vaive vari kure naMwari, chitubu cheupenyu (enzanisa VaKorose 2:13, VaRoma 5:17, VaRoma 6:23). 

Achitarira upenyu hwekumashure hwevateereri vake, Pauro anodoma masimba maviri aivabata achibva nechokunze. Rekutanga racho i“tsika dzenyika ino” (VaEfeso 2:2)- tsika nemaitiro evagari venzvimbo yeEfeso izvo zvaidzidzisa munhu kurarama upenyu hwekupandukira Mwari. 

Satani anotsanangurwa nenzira mbiri, tichitarisa simba repiri rinobva nechokunze iro raibata kurarama kwavo kwekare. Ndiye “muchinda wesimba remuchadenga” (VaEfeso 2:2) sezvo denga richitorwa kuva ugaro hwemasimba emweya, kusanganisira aya masimba akaipa (enzanisa VaEfeso 1:3, VaEfeso 3:10, VaEfeso 6:12). Zvekare, anoshanda panyika sezvo ari iye “mweya unobata zvino muvana vokusaterera” (VaEfeso 2:2).

`Mavhesi aya anodzidzisei maererano nechokwadi chehondo huru? Uyewo, tingawana sei kunyaradzwa netariro mukuziva kuti Jesu akakurira uye isu tinogona kugoverana naye murukuriro rwake iko zvino?`
