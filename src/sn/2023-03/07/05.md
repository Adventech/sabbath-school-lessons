---
title:  Zvipo ZvaJesu Wakakudzwa
date:   09/08/2023
---

`Tichitora panaMapisarema 68:18, Pauro wapedza kutsanangura zvaiye Jesu wakamuka, akakudzwa, anokunda, achipa zvipo kuvanhu vake kubva kumusoro. Ndezvipi “zvipo” zvinopiwa naJesu wakakudzwa, uye wakazvipirei? VaEfeso 4:11-13.`

Pauro anoratidza mapoka mana evanhu “vakapiwa zvipo” vari pfuma yaJesu wakakudzwa, yaanopa kukereke yake.: (1) vaapostora; (2) vaprofita; (3) vavhangeri; (4) vafudzi navadzidzisi (chimiro chechirevo chechiGiriki chinoreva kuti ava vari muboka rimwe chete. Kristu anopa zvipo izvi kuitira kupedza basa rake: “kuti vatsvene vakwanisirwe basa ravo rokushumira nerokuvaka muviri waKristu” (VaEfeso 4:12) uye “kudzimana isu tose tisvike pavumwe hwokutenda nokuziva Mwanakomana waMwari, napamunhu wakura, napachiyero chovukuru hwokuzara kwaKristu”(VaEfeso 4:13). 

Pfungwa yokupedzisira iyi yakanga yakakosha kwazvo kumaAdventists ekutanga, avo vakanga vachitarisa zvipo zvomweya zva Ellen G. White. Bhaibheri rinongobvuma kushanda kwechipo chokuprofita mukereke munguva dzavaapostora here? Kana kuti chipo chinoenderera mberi kusvika pakuuya kwaKristu here? MaSabata ekutanga akawana mhinduro kuna VaEfeso 4:13, vakaidzidzisa vachishandisa nyaya yomumwe mukuru wechikepe uyo aifanira kushandisa mirairo yerwendo yaakanga apiwa. Pakuswedera panzvimbo inomira zvikepe, mukuru akaona mirairo ichimuudza kuti umwe mutyairi achauya kuzobatsira kufambisa chikepe. Kurambira pamirairo yaakapiwa pekutanga, zvaireva kuti aifanira kubvumira uya mutyairi kupinda muchikepe umu, nokuterera imwe mirairo yaizopiwa. “Ndiani chiri kutevera bhuku rekutanga remirairo wemafambiro? Avo vanoramba mutyairi, kana kuti vaya vanomugamuchira, sokuraira kwebhuku? Imi tongai.” - Anodaro Uriah Smith, “Do We Discard the Bible by Endorsing the Visions?” Review and Herald, 13 January 1863, p. 52.

Tinofanira kuchenjerera kana tichiti vafudzi (kana “vafundisi”), “vadzidzisi,” nava “evhangeri,” nokuti tinofunga pamusoro pemabasa aya sekumaziva kwatinomaita panguva yedu. Kunzwisisa kwatiinako, kunoti pamazuva aPauro, ava vanoratidza kuva vatungamiriri (vasiri vafundisi mupfungwa yanhasi) vaitungamirira makereke omudzimba epanzvimbo yeEfeso (enzanisa 1 Petro 2:9, Mabasa 2:46, Mabasa 12:12). 

`Verenga Isaya 5:4: “Chinyiko chaifanira kuitirwa munda wangu chandisina kuuitira?”. Funga pamusoro pevhesi iyi mupfungwa yezvatakapiwa naMwari muhushumiri hwaEllen G. White. Vhesi iyi inokwana sei?`