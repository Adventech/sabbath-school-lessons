---
title:  Kuva soMunhu Mumwe Maari Iye
date:   07/08/2023
---

`Ndezvipi zvinomwe zvinonzi “chimwe” zvinodomewa naPauro achitsigira pfungwa yovumwe hwekereke? Ndeipi pfungwa yaanoda kubudisa nezvinomwe izvi? VaEfeso 4:4-6.`

Pauro anopa zvinhu zvinomwe zviri chinhu “chimwe” sedetembo uye semaungira erwiyo rwesimbiso runoshandiswa muna VaEfeso. Pauro anotanga nokubatanidza zviviri zviri chinhu “chimwe.” “Kune muviri mumwe” (zvichireva kereke somuviri waKristu, VaEfeso 4:12, 16; VaEfeso 1:23; VaEfeso 5:23, 29, 30) uye “Mweya mumwe” (VaEfeso 4:4). Chechitatu “itariro imwe yokudanwa kwenyu” (VaEfeso 4:4; enzanisa VaEfeso 4:1).

Tinozoonazve zvimwe zvitatu, “Ishe mumwe” (zvichireva Kristu), “kutenda kumwe” (zvichireva zvose zvinotendwa namakristu), VaEfeso 4:13; VaKorose 2:7; VaGaratia 1:23; 1 Timoti 4:1, 6), uye “rubhabhatidzo rumwe” (enzanisa VaEfeso 5:26) asati apedza netsananguro yakatambanudzwa pamusoro paMwari kuti ndi “Mwari mumwe naBaba vavose, ari pamusoro pavose,  unobata navose, uri mukati mavose” (VaEfeso 4:6).

Pauro ari kureva kuti kudini mutsananguro yake pamusoro paMwari Baba? Nokuda kwokuva “Baba vavose,” Mwari ndiye Musiki . Mutsara unondopera uchitsanangura kuti “Mwari anodyidzana “nezvose” pachimwe nechimwe chaakasika.
Pauro haasi kuzvipinza mudzidziso dzenhema dzinofananidza zvisikwa naMwari, kana dzimwe dzidziso dzenhema dzinoti nyika inosanganisirwa muchimiro chaMwari kunyangwe isingapedzi chimiro ichi. Asi Pauro ari kuparidza hukuru hwaMwari (pamusoro pavose) kubata vushe kwaMwari (“unobata navose”), nokuva pedyo kwaMwari (“uri mukati mavose”). 

Cherechedza pfungwa mbiri maererano novumwe hwekereke (VaEfeso 4:1-6). Vumwe, ipfungwa yomweya, yakasimbiswa pazvinhu zvinomwe zviri “chimwe,” chokwadi chinofanira kupembererwa (VaEfeso 4:4-6). Chepiri, vumwe uhwu hunotsvaga kushingaira kwedu kuti tihuchengetedze nekuhukudza (VaEfeso 4:3). Pachatowanikwa chinhu chinoita kuti ticheme pamusoro pekukundikana kwedu mukugadzira vumwe uhwu. Zvisinei nekukundikana kwedu, tinofanira kufarira basa rakaitwa naMwari muna Kristu mukubatanidza kereke, kufarira huchokwadi hwe “vumwe hwoMweya” (VaEfeso 4:3). Kuita izvozvo ndiko kunotisimbisa kuti tidzoke pabasa rekuona kubudirira kwevumwe asi tichinzwisisa kuti tinenge tichiita basa raMwari. 

`Verengazve VaEfeso 4:4-6. Unonzwa sei nendima iyi? Inofanira kuita kuti unzwe sei, uchiziva zvose zvainoreva nezve vumwe hwedu munaMwari, novumwe hwedu naMwari muna Kristu.`