---
title:  Vumwe hwoMweya
date:   06/08/2023
---

`Verenga VaEfeso 4:1-16. Pauro anokurudzira sei vatendi kuchengetedza vumwe hwekereke?`

Pauro anovamba chikamu chepiri chaVaEfeso (zvitsauko 4-6) achidaidza vanhu kuti vave vamwe, muzvikamu zvikuru zviviri. Chokutanga, muna VaEfeso 4:1-6, anokumbira kuti vatendi vachengete “vumwe hwomweya” nokuratidza zvinhu zvakanaka zvinovaka vumwe (VaEfeso 4:1-3), runova rukoko rwaanotsigira nedetembo rezvinomwe “zviri chimwe” (VaEfeso 4:4-6). Chechipiri, muna VaEfeso 4:7-16, Pauro anotsanangura Kristu akakunda akakudzwa, sechitubu chenyasha muvanhu vari mberi pakugoverwa kwevhangeri (VaEfeso 4:7-10) nokutsanangura kuti, ivo pamwe chete nenhengo dzose dzekereke, vanobatirana sei muhutano, mukukura nomuvumwe hwomuviri waKristu (VaEfeso 4:11-16). 

Sokuvamba kunoita chitsauko ichi, Pauro anokoka makristu kuti “mufambe zvakafanira kudanwa kwamakadanwa nako” (VaEfeso 4:1). Anoshandisa inzwi rechiito kufamba senzwi romufananidzo rinoreva kuva nemaitiro, kana kurarama (ona VaEfeso 2:2, 10; VaEfeso 4:17; VaEfeso 5:2, 8, 15). Paanotaura nezvekudanwa kwavo, anotaura nezve kudanirwa kutenda kwechikristu (VaEfeso 1:18; VaEfeso 2:4-6, 13). Pauro anokurudzira vatendi kuti vararame nemaitiro anounza vumwe hunoratidza zano guru raMwari (VaEfeso 4:9, 10). Anotangidza simbiso iyi nekukokera vanhu kuzvinhu zvinotungamirira kuvumwe (VaEfeso 4:1-3), zvakaita sekuzvininipisa, vunyoro, nemoyo murefu.

Ngatimbotarisa vara rimwe nerimwe.

Pane imwe nzvimbo, Pauro anotsanangura vara rokuti kuzvininipisa, muna VaEfeso 4:2 (kuzvideredza), achiwedzera pfungwa yokuti mumwe nomumwe ngaati “vamwe vanomupfuura iye pakunaka” (VaFiripi 2:3). Naizvozvo, kuzvininipisa hakufaniri kuonekwa sechinhu chakaipa chekuzvishoora (ona VaKorose 2:18, 23) asi sechinhu chakanaka chekushandira vamwe.

Vunyoro (VaEfeso 4:2) hungatsanangurwa se “hunaku hwekusafadzwa zvakapfurikidza nepfungwa yekuzvinzwa wakakosha” uye zvinorevawo “kuva nehunhu hwakanaka, kunzwira vamwe, nekupfava.” – Frederick Danker.

Pakupedzisira moyo murefu unokwanisa kutsungirira pakutsamwiswa nepakuedzwa. Naizvozvo, zvinhu izvi zvakasendama papfungwa yokufuratira kuzvikoshesa, tichitarisawo zvakanaka zvevamwe. 

`Kuzvininipisa, vunyoro, nomoyo murefu. Funga kuti zvimiro izvi zvinobatsira sei pakutibatanidza sevanhu vamwe? Tingadzidza sei kugadzira zvimiro izvi?`