---
title:  Pfungwa Yokuwedzerera
date:   11/08/2023
---

Zvinyorwa zviviri zvinotibatsira kutandavadza kudzidza kwedu zve VaEfeso 4:7-10:

1\. Kuturikirwa kwa VaEfeso 4:9. Dzimwe dudziro dzinoratidza kuti kuburuka kunoitika kukwira kusati kwaitika (somuenzaniso New King James Version, “Iye akatangawo aburuka”; KJV, RSV, ESV, NASB). Mamwe ari pedyo pedyo  nezvinyorwa zvechiGiriki achisiya nyaya yenguva pakukwira napakuburuka yakangozaruka, isina kupera (somuenzaniso NIV, “Shoko rokuti ‘Akakwira’ rinorevei kunze kwokuti akaburukawo kumativi ari pasi penyika?” ASV, HCSB, LEB, NLT), zvichipa mukana wemaonero anopiwa muchidzidzo chemusi weChipiri, kuti hurongwa hwemanyorerwe aMapisarema 68:18 anofanira kuteverwa, kuti kukwira kwaKristu kudenga ndiko kunotanga, kuchiteverwa “nokuburuka” kwake muMweya. 

2\. Kutapa vatapwa. Mukushandisa Mapisarema 68:18 ichibva muTestamente yeKare yechiGiriki, inonzi Septuagint (iri dudziro yekare yeTestamente yeKare), Pauro anoshandisa chirevo pana VaEfeso 4:8 chinoti, “akatapa hutapwa” (sezvinobuda mune mamwe maBhaibheri, KJV, NKJV, NRSV), asi inonzwisiswa kwakawanda seinoreva kuti, “akatapa boka ravasungwa” (zvinobuda mu ESV, NASB, NIV, nemamwe). Ma Seventh Day Adventists anonzwisisa chirevo ichi chichinongedza kune zvakaitwa naKristu pakukwira kwake, zvokuenda kudenga nevaya vakamutswa kuvakafa panguva yaakamuka iye (Mateo 27:51-53). Ava vanoumba “misumbu,” michero yokutanga yavakadzikinurwa, vaakaendesa pamberi paBaba panguva yaakadzokera kudzimba dzekudenga (ona SDA Bible Commentary, vol 6, p. 1022; The Desire of Ages, p. 834; enzanisa The Desire of Ages, pp 785, 786). Kana kuti zvichienderana naVaKorose 2:15, ndima iyi inogona kutorwa somufananidzo wekukunda kwaKristu vavengi vake – Satani nevatumwa vake vakaipa – vanoratidzwa vari vatapwa vakakundwa.

**Mibvunzo Yekukurukura**:

`Enzanisa “zvipo zvomweya” zvakapiwa muna VaEfeso 4:11 nezvakapiwa muna 1 VaKorinde 12:4-11, 27-30; VaRoma 12:4-8; na 1 Petro 4:10, 11. Ndeupi mutsauko kana kufanana kwaunoona?`

`Paboka rekudzidza, kurukurai nezve “mhepo dzedzidziso”dziri kuvhuvhuta mukereke nhasi. Cherechedza kuti Pauro anoti hatifaniri kudzingwa nemhepo idzi. Tingadziviririka sei, isu nevamwe mukereke, kubva kukuparadzwa kwatinogona kuitwa nemhepo idzi?`

`Pauro anosimbisa muna VaEfeso, pfungwa yo“vumwe”. Asi tinozvipira here kuti tiwane vumwe? Nemamwe manzwi, ndepapi patinozosvika pokuti pakutsvaga vumwe tinobva tokanganisa zvimwe? Kurukurai. `