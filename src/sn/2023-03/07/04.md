---
title:  Kristu Wakakudzwa, Ndiye Mupi weZvipo
date:   08/08/2023
---

“Asi mumwe nomumwe wedu wakapiwa nyasha nechiyero chechipo chaKristu. Naizvozvo unoti: Wakakwira kumusoro akatapa vatapwa, Akapa vanhu zvipo.
Zvino kuti: Wakakwira, chinyiko, asi kuti, wakaburuka vo kumativi ari pasi penyika? Wakaburuka ndiye wakakwira vo kumusoro‐soro kwedenga rose, kuti azadzise zvose.” (VaEfeso 4:7-10). Chii chiri kuitika apa, uye ipfungwa ipi iri kupiwa naPauro mundima iyi?

Pauro atora ndima iyi kubva kuna Mapisarema 68:18, iyo inoti: “Makakwira kumusoro, mukatapa vatapwa venyu; Makagamuchira zvipo pakati pavanhu. Zvirokwazo pakati pavakakumukirai ʋo, kuti Jehova Mwari agare naʋo.” Mapisarema 68:18 inoratidza Mwari, Jehova semhare yehondo inokunda, akurira vavengi vake, akwira pamusoro pegomo pakavakirwa guta guru, nevatapwa vehondo vachimutevera (ona Mapisarema 68:1, 2). Anobva agamuchira zvipo (“akagamuchira zvipo”) kubva kuvavengi vaakakunda muhondo (tichiona kuti Pauro anoshandura mufananidzo uyu achiratidza Kristu wakakudzwa “achipa zvipo,” akatsamira papfungwa huru yaMapisarema, ona Mapisarema 68:35).

Kana tikatevera hurongwa hwaMapisarema 68:18, kukwira – kukwira kwaKristu kudenga (VaEfeso 1:21-23) – ndiko kunotanga , kuchiteverwa nokudzika apo uya Kristu wakakudzwa anopa zvipo nokuzadzisa zvinhu zvose. Iyi ndiyo nzira yaPauro yokuratidza kudururwa kweMweya Mutsvene paPentekosta (ona Mabasa 2). Maonero aya anopupurwa na VaEfeso 4:11, 12, iyo inofananidza zvipo zvakapiwa naJesu wakakudzwa sezvipo zvoMweya.

Kristu wakakudzwa kumusoro, akatapa vatapwa, akapa zvipo kuvanhu. Mushure mokukwira kwaKristu kudenga, Mweya Mutsvene wakaburuka sezvanga zvavimbiswa, sedutu remhepo zhinji, ukazadza nzvimbo yose paiva pakaungana vadzidzi, chii chakaitika? Zvuru zvevanhu zvakatendeuka nezuva rimwe.” – Ellen G. White, You Shall Receive Power, p. 158. 

`Zvisinei nokudzama kwamavhesi aya aVaEfeso, tinokwanisa sei kuwana kunyaradzwa kubva maari pane zvaanoratidza, zvakaitwa, nezvichaitwa naKristu, zvikuru apo “paachazadzisa zvose munavose” (VaEfeso 1:23).`