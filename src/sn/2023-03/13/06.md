---
title:  Kunamata Munamato Wemuhondo
date:   21/09/2023
---

Mukupedzisa hurudziro yehondo, Pauro anokurudzira vatendi, savarwi, kuti vabatikane munyaya inokosha yekunyengetera nguva dzose “nokukumbirira vatsvene vose” (VaEfeso 6:18) uye naiyewo senhume iri muhusungwa (VaEfeso 6:19, 20). Rukoko urwu rwekunyengetera kunogona kuonekwa seumwe mufananidzo wezvehondo, sezvo kudana kunaMwari, (kana kuzvimwari) mumunamato, yaive tsika yakajairika munguva yehondo dzekare. Tichitora muenzaniso wemuBhaibheri: Achitevera zano raJahazieri, Jehoshafati anotungamirira vaJudha vose “nevagari veJerusarema” mukuwira pasi “pamberi paJehova,” (2 MaKoronike 20:18). Kanapo munamato isiri nhumbi yechinomwe yekurwa nayo, asi chinhu chakakosha pahurudziro yaPauro yehondo, nemufananidzo wezvehondo. 

Pachikumbiro chekutanga chemunamato, Pauro anokumbira vaverengi kuti vabatikane mumunamato nokurevesa, nokutsungirira vachikumbirira “vatsvene vose” (VaEfeso 6:18). Kana kereke Ichida kubudirira pahondo yayo nemasimba akaipa, inofanira kutsamira kunaMwari kuburikidza nemunamato wakafemerwa noMweya. 

Chikumbiro chehipiri chaPauro chiri pamusoro pake iye: “neni vo” (VaEfeso 6:19). Anokumbira munamato kuti Mwari vamupe shoko (“kuti ndipiwe shoko”), panguva yakafanira (“kana ndichishamisa muromo wangu”), nenzira yakafanira (“kuti ndidudzire ndisingatyi”), nokutaura nyaya yakakosha, “zvakavanzika zvevhangeri” (VaEfeso 6:19). Iri shoko rekupedzisira rinoreva zvatingati, “zvakavanzika asi zvakaiswa pachena” zvokupindira kwaMwari munaKristu zvekudzikinura vahedeni pamwe chete navaJudha (ona VaEfeso 3:1-13), achisika “munhu mutsva” (VaEfeso 2:15, ona VaEfeso 2:11-22) sechiratidzo chezano guru “rekuvunganidza zvinhu zvose munaKristu (VaEfeso 1:10).

`Tarisazve mavhesi anotevera, e“kukoka kumunamato” muTestamente Itsva. Ndeipi inokusimudzira zvakanyanya? Nemhaka yei? Ruka 18:1-8, VaFiripi 4:6, VaKorose 4:2, 1 VaTesaronika 5:16-18.`

Nemhaka yei vatendi vachigara vachikurudzirwa kubatikana paminamato nokurevesa nokutsungirira? Mifananidzo yaPauro yezvehondo inoratidza mhinduro mbiri; (1) Njodzi yehondo yemweya yokurwa nevavengi vanesimba ndeyazvokwadi; uye (2) Vimbiso dzaMwari dzekupa simba mumweya nerukuriro, dzinoratidzwa mumifanaidzo yehondo inopiwa naPauro (VaEfeso 6:10-17). Munyengetero wekurevesa, nekutsungirira unotipa mukana wekuterera zvakanaka kuvimbiso idzi, kupemberera, nokuvonga Mwari nokuda kwepfuma yenyasha dzake. 