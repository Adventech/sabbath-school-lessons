---
title:  'Shangu: Kereke Inorwira Rugare'
date:   19/09/2023
---

Murwi wechiRoma, achigadzirira hondo, aisunga shangu dzakasimba dzechiuto. Pasi payo paiva nekukasharara kuitira kutsunya pasi uye “kumira” (VaEfeso 6:11, 13, 14). Pauro anotsanangura zvipfeko zvemutsoka zvechiuto nemutauro wekuna Isaya 52:7, iyo inoratidza mufaro unovapo kana nhume yauya nenhau dzokuti hondo yaJehova yokurwira vanhu vake yakurira (Isaya 52:8-10) uye rugare rwauya: “ Dzakanaka sei pamusoro pamakomo tsoka dzounouya namashoko akanaka, unoparidza rugare, unouya namashoko akanaka ezvinhu zvakanaka, unoparidza ruponeso, unoti kuZioni: Mwari wako unobata vushe!” (Isaya 52:7).

`Tarisa zvekare nzira sere idzo Pauro anotaura nezve rugrare muna VaEfeso. Nemhaka yei achishandisa mufananidzo wakadzama wezvehondo iye achiratidza kufarira rugare? VaEfeso 1:2; VaEfeso 2:14, 15, 17; VaEfeso 4:3; VaEfeso 6:15, 23.`

Pauro anopemberera rugare sebasa raKristu, “rugare rwedu,” iye anoparidza rugare “kwamuri imi, norugare kunaivo vaiva pedyo” (VaEfeso 2:14-17), achiunza muJudha nemuhedeni kuva “munhu mutsva” (VaEfeso 2:15). Nekuchengeta nyaya yevhangeri iri mhenyu, yokununura kwaKristu nebasa rake rokusika, rorugare, kuburikidza nokupemberera rukuriro rwakwapfuura, nokutarira mhere yerukuriro rwuri mberi, vatendi vanopfekedza tsoka dzavo vomira vagadzirira kurwa. Senhume muna Isaya 52:7, vatendi inhume dzinoparidza rukuriro rwaKristu norugare rwake. 

Pauro haadi kuti tinzwisise rukoko rwake kuhondo sorukoko rwekutora zvombo zvehondo kuti tirwise vavengi vedu. Ndiko saka achitsanangura vatendi sevanhu vanoparidza “vhangeri rorugare”( VaEfeso 6:15). Haadi kuti vatendi vave vanhu vehondo pahukama hwavo nevamwe, sezvo anga achisimbisa vumwe, kutaura kunounza nyasha, nemoyo wakapfava (ona zvikuru VaEfeso 4:25-5:2). Kereke inofanira “kurwira rugare” kuburikidza nekushandisa zvombo zvevhangeri zvezvakanaka zvechikristu (kuzvininipisa, moyo murefu, kuregerera, nezvimwe zvakadaro) uye zviito (munyengetero, hushumiri). Mabasa aya akafanira, anonongedza kuzano raMwari rokuvunganidza zvinhu zvose munaKristu (VaEfeso 1:9-10). 

`Mashoko anotevera anotibatsira sei kunzwisisa zvinorehwa nemifananidzo waPauro wezvehondo muhupenyu hwedu savatendi? “Mwari anotidaidza kuti tipfeke nhumbi dzekurwa nadzo. Hatidi nhumbi dzaSatani asi dzose dzaMwari. Ipapo tichabuda tichienda kundoshanda nemoyo izere vunyoro hwaKristu, kunzwira, pamwe nerudo rwake.” – Ellen G. White, [Australasian] Union Conference Record, July 28, 1899.`