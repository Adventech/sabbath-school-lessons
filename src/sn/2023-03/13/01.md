---
title:  Kurwira Rugare
date:   16/09/2023
---

### Verengera Chidzidzo cheVhiki Rino:
Eph. 6:10–20, 1 Pet. 4:1, 1 Pet. 5:8, Isa. 59:17, Isa. 52:8–10, 1 Thess. 5:16–18.

> <p>Chemusoro:</p>
> “Pamsoro paizvozvi makatora nhovo huru yokutenda, yamungagona kudzima nayo miseve yose yomoto yowakaipa. Torai ngowani yoruponeso, nomunondo woMweya, iro Shoko raMwari” (VaEfeso 6:16-17).

Mubhuku raJohn Bunyan rekare, The Pilgrim’s Progress rakanyorwa ari mujeri, Christian anoperekedzwa kuimba yezvombo yepamuzinda wamambo oratidzwa “mhando dzose dzemidziyo [zvombo], izvo Ishe wavo akanga apa kuvafambi, semunondo, nhovo, ngowani, chidzitiro chechifuva, munyengetero, neshangu dzisingasakari. Zvombo zvakadai zvakanga zvakawanda zvokugona kukwana varume vose vanouya kubasa raIshe, sezvakaita nyeredzi dzokudenga pakuwanda kwazvo.” Christian asati adzokera, akaperekedzwazve kuneimwe imba yezvombo uko “vakandomupfekedza kubva kumusoro kusvikira kutsoka nezvairatidza kudzivirira miviri wose, kuti zvimwe ungasangana nenjodzi munzira.”

Chinyorwa chaBunyan cha 1678 chinorangaridza chinyorwa chakaitwa makore churu nemazana matanhatu (1600) pashure naPauro, iyo tsamba kuvaEfeso, iyo yakanyorwawo ari mujeri. Mairi, muapostora mukuru uyu anoona uto, iyo kereke ichishanyira imba yaMwari yezvombo, ichipfekedzwa panopilia, inzwi rechiGiriki rinoreva nhumbi dzehondo dzinovhara kubva kumusoro kusvika kutsoka. Imba yaMwari yezvombo yakatakura zvombo zvinokwana murwi mumwe nomumwe muhondo yake kuti “apfeke simbi kubva kumusoro kusvika kutsoka,” pavanobuda kundorwira rugare muzita rake.

_*Verenga chidzidzo chevhiki rino ugadzirire Sabata, 23 Gunyana._