---
title:  'Kereke: Uto Rakabatana'
date:   17/09/2023
---

`Verenga VaEfeso 6:10-20. Pauro ari kuti kudini nemhando yehondo iri kurwiwa nekereke? Pauro ari kungoreva hondo yomweya yomutendi mumwe nomumwe achirwa nezvakaipa ari oga here, kana kuti kereke yose mukubatana kwayo ichirwa nezvakaipa?`

Rukuriro muhondo dzechiGiriki nedzechiRoma rwaibva pakubatana kwamauto muboka revarwi, zvikuru kana vakatsigirana mukupisa kwehondo. Kuita mazvake-mazvake muhondo kwaitorwa setsika yevarwi vasina kuchenjera, kwaiita kuti vakundwe.

Kune zvikonzero zvakakosha zvinotsigira pfungwa yokuti Pauro, zvichienderana nekunzwisisa zvehondo, ari kutaura pamusoro pekurwa kwekereke nezvakaipa muna VaEfeso 6:10-20: (1) Ndima iyi inopendera tsamba iri kutaura zvikuru pamusoro pekereke. Zvaizoshamisa kana dai Pauro apedzisa nemufananidzo wemurwi ari ega achirwa nevavengi, masimba erima; (2) Pakupera kwendima, Pauro anobudisa vumwe hwemaKristu pakurudziro yake yeku“namatira vatsvene vose” (VaEfeso 6:18-20); (3) Pamusoro pezvose, kumashure mutsamba iyi apo Pauro ambotaura nezvemasimba emweya yakaipa, anomaratidza achirwa nekereke, kwete nomutendi mumwe ari oga: “ kuti zvino vabati navanesimba kudenga vaziviswe nekereke kuchenjera kukuru kwaMwari” (VaEfeso 3:10). 

Nokudaro, VaEfeso 6:10-20 hairatidzi murwi mumwe, ari oga achitarisana nezvakaipa. Asi, Pauro, somukuru wehondo, anotaura nekereke, seanotaura neboka revarwi. Anotidaidza kuti titore nhumbi dzose dzokurwa nadzo, uye sevarwi vakabatana tirwe nesimba tiri pamwe chete. Pauro anosarudza kupedzisa simbiso yakatarira mativi ose, inosanganisira chimiro chekereke semuviri waKristu (VaEfeso 1:22, 23; VaEfeso 4:1-16), tembere yaMwari (VaEfeso 2:19-22), uye semwenga waKristu (VaEfeso 5:21-33), nemufananidzo wekupedzisira, kereke semauto aMwari mupenyu. Sezvo tiri kuswedera ku“zuva rakaipa” (VaEfeso 6:13), zvikamu zvokupedzisira zvehondo refu yokurwa nezvakaipa, haichisiri nguva yokunyengera panhau yokuzvipira kunaMwari kana panhau yekukudzana pakati pedu savarwi vakabatana naKristu.

`Tingashanda sei pamwe chete sekereke, muhondo huru iyi, kuti tibatsirane mukurwa kwedu nechakaipa, zvisinei kuti chinouya nenzira ipi?`