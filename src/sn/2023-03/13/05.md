---
title:  Nhovo, Ngowani, noMunondo
date:   20/09/2023
---

`Ndiriini, apo vatendi savarwi muhondo huru vangashandisa nhovo, ngowani, nemunondo? VaEfeso 6:16, 17.`

Nhovo yaPauro inhovo yakakura, inemativi mana, yaishandiswa nevarwi vechiRoma. Yaigadzirwa nedanda rakafukidzirwa nematehwe, ine mipendero yakapeterwa mukati kuitira kuzvidzivirira kune zvinobva kumativi. Kana dzikanyikwa mumvura, nhovo dzaikwanisa “kudzima….miseve yomoto”, kudzima miseve yainge yaiswa zvinopfuta nokutungidzwa mumumoto. Tsananguro yaPauro ye “nhovo yokutenda” inoratidza kushandiswa kwenhovo muTestamente yeKare sechiratidzo  chaMwari, uyo anochengetedza vanhu vake (Genesi 15:1, Mapisarema 3:3). Kutora “nhovo yokutenda” (VaEfeso 6:16) ndiko kupinda pahondo nevimbo munaMwari anorwira vatendi (VaEfeso 6:10), anopa zvombo zvakaisvonaka (VaEfeso 6:11, 13), anovimbisa rukuriro.

Panguva imwe chete iyoyo, ngowani yechiRoma yaiva yakagadzirwa nesimbi kana ndarira. Pamusoro pechipfeko chaichengetedza musoro, paiiswa chidziviriro chemutsipa nechekumashure, chidziviriro chenzeve, chidziviriro chemhino, nezvaidzivirira matama. Nokukosha kwadakai kwengowani, “ngowani yoruponeso” (VaEfeso 6:17) inomiririra ruponeso rwuripo nhasi kuvatendi kana vakabatana naiye wakamutswa, akakwidzwa, akakudzwa, iye Kristu (VaEfeso 2:6-10). Kupfeka “ngowani yoruponeso” kunoreva kuramba kutyiswa nemasimba emweya yakaipa, asi kuvimba musimba guru raKristu (enzanisa VaEfeso 1:15-23, VaEfeso 2:1-10).

Nhumbi yokupedzisira panhumbi dzokurwa nadzo ndiwo “munondo wemweya, iro Shoko raMwari” (VaEfeso 6:17), zvichireva munondo mupfupi unocheka kose, waishandiswa navarwi vechiRoma. Zvakanga zvakajairika pakurwa ndezve kupotsera mapfumo maviri (pfumo harina kutaurwa nezvaro naPauro) nekuzobudisa munondo, ndokuswedera kumuvengi, kundobaya nomunondo. Munondo wemutendi ndiwo “munondo womweya” pakuti unopiwa noMweya, chombo chinonzi, “Shoko raMwari.” Pauro anoswedera somukuru wehondo anodaidzira hondo, achitaura vimbiso yetariro yorukuriro inobva kuMutungamiriri wehondo. Vimbiso idzi dzinopiwa kuna VaEfeso 6: 10-20, dzinovumba “Shoko raMwari” chinova chombo chikuru muhondo nezvakaipa. Naizvozvo, “Shoko raMwari,” rinoreva vimbiso zhinji dzavhangeri dzatinowana muBhaibheri. 

`Kunyangwe tikasafarira mifananidzo mizhinji yehondo, mifananidzo iyi inofanira kutidzidzisa chii pamusoro pehuchokwadi hwehondo huru uye tinofanira kuibatisisa nokurevesa zvakadini?`