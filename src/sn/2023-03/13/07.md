---
title:  Pfungwa Yokuwedzerera
date:   22/09/2023
---

“Mauto ari pakurwa anokanganiswa nekushaiswa simba kunze kokuti vose vashanda nomoyo mumwe. Kana varwi vakaita mumwe nomumwe nokufunga kwake, vasina hanya nenzvimbo uye basa remumwe nemumwe, panova nekuparadzana; havangagoni kuita basa rinoitwa neboka rakarongeka. Naizvozvo varwi vaKristu vanofanira kushanda nevumwe. Ivo pachavo havafaniri kuzvikoshesa. Kana vakaita izvi, pane kuti vanhu vaMwari vave novumwe, nokufunga kumwe, nechinangwa chimwe, vakatarisa kuchinhu chimwe, vanowana kushanda kwavo kusina zvibereko, nguva nesimba ravo zvinenge zvatambiswa. Vumwe hunoreva simba. Vanhu vashoma vakatendeuka vachishanda pamwe chete, vane chinangwa chimwe chete chikuru, pasi pomusoro mumwe, vanokunda panezvose zvavanosangana nazvo.” – Ellen G. White, Spalding and Magan Collection, p. 121.

Nemhaka yei Pauro achizvidaidza kuti “nhume yakasungwa namatare” (VaEfeso 6:20)? Kazhinji nhume dzaiita basa rakakosha panguva yehondo; naizvozvo, kuzvidaidza kwaPauro nenzira iyi kunokwana pafananidzo yezvehondo. Nhume dzaibatwa noruremekedzo rwakafanira nyika kana munhu wavatuma. Saka pane musiyano pakati pechimiro chaPauro senhume yeMutongi Mukuru wenyika yose, nekumhurwa kunoratidzwa nemaketani ake. Zvisinei, sezvo nhume dzaiwanzopfeka “ketani yebasa,” mutauro waPauro nezve ketani “wakarungwa nemanzwi  echokwadi chakavanda,” achiona ketani yake se “chishongo chinopfekwa zvine ruremekedzo.” – David J. Williams, Paul’s Metaphors: Their Context and Character (Peabody, MA: Hendrickson, 1999), p. 152.

**Discussion Questions**:

`Kana ugere munzvimbo yakatsemuka kana kuti iri panguva yehondo, zvinorevei kwauri nesangano renyu “kurwira rugare”? Tingava sei nhume dzorugare munyika inoramba ichizara kumanikidzwa nemhirizhonga?`

`Ndeipi “miseve yomoto” iri kukandwa ichiuya kwauri? Ungaita sei kuti uve nechokwadi chokuti “nhovo yokutenda” iri panzvimbo kukudzivirira?`

`Tonotaura kazhinji nezve “varwi vomunamato.” Tingaita sei “hushumiri hwemunamato” takatarisa VaEfeso 6:18-20?`

`Tingabatsira sei avo vakakuvadzwa muhondo huru? Tingabatsira sei mutendi wechikristu uyo anoti mukupisa kwehondo, anotiza nokuda kokutya kana kupanduka achienda kune rumwe rutivi?`