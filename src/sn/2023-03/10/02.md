---
title:  Zano kuMadzimai eChikristu
date:   27/08/2023
---

Pauro anotanga nendima inobata tose, (VaEfeso 5:21) achibatanidza VaEfeso 5:1-20 na VaEfeso 5:22-33, paanokurudzira kuti nhengo dzekereke vazviise pasi mumwe kune mumwe (enzanisa Marko 10:42-45; VaRoma 12:10; VaFiripi 2:3, 4). Vatendi vanofanira kuita izvi “nokukudza Kristu” (VaEfeso 5:21), inova ndima yokutanga pane dzimwe dzatichaona Pauro achiratidza kuti hukama naKristu hwakakosha zvikuru kuvatendi.

`Pauro anorevei kana achikurudzira kereke kuzviisa pasi mumwe kune mumwe? Tinganzwisisa sei pfungwa iyi? VaEfeso 5:21.`

Pauro anokoka vakadzi vechikristu kuzviisa pasi “pavarume venyu chaivo, sezvamunoita kunaShe” (VaEfeso 5:22), achiisa pachena kuti ari kutaura nezve kuzviisa pasi kwevakadzi kuvarume vavo chaivo (ona 1 Petro 3:1, 5). Kana Pauro achiti vakadzi vazviite izvi “sokunaShe,”zvinoreva here kuti mukadzi anofanira kuzviisa pasi pemurume wake sokunge ndiye Kristu; kana kuti, anoreva kuti Kristu ndiye chikonzero chikuru chekuzviisa pasi kwake?

Kana takatarisa VaEfeso 6:7, apo varanda vanorairwa kushumira “sokunaShe” kwete kuvanhu”, na VaKorose 3:18, apo vakadzi vanorairwa kuzviisa pasi pavarume vavo “sezvakafanira munaShe” maonero apedzisira ndiwo anofanira kugamuchirwa. Vakadzi pachavo vanotova vatendi vanofanira kukudza Kristu kupfuura varume vavo.

Muna VaKorose nomuna VaEfeso, Kristu – iye Kristu – anonzi ndiye musoro wekereke, iri muviri wake (VaEfeso 1:22, VaEfeso 5:23, VaKorose 1:18): “Kristu ndiye musoro wekereke, ndiye Muponesi wemuviri” (VaEfeso 5:23). Nomufananidzo, murume ndiye “musoro womukadzi” (VaEfeso 5:23), kutendeka kwekereke kunaKristu kunopa muenzaniso wekuterera kunoita mukadzi kumurume wake. Ndima iyi inoratidza imba izere rudo nehanya, kwete imba yakafa. Vhesi iyi haifaniri kududzirwa seinobvumidza kusagarisana kwakanaka mudzimba. 

`Tichitarisa izvi zvataverenga, nemhaka yei rairo inotevera iyi yakakosha kurangarira?: Kana murume “ari munhu akakasharara, ane hutsinye, ruzha, chindini, hasha, ne hudzvinyiriri, ngaarege hake kubvira ataura shoko rokuti murume musoro womukadzi, kana kuti mukadzi anofanira kuzviisa pasi pake pane zvose; nokuti haasiye Ishe, haasi murume chaiye anorehwa neshoko rokuti murume.” – Ellen G. White, The Adventist Home p. 117.`
