---
title:  Muenzaniso we“Nyama Imwe” Mumuchato
date:   31/08/2023
---

`Dzidza nyaya yekusika kuna Genesi 2:15-25. Chii chinoitika munyaya iyi pasati pataurwa shoko rokuva “nyama imwe”  komukadzi nomurume (Genesi 2:24)?`

Kugona kushandisa rairo yaPauro kuvakadzi navarume kuri pakutarisa mashandisiro aakaita Genesi 2:24 (muna VaEfeso 5:31) sekuzadziswa kwayo. Achirangarira nyaya yokusika iri kuna Genesi, Pauro anofunga pamusoro pemasangano echikristu nehutano hwemhuri dzirimo. Anonzwa dzidziso inobva kuna Genesi 2:24 ichiungira kubva panguva iyoyo kusvika panguva ino. Nokuronga kwaMwari, wanano yakaitwa kuti ive hukama hwe“nyama imwe,” apo hukama hwemurume nomukadzi hwepabonde hunoonekwa mukunzwirana uye mune zvomweya, uyewo hukama homweya nokunzwirana hunoratidzwa muhukama hwepabonde. 

Mukusarudza Genesi 2:24, Pauro anotsaura chirevo chiri pamusoro pomuchato wakaitwa vanhu vasati vaputsika, ounza pfungwa iyi kuukama pakati pevarume navakadzi vechikristu. Munyika yedu mushure mokuputsika, kuwanda kwehudzvinyiriri hunowanikwa muhukama hwepabonde pakati pomurume nomukadzi kunoratidza kunyura kwakaita tsika dzanhasi mupfungwa yokuti hukama hwepabonde hunoreva kudzvinyirirwa komukadzi. Pauro anoti hukama hwepabonde hunopiwa kuna Genesi 2:24 hausi hwekudzvinyirira, asi hwevumwe. Haurevi uye hausi kusimbisa simba rumurume asi kubatana komurume nomukadzi, kusvika pakuva “nyama iwe chete.” Naizvozvo, tinogona kutarisa kuna VaEfeso 5:21-33 naGenesi 2:24, kuti tiwane, dzidziso yakarurama, inogadzirisa dzidziso netsika dzakakombama, pamusoro pewanano nenhau dzebonde. 

Papfungwa imwe chete iyi, Pauro anotaura muvhesi inotevera, pamusoro pe“chakavanzika chikuru” (VaEfeso 5:32). Iyi inosanganisira mativi maviri efananidzo yambopiwa naPauro: Wanano yechikristu ichinzwisiswa munyaya yeukama hwakristu nekereke (VaEfeso 5:32) uye ukama hwaKristu nekereke huchinzwisiswa munyaya yewanano yechikristu (VaEfeso 5:32). 

Wanano yechikristu inosimudzirwa nokuienzanisa neukama pakati paKristu nekereke. Pamusoro paizvozvo, nokuramba vachifunga nezvehukama hwekereke naKristu, nepfungwa yewanano yechikristu izere nehanya, vatendi vanojekerwa pamusoro pohukama hwavo ivo naKristu. 

`VaEfeso 5:33 inogona kuva pfupiso yerairo ya Pauro munaVaEfeso 5:21-32 nenzira dzipi? Kana uri mumuchato, ungararama sei dzidziso iyi zvizere mumuchato wako?`