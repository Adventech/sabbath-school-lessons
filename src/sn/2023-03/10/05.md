---
title:  Ida Mukadzi Wako Sezvaunozvida Iwe
date:   30/08/2023
---

`Ipfungwa ipi itsva inoshandiswa naPauro kukurudzira varume kuti varatidze rudo kuvakadzi vavo? VaEfeso 5:28-30.`

Mirairo yaPauro kumhuri yechikristu (VaEfeso 5:21-6:9) inoratidza matambudziko emukugarisana. Muna VaEfeso 5:28-30, Pauro anotaura navarume avo vanogona kusarudza “kuvenga nyama yavo” vachitevera shanduko dzekufamba kwenguva (VaEfeso 5:28, 29), vachimbunyikidza nokurova vakadzi vavo. Mutsika dzechiGiriki nedzechiRoma, dzenguva dzaPauro, masimba ababa vemhuri (pater familias pachiRatini) aiva akakura. Aigona kuranga nehasha, kana kuuraya chaiko mukadzi wake, vana, kana varanda ane kodzero dzacho (Kunyangwe zvazvo kushandisa masimba aya zvakapfurikidza kwaizodzorwa neveruzhinji). 

Muna VaEfeso 5:25-27, Pauro anopa muenzaniso mukuru werudo rwaKristu kukereke, unosiyana nezvakajairika kuvarume. Zvino asati apa pfungwa itsva, anonongedza kuMuenzaniso mukuru, achikumbira kuti varume vechikristu vaite “nenzira imwe chete” (VaEfeso 5:28) saJesu uyo “akazvipa” nokuda komwenga wake, kereke, achiiriritira pazvose zvainoda (VaEfeso 5:25-27). Pauro anopa chitsvambe kuvarume vechikristu kuti vafuratire tsika dzinotarisirwa munguva dzavo, vatsvage kufanana naKristu parudo rwake.

Muna VaEfeso 5:28-30, Pauro anowedzera pfungwa itsva kutsigira rudo rwevarume vechikristu kuvakadzi vavo: kuzvida. Pauro anopa pfungwa yagara ichizikanwa “nokuti hakunomunhu wakatongovenga nyama yake (zvikuru sei kana achifunga zvakanaka). Varume havazvikuvadzi kana kurova miviri yavo. Asi, “vanoipa zvokudya nokuichengeta” (VaEfeso 5:29). Mukuedza kubvisa hasha nemhirizhonga zvinoshandiswa kuvakadzi vechikristu, Pauro anokoka murume wechikristu kuti azvione ari pamwe nomukadzi wake. Uri munhu mumwe nomukadzi wako, anodaro Pauro, zvakadaro zvokuti kumukuvadza, kwakafanana nokuzvikuvadza, uye vanhu vanofunga zvakanaka havangaiti izvozvo.

Achidzoka kumuenzaniso waJesu, Pauro anoti Kristu pachake anochengetedza nehanya, vatendi vari “muviri wake” (VaEfeso 5:29, 30). Bata mukadzi wako zezvaunozviita iwe, uye semabatirwe aunoitwa naKristu, Pauro anodaro. 

`Pauro anodoma muenzaniso waJesu kuvakadzi zvose nokuvarume. Unodzidzei kunaJesu pamusoro pokuda vemumhuri yokwenyu?`