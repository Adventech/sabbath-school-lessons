---
title:  Mhirizhonga muNhandare yeMitambo
date:   26/06/2023
---

`Verenga Mabasa 19:21-20:1. Ndezvipi zvidzidzo zvatingawana munyaya iyi?`

Kupupura kwaPauro muguta guru, rakaoma reEfeso kwakazunungutsa hupfumi hweguta, uhwo hwaiwanikwa nekuuya kwevashanyi vachizoona temberi yaArtemis. Yaive temberi inoshamisa sei! Temberi iyi yaive chivakwa chinoyevedza, chine mbiru zana nemakumi maviri nenomwe, imwe neimwe yakareba mamita anoswedera kumakumi maviri, akaitwa nemabwe machena anokosheswa zvikuru nevavezi vematombo. Mbiru makumi matatu nenhanhatu dzaive dzakaputirwa nendarama, zvichiita kuti temberi iyi iwane mukurumbira wekuva chimwe chezvishamiso zvinomwe zvepasi rose, kare ikoko. 

Nokutya kuti dzidziso yaPauro yekuramba kunamatwa kwezvifananidzo ingabvisa rutsigiro rwemari patemberi (Mabasa 19:27), Demetrio mupfuri wesiriveri akazadza vamwe vake neshungu. Vungano huru kwazvo yevanhu yakabuda mumisika kuenda kunhandare yemitambo, iyo yaitakura vanhu vangasvika zvuru makumi maviri nemashanu. Imomo mhere mhere yakaenderera mberi kwemaawa maviri vachidanidzira, “‘Diana wavaEfeso mukuru!’ ” (Mabasa 19:34). Mushure mekuendeswa kwevungano nemunyori weguta, Pauro akasangana nevatendi ndokubuda muguta.

`Pakupera kwerwendo rwetatu rwekuparidza, Pauro anosangana nevakuru vekereke yepaEfeso. Ungadudzira sei nepapfupi, zvinhu zvaive pamoyo waPauro? (Ona Mabasa 20:17-38).`

Hurongwa hwekukura kwehukama hwaPauro kuVaEfeso hungatsanangurwa sezvizvi:

\* AD 52: Kushanya kwaPauro nguva pfupi paEfeso (Mabasa 18:18-21).

\* AD 53–56: Hushumiri hwaPauro hwemakore matatu paEfeso (Mabasa 19:1-20:1). Akanyora 1 VaKorinde ave kumapeto kwenguva yaakagara paEfeso (1 VaKorinde 16:5-9).

\* AD 57: Pauro anosangana nevakuru vekereke yepaEfeso panzvimbo yeMireto (Mabasa 20:17-38).

\* AD 62: Pauro anonyora tsamba kukereke iri paEfeso, ari muhusungwa kuRoma.

`“Naizvozvo rindai, murangarire kuti makore matatu handina kurega vusiku namasikati kuraira mumwe nemumwe nemisodzi,” akadaro Pauro (Mabasa 20:31). Unofunga kuti Pauro aingayambira kereke yanhasi pamusoro pei, uye sei uchifunga kudaro?`
