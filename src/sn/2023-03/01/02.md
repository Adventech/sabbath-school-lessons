---
title:  Pauro, Muvhangeri wepaEfeso
date:   25/06/2023
---

`Chii chinoitwa naPauro pakutanga kwake kushanyira nzvimbo yeEfeso, pakupera kwerwendo rwechipiri rwekuparidzira vhangeri? (Mabasa 18:18-21).`

Efeso raive rimwe remaguta makuru muhumambo hweRoma, rine vanhu vangasvika zvuru zvine mazana maviri nemakumi mashanu. Ndiro raive guta guru mudunhu rakanga rakapfuma kwazvo reAsia, iro raisanganisira dunhu rinozikanwa nhasi seAsia Minor. Mumazuva aPauro dunhu iri rainge richiri kukura nekubudirira. Guta reEfeso raive pedyo negungwa, uye paisangana migwagwa mikuru yaikosha. Artemis, aitorwa samwarikadzi wekuchengetedza guta, aive achikudzwa zvikuru. Aishumirwa kuburikidza nemitambo yakasiyana siyana, uye nemhemberero yapagore. (Artemis ndiye aidaidzwa nevaRoma kuti Diana; Mabasa 19:24, 35.)

Pauro anodzoka paEfeso ave parwendo rwake rwechitatu (Mabasa 19:1-12) akagarapo “makore matatu” (Mabasa 20:31). Pauro anozvipira kugara kwenguva yakadai paEfeso, nechinangwa chekuumba chikristu chakasimba ipapo. 

`Ndechipi chiitiko chinoshamisa chakaita kuti zita raIshe Jesu rikudzwe paEfeso? (Mabasa 19:13-20).`

Ruka anotipa nyaya yevavuki vanomwe vechiJudha vaive muguta. Vakasangana nedambudziko pavakaedza kuvuka vachisanganisa nemazita aPauro naKristu. Izvozvo zvakazikanwa nevanhu vose muguta, vakatya zvikuru, zita raIshe Jesu rikakudzwa. (Mabasa 19:17). Chiitiko ichi chakabatawo vaya vakanga vari vatendi, vakapisa pachena mabhuku ehun’anga aikosha “zvuru makumi mashanu (50,000) esirivheri” (Mabasa 19:19). Vatendi pamwe chete nevagari vose veguta, vakadzidza kuti kunamatwa kwaJesu hakufaniri kusanganiswa nekunamatwa kwechinhu chipi zvacho kana munhu upi zvake.

`Kupiswa kwemabhuku avo kunorevei, kunyangwe zvichireva kurasikirwa kukuru? Kunorevei maererano nekuzvipira kuzere kuna Kristu?`

