---
title:  'VaEfeso: Tsamba Izere nezvaKristu'
date:   29/06/2023
---

`Pauro anozivisa dingindira retsamba yake nenzira ipi?`

Shoko retsamba yaVaEfeso ringaiswa sei muchidimbu? Kubva mutorongo, Pauro anounza muono wezano raMwari rakatsamira pana Kristu pamusoro pekuzara kwenguva uye basa rekereke muzano iri. Muna Kristu, Mwari akaparura zano rake “rekuvunganidza munaKristu, zvose zviri kudenga nezviri pasi” (VaEfeso 1:10) akazviita nekuvamba kereke ine rudzi rutsva rwevanhu rwuri mubatanidzwa wevaJudha nevahedeni (VaEfeso 2:14). Vatendi vanofanirwa kuwirirana nezano iri raMwari, zvigozivisa masimba akaipa kuti chinangwa chaMwari zvino chave kuzadziswa (VaEfeso 3:10).

Sekureva kwa VaEfeso 1:9, 10, vumwe huri mupfungwa dzaMwari hunotsamira pana Kristu. Naizvozvo, hazvishamisi kuona kuti VaEfeso itsamba izere Kristu, pose pose inongorumbidza Mabasa aMwari muna Kristu nekupemberera kukwanisa kwevatendi kugamuchira zvipiwa zvoMweya munaKristu. Pauro anoshandisa shoko rokuti “munaKristu” nemashoko anoreva izvozvo, kanodarika kamakumi matatu, uye pose anosimudzira Jesu. Paunoverenga tsamba iyi, cherechedza zvirevo izvi uchenjerere pose apo Pauro anoisa pfungwa pana Jesu.

Pauro anoda kumutsiridza kuzvipira kwevatendi vepaEfeso pazvinhu zvomweya achivarangaridza kuti ivo mitezo yekereke, zvinova ndizvo zviri pamoyo pezano raMwari rekubatanidza zvose munaKristu. Kana achishandisa shoko rokuti “kereke” (mururimi rwechiGiriki, ekklesia) mutsamba iyi, anoreva “kereke yepasi rose” kana kuti “kereke yose zvayo” (kwete vungano duku iri panzvimbo imwe).

Nzira huru yaanoshandisa ndeyekutaura pamusoro pekereke, uye anozviita izvi achishandisa mifananidzo yakajeka, mina yacho inoitsanangura zvizere. 

1. Kereke somuviri (VaEfeso 1:22, 23; VaEfeso 2:16; VaEfeso 3:6; VaEfeso 4:1-16, 25; VaEfeso 5:23, 29, 30). 
2. Kereke sechivakwa/tembere (VaEfeso 2:19-22).
3. Kereke semwenga (VaEfeso 5:22-27).
4. Kereke sevuto (VaEfeso 6:10-20).

Pamifananidzo iyi, mumwe nemumwe une nzira yawo yekuratidza kuti chinangwa chaMwari ndechipi sezvaakada pamusoro pekereke yake.  

`Musangano iro rauri nhengo, reSeventh Day Adventist, Mwari ari kuvumba mhuri yevanhu vakasiyana nyika dzavanobva, mitauro, ndudzi, netsika (Zvakazarurwa 14:6, 7) izvi zvinopupura nzira yekuzadziswa kwezano rake guru rekubatanidza zvoze munaJesu (VaEfeso 1:9, 10). Tingashanda sei pamwe nezano raMwari?`
