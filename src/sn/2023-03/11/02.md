---
title:  Zano kuVana
date:   03/09/2023
---

`Izano ripi rinopiwa naPauro kuvana uye anotsigira sei zano iri ne Testamente yeKare? VaEfeso 6:1-3. (Ona Mateo 18:1-5, 10; Marko 10:13-16.)`

Kuti tinzwisise zvizere rairo yaPauro kuvana, tinofanira kuifunga ichiverengwa zvinonzwikwa mukereke dzemudzimba muguta guru reEfeso. Vara rokuti “vana” (tekna muchiGiriki) rinogona kureva mazera akasiyana, sezvo vana vairamba vari pasi pababa vavo kusvikira ivo baba vave nemakore makumi matanhatu (60) (patsika dzechiGiriki) kana kuti pakufa kwavo (patsika dzechiRoma). Zvisinei, vana ava vaduku zvokukodzera kurovedzerwa nevabereki (VaEfeso 6:4) asi vakura zvokuti vave vadzidzi vaJesu pachezvavo.

Tinonzwa Pauro achikohomedza vana vanonamata mumasangano aya, kuterera nekukudza vabereki vavo “munaShe,” ndokuti, muna Kristu (enzanisa VaEfeso 5:22; VaEfeso 6:4, 5, 7-9). Tinokokwa apa kuti tiremekedze vana sezvo vari vateveri vaKristu uye kuti tivaverenge sevabatikani vakakwana pakunamata. Izvi zvinoita kuti ndima iyi ive nheyo yedzidziso pamusoro pekurera vana, nehushumiri kuvana.

Kuraira kwaPauro pamusoro pokuterera hakurevi pazvinhu pazvose zvose. Kana mirairo yavabereki “ikapesana nezvidiso zvaKristu, kunyangwe zvichirwadza sei, ivo [vana] vanofanira kuterera Mwari vosiira magumo azvo kwaari.” – Ellen G. White, The Adventist Home, p. 293.

Pauro anozadzisa kohomedzo yake kuvana achireva murairo weshanu, zvinopupura kukwirira kokukosha kwaanoisa paMitemo Gumi senheyo nenhungamiro kuvatendi vechikristu (chinhu chinoonekwa pana VaEfeso 4:1-6:9; zvikuru VaEfeso 4:25, 28; VaEfeso 5:3-14).  Anotanga ndima achiti (“ ‘kudza baba vako namai,’ ” VaEfeso 6:2), opinza imwe pfungwa (“ndiwo murairo wokutanga une chipikirwa,” VaEfeso 6:2), obva azadzisa chirevo ichi achiti (“ ‘kuti uitirwe zvakanaka, ugare nguva refu panyika,’ ” VaEfeso 6:3). Murairo wechishanu unopupura kuti kukudza vabereki izano raMwari pamusoro pevanhu kuti vabudirire. Ruremekedzo kuvabereki, kunyangwe zvavo ivo vasina kuperera, zvinobatsira kusimudzira hutano nehupenyu hwakanaka. 

`Mavhesi aya anosimbisa sei kukosha kwehukama hwemumhuri?`