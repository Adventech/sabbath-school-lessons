---
title:  Hutapwa Mumazuva aPauro
date:   05/09/2023
---

`Verenga rairo kuvaranda nekunavatenzi vavo mundima dzinotevera: VaEfeso 6:5-9; VaKorose 3:22-4:1; 1 VaKorinde 7:20-24; 1 Timotio 6:1, 2; 1 Petro 2:18-25. Ungatsanangura sei rairo iyi napapfupi?`

Zvinoshamisa kunzwa Pauro achiraira vana tenzi vevaranda achiona varanda vechikristu navatenzi vavo vagere pamwe chete mukereke dzemudzimba paEfeso. Vuranda munyika yeGiriki neRoma hwaisiyana novuranda munguva yakazotevera nenzira dzakakura. Hwanga husinga kunanga rudzi rumwe rwevanhu. Varanda vomudzimba dzomumaguta dzimwe nguva vaipiwa mikana yokudzidza nokushanda semhizha dzezvivakwa, varapi, kana vazivi. Dzimwe nguva rusununguko rwaigona kuwanikwa navaranda ava mushure mokushanda kwenguva pfupi, kunyangwe zvazvo varanda vazhinji vaisawana rusununguko zvachose. Mukuedza kucherechedza musiyano uyu, madudziro eBhaibheri akati kuti anodudzira vara rechiGiriki rokuti doulos (“nhapwa”) muna VaEfeso 6:5-8 se “varanda”.

Zvisinei, kutapa vatapwa, paguva ipi zvayo, kurudzi rwupi zvarwo, muzviitiko zvipi hazvo, chinhu chakaipa zvisina chikonzero, uye Mwari uchatonga, nokupa mhosva, vabati venhapwa sokururamisa kwake iye kusingaperi – uye tinovonga nokuda kwaizvozvo.

Kuchema kwewaimbova nhapwa, Punlilius Syrus kunorwadza, “Zvakaisvonaka kufa pane kudzikisirwa senhapwa.” Takatarisa mamiriro ezvinhu zvose izvi, dudziro ya doulos yokuti “nhapwa” iri nane, (NIV, NRSV), zvikuru sezvo varanda ava vanogara vachitya vatenzi vavo (VaEfeso 6:9). 

Hutapwa chaiva chinhu chakaipa nguva dzose mumazuva aPauro. Anotaura nyaya iyi, kwete semuvandudzi wemagariro evanhu asi somufudzi anopa mazano kuvatendi okurarama pasi pemamiriro aya ezvinhu, nokuunza tariro itsva yakatsamira pashanduko yomunhu mumwe nomumwe, ichizotekeshera pave paya kunharaunda yose: “Muono wake waive usiri wekusunungurwa kwenhapwa muvushe hweRoma. Asi maonero ake aiva ezvimwe zvakasiyana, aiva ekuwadzana kwezvisikwa zvitsva nokuda kokuitwa vana vaMwari…. Kuna Pauro shanduko iyi yaifanira kuitika mukereke, mumuviri wakristu, panharaunda iri pedyo, nomumba mechikristu nemhuri.” – Scot McKnight, The Letter to Philemon (Grand rapids, MI: Eerdmans Publishing, 2017), pp. 10, 11.

`Rimwe ramakwapa akaipa munhoroondo yechikristu nderekushandiswa kwendima dzeBhaibheri pamusoro pehutapwa, mukukurudzira huipi uhwu. Ndechipi chidzidzo chinotyisa chatinofanira kutora pamusoro pokuchenjera kwatinofanira kuita pakubata shoko raMwari? `