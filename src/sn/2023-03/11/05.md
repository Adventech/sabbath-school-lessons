---
title:  Chidzidzo
date:   06/09/2023
---

`Chii chinotsvagwa naPauro kuvaranda vechikristu mumashoko ake kwavari? VaEfeso 6:5-8.`

Pauro anokumbira varanda kuti vaterere vanatenzi vavo, vachibata nomoyo wose, uye zvakanaka. Chinoonekwa zvakanyanya idzokororo yake yechikumbiro chokutsinhanisa chaanopa kwavari. Havafaniri kuisa vatenzi vavo pachinzvimbo chaKristu, vachivapa rukudzo rwakafanira Kristu oga. Asi mukuzvipira nomukuterera uko kunounza kubata kwavo nomoyo wose, vanofanira kuisa Kristu Ishe panzvimbo yavatenzi vavo. Mukukurudzira kutsinhanisa uku, Pauro ari kupa kunzwisisa kwechikristu kwehukama pakati patenzi nomuranda. 

Hedzino nzira dzinoshandiswa naPauro kutsanangura shanduko iyi:

- Vatenzi vavo vakadzikiswa naPauro kuva “vatenzi venyu panyama,” kunongedza kuna Tenzi wechokwadi wekudenga (VaEfeso 6:5).
- Vanofanira kubata “nokutya nokudedera, nemoyo yakarurama, muchizviita sokuna Kristu” (VaEfeso 6:5).
- Pauro anobudisa pfungwa iyi paanoti varanda vechikristu vanofanira kubata nokurevesa, kwete sevaranda vavatenzi vavo asi “sevaranda vaKristu,” (VaEfeso 6:6). 
- Mukubata kwavo, vanofanira  kuita “kuda kwaMwari nomoyo wose,” vachibatira Mwari nomoyo wose (VaEfeso 6:6).
- Pauro anotsvaga kubata kune kuzvipira, “kunoitwa sokunaShe, kwete vanhu” (VaEfeso 6:7).

Nokubata kwavo nomoyo wose, varanda vechikristu vanogona kutarisira mubairo uzere kuva kuna Kristu pakuuya kwake.  Vakaita basa ravo vachiitira iye, saka vanotarisira mubairo kubva kwaari, inova pfungwa inokwezva nokufadza vose vakabatwa muvuranda. Muranda anogona kunzvinzwa asina kugamuchirika navatenzi vake (enzanisa 1 Petro 2:19, 20). Muranda ari mutendi, ana Tenzi anoona, “chinhu chipi nechipi chakanaka chinoitwa nomunhu mumwe nomumwe” (VaEfeso 6:8), achizopa mubairo.

`Kunyangwe tikashuvira zvakadini kuti dai Bhaibheri ratsoropodza mabasa aya akaipa, hariiti izvozvo. Asi ndezvipi zvatinodzidza mumashoko aPauro munyaya iyi, pamusoro pekudyidzana kwedu nevanhu vatinosevenza navo?`