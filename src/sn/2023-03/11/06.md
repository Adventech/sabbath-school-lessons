---
title:  Vatenzi vari Varanda
date:   07/09/2023
---

Mumashoko aPauro ekupedzisira kuvaranda, “kana akasungwa, kana akasununguka” (VaEfeso 6:8), vara rokuti “kusununguka” rakananga vatenzi vevaranda, zvichiita kuti Pauro ape rairo kwavari achiona varanda navatenzi vavo vamire vakaenzana pamberi paKristu parutongo (enzanisa 2 VaKorinde 5:10; VaKorose 3:24, 25). 

`Dai uri tenzi wevaranda uchiterera mashoko aVaEfeso achiverengwa mukereke yemumba, waiita sei nerairo iyi, ichipiwa varanda vako varipo? VaEfeso 6:9.`

Pauro anotaura nevaranda, navatenzi vavo, nenzira yakananga, zvichisiyanisa pakati pe “vatenzi” (hoi kurioi, inodudzirwa “vatenzi”), vaiva netsika yoku “tyisidzira”varanda vavo, na “Tenzi”(ho kurios), Kristu, uyo asingasarudzi vanhu.

Pauro anokumbira vatenzi kuti “vaite saizvozvo kwavari”, kuvaranda, chinova chinhu chaigona kushamisa vatenzi vevaranda venguva iyi. Vatenzi vanofanira kuitira varanda vavo mabasa akanaka anokonzerwa nokuterera kwavo Kristu, zvichienderana nezvareva Pauro kuvaranda (VaEfeso 6:5-8). Anovaraira kuti varege kutyisidzira varanda vavo, iyo yaiva tsika panguva iyi, vatenzi vairanga varanda nenzira dzakasiyana siyana dzinosanganisira kurova (1 Petro 2:20), kubata chibharo, kutengesa (kuparadzanisa nevadikanwi) kushandisa zvakaomarara, kuziisa nenzara, kusunga nemaketani, kuisa muchiso, kana kuuraya. Nokuda kwezvinhu izvi, vachatongwa – naMwari.

Pauro anotsigira mirairo yake nezvikonzero zviviri kuti vatenzi vevaranda vatarise seri kwechimiro chezvinhu munyika yeRoma neGiriki: (1) ivo, pamwe nevavanoti varanda vavo, vose varanda vaTenzi mumwe (“munoziva kuti Ishe wavo nowenyu uri kudenga,” enzanisa VaKorose 4:1); (2) Tenzi wekudenga anotonga vose pasina kusarura. Sezvo Tenzi wavo ivo achibata avo vanonzi nhapwa zvakafanana nevamwe, naivo vanofanira kudarowo (enzanisa Firimoni 15, 16). 

Mutauro wakawanda waPauro muna VaEfeso waigona kufadza zvikuru moyo wevaranda vechikristu: kuitwa vana (VaEfeso 1:5); kudzikinurwa (VaEfeso 1:7); nhaka (VaEfeso 1:11, 14; VaEfeso 3:6); kugadzwa pamwe naJesu (VaEfeso 2:6); kuva “vobwo pamwe chete,” ne“veimba yaMwari” (VaEfeso 2:19, enzanisa VaEfeso 3:14, 15), uye mitezo inokosha yomuviri waKristu (ona VaEfeso 3:6, VaEfeso 4:1-16). VaEfeso 6:5-9 inomutsa dzidziso yose mutsamba iyi pamusoro pehukama pakati pevaranda navatenzi vavo, kusanganisira rairo maererano nokutaura chaiko (VaEfeso 4:25-32) netsika dzezvepabonde (VaEfeso 5:1-14). 