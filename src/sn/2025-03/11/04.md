---
title:  Kuzvisvibisa
date:   09/09/2025
---

`Verenga Ekisodo 32:7, 8. Nemhaka yei Mwari vakadzosa Mosesi kumusasa waIsraeri?`
 
Nekutarisa kuchifananidzo, vaIsraeri vaiva mudanho rekuzvirambanisa naMwari wechokwadi, uyo akanga avadzikinura kubva muEgipita. Jehova vakaisa mhosva pamusoro pavo, vachiti “mazvisvibisa” (Ekisodo 32:7)—nekutenda chifananidzo vachiti ndicho chakavadzikinura kubva muEgipita. Kupesana kwakadini nezvavakataurirwa naMwari (Ekisodo 20:2)! Kuramba huvepo hwaMwari nemabasa ake makuru inyaya huru. Kufunga kwavo nezvavainzwa mavari zvakanga zvakamonyoroka nekusviba. 

Kumuprofita Ezekieri kunamata zvifananidzo kwaiisa nhamo muvanhu vaMwari, uye zvimwe zvakaipa zvinotubuka (tarisa, Ezekieri 8:1–18; 20:1–44; 22:1–12). Tinowanza kushamiswa nevatendi vekare vairambisisa kudzorwa kubva mukunamata zvifananidzo. Tinova nechokwadi chekuti isu hataimbozviita. Hatinawo here zvifananidzo? Zvifananidzo zvemazuva ano zvakasiyana-siyana, asi zvine hwezvero yakangofanana. 

Chifananidzo chinhu chinotsiva Mwari, kana nepo tichiziva kuti hazvina kunaka, tinongoramba tichizvinamata. Zvinotora nguva yedu, rudo, nepfungwa kupfuvura zvatinoita kuna Mwari. Zvinogona kana kutoisa pfungwa dzedu muvuranda. Chokwadi ndechekuti tinova zvatinotarisa nguva zhinji, hatigoni kusimukira kupfuvura “chimwari” chatinoshumira.

Kana Mwari asiri pamwoyo yedu, vamwe vamwari vachapapinda. Kana tisingafariri nekusakurira huvepo hwaMwari, tichafarira nekupa vupenyu hwedu kune chimwe chinhu kana mumwe munhu. Zvatinoisa pachinzvimbo chaKristu zvinogona kuva zvakasiyana mukovonekwa kwazvo: kuzvida, chindini, mari, simba, vupombwe, zekudya, TV, zvinodhaka, hwahwa, pfungwa dzisina kuchena, kuvona vanhu vasina kupfeka, zvinofadza, basa, mhuri, mavhidhiyo, mitambo, mafirimu, kunotenga, mazano, zvematongerwe enyika, nzwiyo, zvigaro, mazita makuru, kugona nezvimwewo. Hazviperi izvi. 

Tinofunga chaizvo panyaya idzi. Tinogona kushandura chinhu chakanaka, chinofadza kuva chifananidzo. Kunamata zvifananidzo kune njodzi huru kwazvo nekuti kunoshandura hunhu hwedu, kufunga nezvatinofarira, nezvatinofunga, nezvatinoda muvupenyu hwekugarisana nevamwe. Zvinoshandura zvatiri nekubvisa zvatiri chaizvo nekuzvitsinhanisa nehunhu husina chinhu nezvisina maturo izvo, pakupedzisira zvisingatiponesi. 
