---
title:  Mamwe Mabasa Emutemo
date:   20/08/2025
---

Mutemo waMwari unoratidza chimiro chaMwari, kuti wakaita sei. Sezvo Mwari ari mutsvene, akarurama, akanaka, ndizvo zvakaitavo mutemo wake. Pauro anosimbisa pfungwa iyi achiti: “Saka mutemo mutsvene, nemurairo mutsvene wakarurama wakanaka” (VaRoma 7:12).

MuBhaibheri, mutemo waMwari unovonekwa wakanaka (Mateo 5:17, 18; Johani 14:15; 1 VaKorinde 7:19). Mumwe anogona kugadzira nhetembo pamutemo (saMapisarema 119) nekutoimba nezvemutemo (Mapisarema 19), nekuufunga usiku nemasikati (Mapisarema 1:2, Joshua 1:8). Mutemo unobatsira kudzivirira kubva kune zvakaipa nekupa vuchenjeri, kunzwisisa, vutano, kubudirira nerugare (Deuteronomio 4:1–6, Zvirevo 2–3). 

1. Mutemo waMwari wakaita sewaya kana ruzhowa runosiya nzvimbo huru mukati yekufara nekuyambira kuti munhu asapfuvura—nekuti kuseri kune njodzi, matambudziko kana rufu chairwo (Genesi 2:16, 17; Jakobo 2:12).

2. Mutemo chibhakani chinoratidza kuna Jesu anoregerera zvivi zvedu nekutishandura (2 VaKorinde 5:17, 1 Johani 1:7–9). Saka unotitungamirira kuinda kumuchengeti wedu anotidzidzisa (paidagogos) ari Kristu (VaGaratia 3:24).

`Verenga Jakobo 1:23–25. Arikuti kudini, uye mashoko aya anotibatsira sei kuvona basa remutemo, kana nepo usingatiponesi?`

Chivoni-voni chinogona kuratidza zvisina kumira zvakanaka kumeso kwedu, hongu. Asi hakuna chinogona kuitwa nechivoni-voni kugadzirisa. Chinongofcxtiratidza zvisina kumira zvakanaka asi hachitipi zano rekuita. Ndizvo zvakaita mutemo waMwari. Kuedza kuponeswa nekuchengeta mutemo zvakafanana nekuramba takatarisa pachivoni-voni tichiti panezvachichaita, kubvisa zvakaipa kumeso. 

Nekuti tinoponeswa nekutenda zvisingaitwi nemabasa emurairo—mamwe Makristu anoti mutemo wakabvisa, saka hatichafaniri kuuchengeta. Vachikanganwa kuti mutemo ndiwo unozivisa zvivi— “Ndingadai ndisina kuziva zvivi kudai pasina mutemo” (VaRoma 7:7)—kufunga kuti mutemo wakabviswa kutadza kumiririra vhangeri kwemhando yepamusoro-soro. Kuvapo kwemutemo ndiko kunoita kuti tide vhangeri.

`Wakabudirira zvakadini mukuidza kwako kuchengeta mutemo waMwari? Zvekudaira kuti unoponeswa nekuuchengeta? Kana zvisiriizvo, nemhaka yei uchida vhangeri?`
