---
title:  Kuyereswa Kwematangwe
date:   04/08/2025
---

Nguva yekudzikinurwa yakavimbiswa yakanga yavakusvika. Vanhu vaifanira kugadzirira. Vakanga vasingafaniri kutenda bedzi asi kuita zvavaitenda. Mwari akanga avavudza zvavaifanira kuita; nekutenda vafanira kuzviita zvino. Kana nepo zvinotaurwa naJakobo zvichibva pazvinhu zvakasiyana, murairo unopinda zvakanaka: “Asi unoda kuziva here, iwe benzi, kuti kutenda kusina mabasa kwakafa?” (Jakobo 2:17–20).

`Verenga Ekisodo 13:1–16. Matangwe evaIsraeri haana kufa nekuda kwenyasha dzaMwari padenda rekupedzisira. Nemhaka yei paakaitwa rairo iyi inogara nekusingaperi, inorevei kwatiri nhasi?`

Mwari munyasha dzavo vakachengetedza mhuri dzevaIsraeri vakanga vari pasi peropa, nekutenda, vakanga vaisa chiratidzo pamukova yavo. Rairo iyi itsva yakanga yabva kuna Jehova kuburikidza naMosesi: “ ‘Nditsaurirei matangwe enyu ose emikono’ ” (Ekisodo 13:2). Murairo uyu waibata vanhu zvose nemhuka. 

Murairo mukuru mumutemo uyu waiva wekuti zvose ndezvake nekuti ndiye Wakasika neMuridzi wazvose: “Nyika ndeyaJehova, nezvose zvirimairi, nyika nevageremo” (Mapisarema 24:1). “Sirivheri ndeyangu nendarama ndeyangu, ndizvo zvinotaura Jehova wehondo” (Hag. 2:8). Matangwe evanakomana vaIsraeri ndiwo aiva zvibereko zvekutanga zvemaropafadzo aMwari, aakavapa; vaivawo chiratidzo chekuiswa parutivi kwaari nekunzwisisa kwavo kuti zvose zvavaiva nazvo zvakabva kwaari.

Tinovonazve pfungwa yerudzikinuro, yeruponeso apa. vanakomana vekutanga vakasiiwa kubva mukuparadzwa nekuti vakanga vakafukidzwa neropa; vakadzikinurwa kubva murufu, sazvose vari pasi peropa raJesu. Sekunyora kunoita Pauro: “maari tinowana rudzikinuro kuburikidza neropa rake, kuregererwa zvivi” (VaKorosi 1:14).  

Ipapozve mirairo yakapiwa yekupira uku, mhemberero yekudzikinurwa kwavo kubva muhunhapwa hweEgipita. Vaifanira kubaira mhuka, sekudzikinura vanakomana vavo (Ekisodo 13:12, 13, 15). 

`Ekisodo 13:16 inotivudza zvavaifanira kuisa mumavoko avo nepakati pemaziso avo. Ko izvi zvinoratidzei nezvokwadi yekunamata, zvisinei nekukura kwekutenda kwatinako, tinogashira nekutenda?`