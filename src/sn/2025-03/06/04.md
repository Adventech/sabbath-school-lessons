---
title:  Kuyambuka Gungwa Dzvuku 
date:   05/08/2025
---

`Verenga Ekisodo 13:17–14:12. Ko Mwari vakatungamirira Israeri sei pavakabuda Egipita, uye chii chakaitikazve?`

Vachiteerera zvakarairwa Mosesi naJehova, vaIsraeri vakabva Egipita sehondo yakarongeka. Izwi rechiHeberu tsaba’ nemakhaneh anopupurira tsanangudzo iyi, “mavuto,” “boka,” “kamba,” “boka guru revarwi” (Ekisodo 6:26; Ekisodo 7:4; Ekisodo 12:17, 41, 51; Ekisodo 14:19, 20; enzanisa naEkisodo 13:18). Vakaiswa mumapoka vakafora semavuto. Baraami akazovavona mberi uko pazvikomo zveMoabi Israeri yakagara “mumatumba imba imwe neimwe iri payo yoga” (Numeri 24:2).

Panguva iyi, “Mosesi akatakura mapfupa aJosefa” (Ekisodo 13:19). Aya mashoko akakosha kwazvo mundima iyi, anozadzisa chidiso chekutenda kwaJosefa kuzvitsidzo zvaMwari. Josefa haana kumbokanganwa Nyika Yechipikirwa, kana nepo airarama murunako nemunzvimbo yepamusoro-soro yeEgipita. Akakumbira kuti mapfupa ake atakurwe kuinda nawo kuKenani (Genesi 50:24, 25). Akadavira kuti Jehova zvirokwazvo vaizoshanyira vaIsraeri muEgipita nekuvaisa kunyika iyo yaakanga avapikira (VaHebheru 11:22). Israeri ichisvika Kenani, mapfupa aJosefa “akabva avigwa paShekemu” (Joshua 24:32).

Shongwe yegore neshongwe yemoto zvaivonekwa sechiratidzo chehuvapo hwaMwari pakati pevanhu vake. Jehova vakagarapo nekutaura vari mugore (Ekisodo 14:24; Numeri 12:5, 6). 

Apo Farao anoratidza chimiro chemwoyo wake chaicho, kuti akanga asina kutendevuka zvake. Kukumbira kuropfadzwa naMwari hwaiva hunyengeri zvaho hwemwoyo. Akawunganidza mauto ake, vakatevera nhapwa dzavo dzaiva dzatiza. Murume akanga apofumadzwa nechitema zvakadini.

Vanhu pavakavona mauto aFarao achivuya, vakataura zvavaizodzokorora: “Nekuti makanga musina makuva muEgipita here, zvamatibudisamo kuzofira murenje rino? Ko maitiitirei zvakadai, kutibvisa Egipita?” (Ekisodo 14:11).

Vabva kuvona simba rinoshamisa raMwari, matangwe avo adzikinurwa, vanhu vakaratidza kushaya kutenda nenzira inotyisa. 

`Funga pawakambosvika panguva yakaipisisa. Chii chawakatanga kuita: kutenda muna Mwari kana kusatenda? Wakadzidzei kubva mazviri zvichakubatsira kana zvikaitikazve (zvichatoitikazve)?`
