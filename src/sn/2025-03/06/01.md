---
title:  Kupinda Nemugungwa Dzvuku
date:   02/08/2025
---

### Verenga Kugadzirira Chidzidzo Chevhiki Ino
Ekisodo 12:31–36, Jakobo 2:17–20, Ekisodo 13:1–14:31, VaHebheru 11:22, Ekisodo 15:1–21, Zvakazarurwa 15:2–4.

> <p>Chemusoro:</p>
> “Akati kuvanhu, ‘Musatya. Mirai makasimba, mugovona ruponeso rwaJehova, rwaachakuitirai nhasi. Nekuti vaEgipita vamuri kuvona nhasi, hamuchavavonizve nekusingaperi. Jehova vachakurwirai, imi rambai makamira’” (Ekisodo 14:13, 14).

Ekisodo chiitiko chinoshamisa kwazvo chevanhu vaMwari MuTestamende Yekare.
Chiitiko ichi chinoratidza nzira idzo Mwari anokurira vavengi vaVaHebheru nekuvasvitsa kuNyika Yechipikirwa. Chiratidzozve cheruponeso nerudzikinuro muna Kristu.

Mukuvona kwevanhu, vana vaIsraeri vakanga vapererwa, pasisina chavaingaita, zvinhu zvisisina kumira zvakanaka—zvekuti ivo pachavo, mavari, vakanga vasingagoni kuzvibatsira, zvaitoda simba redenga. Zvakangofanana nesuwo muchitema: toga, hatina zvatingazviitira. Tinotoda chimwe chinotopfuura zvakaitika muEkisodo. Uye tinacho: muchinjikwa waKristu, nezvaakatiitira po.

Zvakaitika vaIsraeri vachibuda munyika yeGosheni, zvinotaurwa muna Ekisodo 12, kusvika parwiyo rwaMosesi, rwekufara muna Ekisodo 15, zvinofadza kwazvo nekushamisa. Zviratidzo zvaMwari, nezvishamiso mukudzikinura ndizvo zvikuru. 

Asi kunyange izvi hazvingaenzani nezvatakaitirwa naKristu pamuchinjikwa, izvo zvakaitika paEkisodo zvinongova mumvuri wezvichavuya.

_*Dzidza chidzidzo ichi kugadzirira Sabata, August 9._