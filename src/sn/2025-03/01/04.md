---
title:  Vana Nyamukuta VechiHeberu 
date:   01/07/2025
---

Munhu haanganzwisisi bhuku raEkisodo asina kutanga aziva zviri muna Genesi. MaJudha akazoinda Egipita mushure menguva yekubudirira nerugare rukuru, pavakazobatwa hunhapwa. Asi Mwari haana kusiya vanhu vake vari mumatambudziko avo, kunyange dzimwe nguva zvakamboita saizvozvo. MaJudha akawanda akambopererwa. Asi munguva dzekushungurudzwa Mwari anovuya kuzovabatsira neruvoko runesimba. Tenzi wedu vanotikurudzira achiti: “Dana kwandiri pazuva rekutambudzika, ini ndichadzikinura, iwe ugondirumbidza” (Mapisarema 50:15). 

`Verenga Ekisodo 1:9–21. Ibasa ripi rakakosha rakaitwa navanyamukuta vaviri vakatendeka, uye nemhaka yei vachirangarirwa nguva dzose?`

Hakuna Farao anezita mubhuku raEkisodo. Vane zita rebasa “Farao” chete, zvinoreva kuti “mambo.” VaEgipita vaidavira kuti Farao aiva chimwari chepanyika, mwana wamwari Ra (kana Osiris kana Horus). Ra aitorwa sechimwari chikuru kwazvo muzvimwari zvose zveEgipita, chimwari chezuva. Asi nesimba rake rose iri, chimwari ichi chakatadza kumanikidza vananyamukuta kuita zvaipikisana nehana dzavo. Pasina zita rinopiwa raFarao, madzimai maviri anozivikanwa sa, Shiphrah naPuah (Ekisodo 1:15); vanokudzwa kwazvo nekuti vanotya Mwari. Zano raFarao anemwoyo wakaipa rinozvidzwa, Mwari achiteererwa (tarisawo Mabasa 5:29). Saka, Mwari akavaropafadza nemhuri dzavowo huru. Huchapupu hwakasimba sei. Madzimai aya, zvisinei nekusaziva zvehumwari zvakadini, vakaziva zvakanaka nekuzviitawo.

Farao avona kuti zano rake rakatadza, akaraira kuvurawa kwevanakomana vose vechiHeberu. Vaikandwa muRwizi Nairi, zvimwe sechipo kuchimwari chekuberekesa Hapi, chemurwizi Nairi. Ndiyo nguva yekutanga kuvuraiwa kweMaJudha nekuti aiva maJudha. Zvaiitirwa kuvakurira, kuparadza vanhurume vose, nekuisa madzimai murudzi rweEgipita, kupedza dambudziko rekuda kutorerwa hushe kwaFarao nemaJudha.

`Vananyamukuta vakaziva zvakanaka zvekuita vakazviita. Ndechipi chidzidzo chiripachena apa? `