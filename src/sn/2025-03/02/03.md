---
title:  Mutumwa WaJehova 
date:   07/07/2025
---

“Mutumwa waJehova akazviratidza kuna Mosesi mugwenzi raipfuta ari mumurazvo wemoto” (Ekisodo 3:2). Vakanga vari Ishe Jesu pachavo vaitaurirana naMosesi “kubva mugwenzi raipfuta” (Ekisodo 3:4). 

Usakanganiswa nemazwi anoti “mutumwa waJehova” kuti angareva Jesu Kristu. Izwi rekuti mutumwa rinongoreva “munhu atumwa” (chiHeberu mal’akh), uye zvinoinda nendima yacho kuti mutumwa uyu munhu here kana kuti mutsvene wekudenga (tarisa Maraki 3:1). Pane pakawanda muBhaibheri panonzi “mutumwa waJehova” zvichireva varanda vekudenga (semuenzaniso, Genesi 22:11, 15–18; Genesi 31:3, 11, 13; Vatongi 2:1, 2; Vatongi 6:11–22; Zakaria 3:1, 2). Mutumwa uyu waJehova haangotauri muzita raShe chete, asi ndiye Ishe Pachavo. Jesu mutumwa waMwari anotaura Shoko raBaba kwatiri. 

`Verenga Ekisodo 3:7–12. Ko Mwari akavudza Mosesi kuti aida kubatsira vaIsraeri kubva muhubatwa nemhaka yei?`

Kutambudzika kwevanhu vaMwari muEgipita kunotsanangurwa zvakasimba sekugomera nekurwadziwa kukuru kwekuda rubatsiro. Mwari akanzwa kuchema kwavo akaita hanya (Ekisodo 2:23–25). Akavati “vanhu vangu” (Ekisodo 3:7). Kureva kuti vasati vasvika Sinai kunosimbisa sungano, vakanga vatova vanhu vake kare, uye aizovagarisa zvakanaka nekubudirira (kana vaingamuteerera), munyika yeKenani sezvaakapikira madzibaba avo. 

Mwari akati kuna Mosesi aizomutuma kuna Farao kunoita zvaakanga achizomuudza chaizvo: “Saka simuka uinde kuna Farao unoburitsa vaIsraeri vanhu vangu muEgipita” (Ekisodo 3:10). Apazve, Mwari anovadaidza kuti “vanhu vangu.” 

Ibasa rakakosha zvakadini iro Mwari akapa muranda wake! Mosesi, akabva apindura nemubvunzo: “Ndini ani wo zvangu?” Kuratidza kunzwisisa zvaizoitika nekukura kwebasa rake, Mosesi anoshamiswa kuti munhu akaita saiye aingasarudzwa. Tatobva tavona chimiro chake, kuzvininipisa, nekunzwa asina kukodzera kunoita zvaakanga achidanirwa. 

`Ko hunyoro, nekuzvinzwa munhu “asina kukodzera,” zvakakosherei kumunhu anotsvaka kutevera She nekumuitira chinhu?`
