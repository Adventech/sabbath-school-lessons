---
title:  Gwenzi Rinopfuta 
date:   06/07/2025
---

Mosesi atizira kuMidia, akararama vupenyu hwakatinakei hake. Akawana mukadzi, akava nevanakomana vaviri, Gershom naEliezer (Ekisodo 18:3, 4), akavawo nhengo yemhuri huru yaJethro, vatezvara vake muprisita weMidia. Akapedza makore 40 akazorora zvake achifudza makwai, saDavidi (2 Sam. 7:8), achifarira kugara pamberi paMwari, nezvisikwa. 

Asi nguva yakanga isiri yekungoti Mosesi angonzwa kunhuwirira kwemaruva, zvikuru sei gavakava remurenje. Makore aya achifamba naMwari akamushandura akamugadzirira basa rekutungamirira. Mwari akashandisawo Mosesi munguva iyi yakanyarara kunyora, achisundwa nemweya, ndipo paakanyora mubhuku ekutanga-tanga munzvimbo yakanyarara iyi: Jobo naGenesi (tarisa Ellen G. White, PP, p. 251. Mosesi akagashira wo ruzivo rwakakosha kwazvo rwehondo huru, Kusikwa, Kupitiska kwevanhu, Murowe, madzibaba ekare nezano reruponeso rakakosha kupfuvura zvimwe zvose). Saka Mosesi akava nebasa guru kwazvo ruzivo rwakakosha rwaMwari mupenyu, Musiki wedu neMuraramisi, ruzivo rwezvinoitwa naMwari apo chitema chabvamburanya nyika. Bhaibheri neruponeso hazvina zvazvinobatsira kana pasina nheyo iyi yakakosha, yekufemerwa, Mosesi yaanotipa zvikuru sei mubhuku raGenesi.

`Verenga Ekisodo 3:1–6. Chii chakakoshera kuzvizivisa kwaMwari kuna Mosesi sa “Mwari waAbrahama, Mwari waIsaka, naMwari waJakobo”? `

Mosesi akavona kuti gwenzi raipfuta rakanga risingatsvi, saka akaziva kuti ichi chishamiso, zvakaita kuti avone kuti chaiva chiitiko chikuru chaiva pamberi pake. Paakaswedera pedyo, Tenzi vakamuudza kuti abvise shangu dzake senzira yekuremekedza kukuru nekuda kwehuvepo hwaMwari munzvimbo iyi. 
Jehova vakazvizivisa kuna Mosesi sa “Mwari waAbrahama, Mwari waIsaka, naMwari waJakobo” (Ekisodo 3:6). Jehova wakanga avimbisa madzibaba awa kuti vana vavo vaizogara nhaka yenyika yeKenani, chitsidzo chaizivikanwa chaizvo naMosesi. Saka, asati atombozvitaura, Mwari akanga atogadzira nzira kare yekuti Mosesi azive zvakanga zvichitevera uye nekukosha kwebasa raaizoita.

`Mosesi aida makore 80 asati asangana naMwari kugadzirira basa iri. Ko idi iri rinotivudzei nekukosha kwekutsungirira?`