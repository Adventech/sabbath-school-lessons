---
title:  Kupfuvudza Mwenje
date:   30/07/2025
---

Munyori wepisarema anotaura kuti vana vedu vangaziva sei Mwari nehanya yake kwatiri: “Rudzi rumwe rucharumbidza mabasa enyu kunerumwe; Vachadudzira zvamakaita zvinesimba” (Mapisarema 145:4). Mhuri imwe inofanira kutaura kune imwe mhuri nezvaMwari, nezvemabasa ake anoshamisa, nezvedzidziso dzake, zvose izvi kuitira kuti ruzivo rwezveBhaibheri ruinde kune rimwe zera.

`Verenga Ekisodo 12:24–28. Nderipi shoko guru raitwa apa?`

Vabereki ndivo vaiva vadzidzisi vekutanga muIsraeri uye vaifanira kutaurira vana vavo nyaya yeEkisodo. Zvakanga zvisingataurwi senyaya dzakaitika kare, asi sezvakatoika kwavari ivo, kunyange zvakaita kareko. Mukupemberera mutambo uyu, vaifanira kuratidza vukama nemadzibaba avo, uye nyaya iyi yekare yaifanira kuraramwazve ipapo. Baba vavo vaingati: “Ndakanga ndiri muEgipita, ndikavona kukurirwa kwezvimwari zveEgipita nematenda pavaEgipita, ini ndikadzikinurwa.” Mubhuku ra Ekisodo, zvakasimbisa kaviri kuti vabereki vaifanira kupindura vana vavo sei kana vobvunza nyaya yePaseka (tarisa Deuteronomio 6:6–8 naEkisodo 13:14–16). 

Zvakakosha kuvona kuti vaIsraeri vakanga vachiri muEgipita pavakuvudzwa nezvekupemberera kusunungurwa kubva muEgipita. Mhemberero yose, yaiva yekutenda. Vapedza kurairwa mafambire, “vanhu vakakotamira pasi vakanamata” (Ekisodo 12:27) Mudzikinuri, vakatevedza rairo yePaseka.

Mubhuku raDeuteronomio, vaIsraeri vakarangaridzwa kuti vaise nyaya iyi mumusoro mavo sezvakaitika kwavari. Tarisa kuti zvinotaurwa sezviri kuitika: “Baba vanhu vaiva maAramu aidzungaira, akainda Egipita nevanhu vashoma-shoma akagarko kusvika aita rudzi rukuru runesimba. Asi vaEgipita vakatimbunyikidza vakatitambudza, vachitipa mishumo yakawoma. Asi takachema kuna Jehova, Mwari wemadzibaba edu, Jehova vakanzwa izwi redu vakavona kutambudzika kwedu nekudzvinyirirwa. Saka Jehova vakatiburitsa neruvoko rwakatambanudzwa, nenzira inotyisa kwazvo nezvishamiso nezviratidzo. Akawunza panzvimbo ino akatipa nyika iyi, inoyerera vuchi nemukaka” (Deuteronomio 26:5-9).

Uyezve mukutaura nyaya iyi yePaseka kuvana vavo, vabereki vaivabatsira kurangarira zvavakanga vaitirwa naMwari, zvichibatsira anotaura neanovudzwa.