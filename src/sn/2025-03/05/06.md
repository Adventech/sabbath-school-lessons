---
title:  Kutonga Kutsvene
date:   31/07/2025
---

Verenga Ekisodo 12:29, 30 kuti Mwari akarova sei matangwe evaEgipita. Nemhaka yei Mwari akananga matangwe? (Tarisawo VaHebheru 11:28.)

Denda rekupedzisira revaEgipita rakawira pamatangwe. Kwaiva kutonga kutsvene pazvimwari zvose zveEgipita nepamhuri dzose dzaizvinamata zvisina maturo, zvairatidza zvidiso, neshungu nekutya kwevanhu. 

Sezvakaratidzwa mumatenda ekutanga, zvifananidzo izvi hazvina kugona kubatsira vanhu. Kusabatsira kwazvo kwakanyatsovonekwa, zvikuru sei padenga rechigumi- 10, iro rakaunza matambudziko akakurisisa kwazvo pavaEgipita. 

“Munyika yose yeEgipita chidadiso chemhuri chakanga chawisirwa pasi. Kudedera nekuwungudza kwakazara mumhepo. Mambo nevaranda, nezviso zvaitya, vakamira vakapererwa nekuda kwedambudziko guru iri.”—Ellen G. White, PP, p. 280.

Farao akamiririra simba guru reEgipita sechimwari cheEgipita, nemwanakomana wake wekutanga ainzi mwanakomana wechimwari. Isis mwarikadzi wekudzivirira vana vaduku; Heqet mwarikadzi waichengeta madzimai pakuzvara; Min chaiva chimwari chekuberekesa. Kunze kweizvi, kwaiva nezvimwe zvimwari zveEgipita zvakawanda zvekubereka. Zvose izvi zvakashaya simba pamberi paMwari mupenyu. Mosesi anoti: “Ndiani akaita semi, Haiwa Jehova, pakati pavamwari? Ndiani akaita semwi, mukuru muvutsvene, anemabasa anoshamisa, anoita zvishamiso?” (Ekisodo 15:11). Jethro akazopupurawo: “Zvino ndava kuziva kuti Jehova mukuru kupfuvura vamwari vose, nekuti akaita kune avo vakatambudzika Israeri” (Ekisodo 18:11).  

Kana takatarisa pana Ekisodo 1, vaEgipita vakanga vauraya matangwe evaIsraeri sezvakanga zvarairwa naFarao kushaisa Israeri simba, nekuvakurira nekuvaninipisa. Zvino Mwari anoranga nekurova matangwe evanakomana veEgipita. Zvakadyarwa nevanhu ndizvo zvavanokohwa. 

Sarudzo dzedu nezvatinoita zvinematuso. Uye idi rinorwadza, ratambosangana narowo isu, nderekuti hatisi isu toga tinorwadziwa nekuda kwekukanganisa kwedu. Vamwewo dzimwe nguva kunyange vasina mhosva, vanotambudzika nekuda kwezvakaipa zvatakaita isu. Ichi ndicho chimiro chezvivi.

`Munzira dzipi umo wakamborwadziwa nekuda kwezvivi zvevamwe? Kana kuti vamwewo vakatambudzika sei nekuda kwezvivi zvako? Ko tariro yedu iri papi?`
