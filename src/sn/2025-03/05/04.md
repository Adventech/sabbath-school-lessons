---
title:  Pesake
date:   29/07/2025
---

`Verenga Ekisodo 12:17–23. Ko ropa rinoita basa rei mumhemberero yemutambo uyu mutsva?`

Ropa remhuka ndiro rakakosha mumhemberero iyi. Avo vaipinda mumutambo uyu vaifanira kuisa ropa regwaiana pamagwatidziro edzimba dzavo. Kuratidza kutenda kwavo munaMwari, nekutenda kuti avadzikinura kubva kune zvaiwira avo vakanga vasina kuisa ropa. 

Inzira inesimba rakadini yekuratidza evhangeri! 

Gwaiana rePaseka rakanga risingafaniri kuva nechipomerwa, nekuti rainongedza kuna Jesu Kristu, “Gwaiana raMwari rinobvisa zvivi zvenyika!” (Johani 1:29). Ropa remhuka raiita basa rakakosha kwazvo: raimiririra kudzivirirwa nekuva chiratidzo chevupenyu panguva yerufu. 

“Ikozvino ropa richava chiratidzo padzimba dzamunogara. Zvinokana ndichivona ropa, ndichakupfuurai nepamusoro; denda harizokuparadzii pandinenge ndava kurova vaEgipita” (Ekisodo 12:13).

Vhangeri rose rakanga rakabatana nemhemberero dzePaseka nekuti dzakanga dzisinganongedzeri kurusunguko rwekubva muhuranda nekuinda kunyika, iyo Nyika Yechipikirwa, asi kuna Jesu Kristu nekuda kwezvivi zvedu nezvaakaitira vose vakaputirwa neropa rake. 

Mazana emakore apera Pauro anotarisa kumashure kumhemberero iyi, achibva anyora achiti: “Bvisai mbiriso yekare, kuti muve bundu idzva, sezvamusina muviriswa. nekuti Paseka yedu yakatibairwa ndiKristu” (1 VaKorinde 5:7).

Mbiriso yaishandiswa kugadzirira furawa yekubika zvakasiyana-siyana. Painotanga kutaurwa muBhaibheri, paiva pakugadzirira chingwa chisina mbiriso vusiku hwekubuda kwevaIsraeri kubva muEgipita. Mbiriso yaifanira kubviswawo mudzimba dzavo (Ekisodo 12:8, 15–20; Ekisodo 13:3–7). Apa, mbiriso yaiva mufananidzo wechitema (1 VaKorinde 5:6–8); saka, yakanga isingafaniri kushandiswa muvhiki yePaseka.

Chingwa chisina mbiriso mufananidzo waMessia asina zvivi, akakunda miidzo akazvipira vupenyu hwake nekuda kwedu (Johani 1:29, 1 VaKorinde 5:7, VaHebheru 4:15). “Chisumbu chehisopu,” umo mainyikwa ropa, chaimiririra nyasha dzaMwari dzinochenesa (Mapisarema 51:7). Saka munguva yose yePesaki, basa raJesu rekudzikinura rairatidzwa.

`Ko idi rekuti zvakatora ropa raJesu, Mwari Pachake, kubvisa zvivi zvedu rinotidzidzisei nekuipa kwechitema?`