---
title:  Jethro
date:   13/08/2025
---

Mosesi akashanyirwa naJethro, baba vemukadzi wake, anonziwo Reueri (Ekisodo 2:18). Jethro akavuya nemukadzi waMosesi, Zipporah, nevanakomana vake vaviri Gershom naEliezer. Mosesi paakanzwa kuti vaiva vachivuya, akainda kunovachingamidza.

`Verenga Ekisodo 18:1–27. Ndezvipi zvikamu zvikuru zvakaitika munhoroondo yerudzi apa?`

Jethro kavuya nekuti akanga anzwa nezvekudzikinura kwaMwari kunoshamisa kwaakaitira vaIsraeri. Mosesi akarondedzera Jethro zvose “zvose izvo Jehova vakaita kuna Farao nevaEgipita nekuda kwevaIsraeri nematambudziko avakanga vasangana nawo munzira nekudzikinurwa kwavaitwa naJehova” (Ekisodo 18:8).

Jethro akarumbidza Mwari nekupindira kwake kunoshamisa nekuda kwevanhu vake akati, “Jehova ngaakudzwe wakakurwirai pamavoko evaEgipita, nepamavoko aFarao, iye akarwira vanhu pamavoko avaEgipita. Zvino ndinoziva kuti Jehova mukuru kuvamwari vose pachinhu icho chavakazvikudza nacho kwavari” (Ekisodo 18:10, 11). 
Zvatinovona apa muenzaniso wemabasa aMwari pakati pevanhu vake akava chapupu kunyika dzose kuti ndiye Mwari wezvokwadi nezvaanokwanisa kuitira vanhu vake.

Panguva iyo Jethro paakadzidza nezvaMwari wezvokwadi, iyewo akanga anezano raaida kupawo kuvanhu vaMwari: zano rinehuchenjeri rinobatsira. Mosesi aifanira kuronga nzira yematongerwe emhaka nemirairo yekururamisira. Aidavo vatongi vakazvipira vakatendeka, vanhu vanehunhu hwakanaka. Jethro akanyatsotsanangura zvaidiwa achiti: (1) varume vanotya Mwari; (2) vakatendeka; uye (3) vanovenga fuma yakaipa. Vanhu vane chimiro chakanaka vaifanira kutonga zviuru, mazana, makumi mashanu negumi. Munzira idzi, mutoro waMosesi wekutungamira waireruka, iye otarisana nezvinhu zvakakosha. Vanhu vaibva vabatsirika chaizvo. 

Mosesi akagashira zano raJethro revuchenjeri (Ekisodo 18:24) akagadza vatungamiriri vemabasa akasiyana-siyana (tarisawo Deuteronomio 1:9–18). 

`Mosesi aingadai akaramba zano remutana uyu nekumuudza kuti aite zvaakanga afambira. Haana kuramba. Zvidzidzo zvipi zvakakosha zvatingadzidza kubva mukuteerera zvaibva kumunhu akanga asiri muHeberu?`