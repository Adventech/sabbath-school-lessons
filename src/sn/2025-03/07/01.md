---
title:  Chingwa Nemvura Yevupenyu 
date:   09/08/2025
---

### Verenga Kugadzirira Chidzidzo Chevhiki Ino
Ekisodo 15:22–16:36, Genesi 3:1–6, Ekisodo 17:1–7, 1 VaKorinde 10:4, Ekisodo 18:1–27, 1 VaKorinde 10:11.

> <p>Chemusoro:</p>
> “Zvino Jehova akati kuna Mosesi, ‘Munoramba kuchengeta mirau yangu kusvika riiniko? Tarirai Jehova zvaakakupai Sabata, naizvozvo unokupai zvekudya zvamazuva maviri nezuva retanhatu; mumwe nemumwe wenyu ngaagare kwaagere, kurege kuva nemunhu unobuda kwaagere nezuva rechinomwe. Vanhu vakazorora nezuva rechinomwe” (Ekisodo 16:28–30).

Vabuda muEgipita, Israeri yakafamba rwendo rusingazivikanwi kuinda kuNyika Yechipikirwa. Vanhu vakafamba mutunhu wakawoma kwazvo, kuti vadzidze zvidzidzo zvakati kuti. Jehova aivatungamirira ane hanya navo; hongu, aida kuvabatsira kukura, asi vanofanaira kudzidza kuzvidzora, kuzvibata, kuzvipira, kusava nechindini, kuvimba naJehova, nekuteerera zvikuru.

Mosesi aiva mutungamiriri anovonekwa, saka vanhu vaifanira kumutevera muhutungamiriri hwake kuti vakunde. Zvakanga zvakavakoshera kugara pamwechete, vachishandidzana semhuri imwechete, nekubatsirana. Kwaiva nezvipingaidzo zvakawanda mberi. Saka kukura kwavo pamweya kwaiva kwakatsamira panezvavaiita mumatambudziko aya nekuteerera kwavo Mosesi, zvikuru sei apo matambudziko aikura.

Chirevo chakajairika chechiChaina chinoti “rwendo rwemamaira chiuru runotanga nenhano imwechete” chaiva chechokwadi kwavari, saka vaifanira kuvimba nekutungamirira kwaShe nenhano imwe neimwe. Asi sezvatinovona matambudziko makuru kwazvo, havana kudzidza zvidzidzo izvi nenzira yakareruka. 
Asivo ndiani anodzidza?

_*Dzidza chidzidzo ichi kugadzirira Sabata, August 16._