---
title:  Mipiro YeMweya
date:   22/09/2025
---

`Verenga Ekisodo 35:4–36:7. Ndezvipi zvidzidzo zvakatikoshera isu nhasi?`

Pane zvinhu zvakawanda zvaidiwa kuvakisa tabernakeri, zvakapiwa nevanhu vaMwari vaida kupa, vakapa nemwoyo inoda nemufaro. Vakapa ndarama, sirveri, ndarira, micheka yakaisvonaka, nematanda eakashiya, nemafuta emiorivi, nezvinonhuwirira nezvimwe zvose zvaidiwa. Vanhu vakavuya kuzopa simba ravo, nekuti zvakawanda zvaidiwa kugadzirwa nehumhizha hwezvinhu izvi nebasa rakanakisisa patende nemidziyo yematanda. Nevasonivo vairukira nguvo dzevaprisita zvaidiwa, avo vaizoshumira muTaberinakeri, nezvemuprisita mukuru, aiva nenguvo dzakanakisisa dzaisanganisira chifunhiro chechifuva nebanhire.
 
Mwari akaropafadza vaIsraeri zvikuru kuburikidza nezvipo zvavakapiwa nevaEgipita pavakabuda muEgipita. Zvino wakanga wava mukana wavo wekupavo kutenda kwavonekuda kwetsitsi nesimba rekutungamirira kwaMwari, nemwoyo yavo ikabatwa kukupedzisa basa iri mumbiri yake.

Vanhu vaipa nemufaro zvekuti Mosesi akapedzisira ati: “Vanhu vapa zvakawandisa” (Ekisodo 36:5). Saka, Mosesi akabva avamisa kuti vachirega kupa, “nekuti zvavakanga vave nazvo zvaiva zvatowandisa zvekupedza basa rose” paTaberinakeri (Ekisodo 36:7).

Kuburikidza nekutungamirira kweMweya Mutsvene, Mwari akapa nekusimbisa vanhu kuvaka Taberinakeri nehumhizha. Bezareri naAhoriabi, nevamwewo “vakazadzwa. . . neMweya waMwari” (Ekisodo 35:31), kureva kuti vaiva nehumhizha, nenjere neruzivo rwekugadzira basa rakanaka. Raiva basa guru kwazvo saka raifanira kuitwa sezvakanga zvarairwa Mosesi naMwari. 

Zvakakosha kuvona kuti chipo cheMweya Mutsvene chaiva nechekuita nezvaikwanisa kuitwa nevanhu vakasiyana-siyana, vaidiwa kushanda paTaberinakeri. Kuzadzwa neMweya hazvisi zvemishonga uye hazvirevi kuti pane masimba akatsanangurika anopinda mumunhu. Kupedzisa basa raMwari, Mwari anovapa simba zvinowirirana nezvaanoda kuti zvibude zvakanaka.

`Ndezvipi zvipo zveMweya zvawakagashira pawakazadzwa neMweya Mutsvene? Rangarira kuti zvipo zveMweya zvinovonekwa bedzi kana uchisakurira zvibereko zveMweya muvupenyu hwako (VaGaratia 5:22, 23).`