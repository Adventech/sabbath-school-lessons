---
title:  Chisungo Chesungano
date:   24/08/2025
---

PaSinai, nekupa mutemo, Mwari akaisa hwaro hwekudzidzisa vanhu vake kuti, kuburikidza nekubatana naye, vaigona kurarama muutsvene. Asi mirairo yemutemo yaifanira kuraramika mazuva ose, saka Mwari akavawedzera mimwe mitemo, iyo inonzi “Chisungo Chesungano.” Rakanga riri basa revatongi kuchengetedza mirairo iyi nekuiita zvakanaka. 

“Pfungwa dzevanhu dzakapofumadzwa nekuderedzwa nehunhapwa nechihedheni, dzakanga dzisina kugadzirira kufarira matuso akanaka aizowanikwa nekuda kwekuchengeta zvakatemwa naMwari. Kuti Mirairo Inegumi inyatsonzwisiswa zvakazara nekusimbiswa, zvimwe zvirevo zvakapiwa, zvichiratidza nekuiisa mirairo yaMwari, Mirairo Inegumi mukurarama. Mitemo iyi yainzi zvakatemwa, zvose nekuti yakagadzirirwa muvuchenjeri husingaperi nekururamisira nekuti vatongi vaifanira kupa zvirango nenzira iyi. Kusiyana kwazvo neMirairo Inegumi, hazvina kupiwa pachena asi kuna Mosesi pake oga, uyo aifanira kuzvizivisa kuvanhu.”—Ellen G. White, PP, p. 310.

`Verenga Ekisodo 21:1–32. Ndeipi mirairo yakapiwa nezvenhapwa dzechiHeberu, kuvuraya mumwe munhu, nekukuvadzana kwemuviri?`

Zvisungo zveSungano zvinotsanangurwa muzvitsauko zvakawanda (Ekisodo 21:1–23:19). Zvose izvi zvakaisirwa kudzivirira kuwanda kwezvakaipa nekugadzira kugarisana zvakanaka. 

Mitemo yehunhapwa yaiva yakatsanangurika uye haifaniri kukanganisa kunzwisiswa nezvakaipa zvaiitirwa dzimwe nhapwa munguva idzi nedzakatevera. Nhapwa dzechiHeberu dzaiva dzakachengetedzwa dzichikosheswa. Munguva dzekumashure nenguva idzi wo, varanda nenhapwa vaiva zvinhu zvemunhu, uyo aigona kuita zvaada navo. Asi mirairo yeBhaibheri kune rumwe rutivi yairaira zvakasiyana. Vuranda hwaiva hwemakore 6 chete (Ekisodo 21:1, 2; Jer. 34:8–22), uye mugore rechi 7, nhapwa dzose dzaisunungurwa kunze kwekuti kana munhu asingadi zvake achida kugara natenzi wake. Vatenziwo vaifanira kupa nhapwa dzavo zororo reSabata (Ekisodo 20:9, 10) nekuvapa zvose zvinodiwa mukurarama kunotarisirwa. 

`Kana nepo munyika zhinji hunhapwa hwakabviswa, munzira dzipi umo kaitiro kacho kachirikuitwa nevamwe, uye tingaitei nazvo, nepatinokwanisa napo, kurwisa huipi uhu?`
