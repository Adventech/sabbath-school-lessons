---
title:  Kuzadzwa NeMweya WaMwari
date:   04/09/2025
---

Mwari vakaraira Mosesi zvose zvaidiwa kugadzirira marusando emutabernakeri. Vaprisita vaifanira kuva nenguvo dzehuprisita, asi muprisita mukuru aifanira kupfekawo efodhi yakatsanangurika yaiva nemazita evanakomana vaIsraeri. Aipfekwo chifunhiro chechifuva, icho chaiva neUrimi neThummimi chaigara pamwoyo wake (Ekisodo 28). Vaprisita vose vaifanira kutsaurwa parutivi nenzira yakatsanangurika (Ekisodo 29). Zvimwezve zvaifanira kuchenjererwa mukugadzira zvaiva artari yezvinonhuwira, bhavhu rekugezera, mafuta ekuzodza, nerusenza (Ekisodo 30).

`Verenga Ekisodo 31:1–18. Nderupi rubatsiro urwo Mwari akapa kuruzivo rwezvaidiwa mutabernakeri nemarusando emo zvaiita kuti ive yakanaka uye zvichiitwa nenzira kwayo?`

Kekutanga muMagwaro, mumwe anoverenga kuti Mwari anozadza munhu neMweya waMwari. Ko izvi zvinorevei? Bezareri akapiwa simba remabasa ekugadzira nehumhizha nhumbi dzemutabernakeri. Akazadzwa, nehumhizha, kunzwisisa, neruzivo, nezvaida kuitwa. Pamusoro pazvo Mwari akapawo Aholiabi nevamwe vapfuri Mweya mumwechete uyu kubatsira mubasa iri.

Pakati pehumhizha hwese uhu, Sabata raMwari rinopiwa sechiratidzo pakati paMwari nevanhu vake kuti ndiye anovaita vatsvene. Kureva kuti kuchengetwa kwezuva rechinomwe kwakabatana nekuitwa vatsvene. Ezekieri akazvitaura mberi uko achiti: “Ndakavapawo maSabata angu, kuti chive chiratidzo pakati pangu navo, kuti vazive kuti ndini Jehova anovaita vatsvene” (Ezekieri 20:12). 

Sabata haisi chirangaridzo chekuti Jehova Musiki wedu chete (Genesi 2:2, 3), Mudzikinuri, naMwari wedu (Deuteronomio 5:15; Marko 2:27, 28) asi Ndiye Mutsvene. Anoshandura vanhu nehuvepo hwake; kuburikidza naMweya wake neShoko vanokura kukuratidza chimiro cherudo, chemutsa nechekuzviramba, nekuregerera. 

Huvepo hwakapedzisira nekupiwa kweMirairo Inegumi kuna Mosesi (Ekisodo 31:18). Mwari Pachavo vakainyora nekuipa iri matombo maviri (Ekisodo 31:18, Deuteronomio 9:9–11). Yaifanira kuiswa muNzvimbo Tsvene-tsvene, muAreka yesungano, yaiva pasi pechigaro chenyasha (Ekisodo 25:21).

`Mazwi anoti “chigaro chenyasha” anobva muizwi rechiHeberu rinoreva “kucheneswa” Saka chagaro chemutsa chaiisirwei pamusoro peMutemo waMwari? Ndeipi tariro yatinovona apa? `