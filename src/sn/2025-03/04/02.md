---
title:  Mwari Achikwikwidzana Nezvimwari 
date:   20/07/2025
---

`Verenga Ekisodo 7:8–15. Ndezvipi zvidzidzo zviripakusangana kwekutanga kwaMwari weVaHebheru nezvimwari zveEgipita?`

Hondo dzaizotevera dzaizova pakati paMwari mupenyu “nezvimwari” zveEgipita. Chakakonzera kuipisisa kwenyaya iyi ndechekuti Farao akazvitora sechimwewo chezvimwari izvi. Mwari haana kurwisana nevaEgipita kana neEgipita pachayo, asi nezvimwari zvikadzi nezvikono zvainamatwa nevaEgipita zvaipfuvura 1,500. Vhesi remuBhaibheri riripachena: “Ndichatonga zvimwari zvose zveEgipita: Ndini Jehova” (Ekisodo 12:12). Pamberi apo pfungwa iyi inotsimbidzirwa zve, apo rwendo rwevaIsraeri rwekubva Egipita runotaurwa nezvarwo: “Jehova vakanga vaunza rutongo pamusoro pezvimwari zveEgipita” (Numeri 33:4). 

Muenzaniso werutongo pazvimwari unowanikwa nechishamiso chetsvimbo ichishanduka kuita nyoka (Ekisodo 7:9–12). MuEgipita, chimwari chechikadzi cheUraeusi Wadjeti chaipiwa mufananidzo wenyoka inonzi mvumbi ndicho chaiva nesimba pamusoro peEgipita yeZasi. Mufananidzo wemvumbi waivonekwa pakorona yaFarao, sechiratidzo chesimba, humwari, hushe nesimba dzvene nekuti chimwari ichi chaisvipira vuturu pavavengi vacho. VaEgipita vaidavirawo kuti nyoka tsvene iyi yaizotungamira Farao kana abva muvupenyu huno. 

Pakashandura tsvimbo yaAaroni kuita nyoka ikadya dzimwe nyoka dzose pamberi pamambo, hukuru nesimba zvaMwari mupenyu pamusoro pan’anga dzeEgipita nevavuki zvakaratidzwa. Chiratidzo chevukuru hwaFarao hachina kungokurirwa chete, asi Aaroni naMosesi vakachibata mumavoko avo (Ekisodo 7:12, 15). Apa pakaratidzwa simba raMwari pamusoro pereEgipita. Mosesi, semumiririri waMwari, akaratidza simba rakakura kupfuvura “chimwari” Farao pachake.

Zvakakoshazve kuvona kuti VaEgipita vekare vaiti chimwari kunyoka, Nehebkau (“chinesimba pausoro pemweya”), chaifanira kuyereswa, kudiwa nekunamatwa. Mungano dzaidairwa, nyoka iyi yakanga inesimba guru kwazvo rekumedza mvumbi 7. Saka Mwari akataura nevaEgipita kuti hachisi chimwari chenyoka chine simba nechikuriri. Mushure mekuratidzira uku kune simba zvakadai, vakazvinzwisisa zvakasimba kwazvo.

`Ko tingabvumira Jehova sei kuva nesimba rose pamusoro “zvimwari” zvipi nezvipi zvinoda kutonga muvupenyu hwedu? `
