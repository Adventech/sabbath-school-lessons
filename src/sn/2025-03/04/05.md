---
title:  Nhunzi, Zvipfuyo Nemamota 
date:   23/07/2025
---

`Verenga Ekisodo 8:20–9:12. Ko nyaya iyi inoburitsa sei chidzidzo chekuti zvisinei nekuvapo kwesimba raMwari, vanhu vanongova nerusununguko rwekusarudza kumuramba?`

Mwari weEgipita Uatchit akanga ari chimwari chenhunzi inobhururuka inogara mushanga dzemadhaka. Chimwari Khepri (chezuva rinobuda, chekusika, nechekuberekwazve) chaiva nemufananidzo wemusoro wechipembenene/ngoko. “Zvimwari” izvi zvakakurirwa naJehova. Munyaya iyi (Ekisodo 8:20–24), apo maEgipita airwadziswa, VaHebheru vaiva vakachengeteka. Hakuna kuzovazve nedenda rakavabata. 

Zvose izvizve yaiva nzira yaMwari yekuedza kubatsira Farao kuti azive kuti ‘Ndini Jehova panyika” (Ekisodo 8:22). 

Saka Farao akatanga kukumbira zvaaifunga zvaingabatsira. Asi hazvina mubvunzo kuti zvinhu zvakanga zvavakuramba zvichiwomesesa. Akanga ava kubvuma kuti Israeri inamate Mwari wavo nekumubaira zvipiriso, asi vachizviitira munyika yeEgipita (Ekisodo 8:25). Zvaaida zvakanga zvisingaiti nekuti dzimwe mhuka dzaizobairwa dzaiyera muEgipita, saka kudzibaira zvaigona kukanganisa rugare rweVaHebheru. Uyezve iri rakanga risiri zano raMwari kuvaIsraeri. 

Panguva imwechete iyi, denda rinotevera (Ekisodo 9:1–7) rinobata zvipfuyo. Hathor, chimwari chechikadzi cheEgipita cherudo nekudzivirira, chaimiririrwa nemusoro wemhou. Chimwari chebhuru remombe Apis chaizivikanwa wo chaizvo uye chichiremekedzwa chiazvo muEgipita. Saka, mudenda rechishanu, kune zvimwewo zvimwari zvakawanda zvakakurirwa pakafa zvipfuyo zveEgipita. 

Mudenga rechitanhatu (6) (Ekisodo 9:8–12), kukurirwa kukuru kwaIsis, chimwarikadzi chemishonga, nevuchenjeri, kunovonekwa. Tinovona kukurirwa kwaSekhmet (mwarikadzi wehondo newezvirwere) naImhotep (chimwari chemushonga nekupora). Zvinotadza kudzivirira vanozvinamata. N’anga nevavuki havachakwanisi kumirawo mudare zvinoratidza kusakwanisa kurwisana neMusiki wedenga nenyika.

Kekutanga munyaya iyi vhesi rinoti “Mwari akawomesa mwoyo waFarao” (Ekisodo 9:12). Zvinoreva kubvumira kwaMwari kuti tikohwe zvinobva musarudzo dzedu dzekuramba Mwari.

`Dambudziko raFarao rakanga risiri renjere; aikwanisa kuita sarudzo yakanaka. asi dambudziko rake raiva remwoyo. Saka izvi zvinotidzidzisei nekungwarira kuchengeta mwoyo yedu?`
