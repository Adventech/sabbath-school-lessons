---
title:  Kudzidza Kuinda Mberi
date:   25/07/2025
---

“Vanhu vaMwari vakabvumirwa kuvona hutsinye hwakaipisisa hweEgipita, kuti vasanyengerwa nehupenzi wekunamata zvifananidzo. Mukushanda kwake naFarao, Jehova vakaratidza ruvengo rwavo rwezvifananidzo uye chidiso chavo chekuparadza hutsinye nekudzvinyirira. . . .  Kwakanga kusina simba risingabvi kuvanhu rakawomesa mwoyo wamambo. Mwari vakapa Farao mukana wekuvona simba redenga, asi mambo akasindimara nekuvona chiedza. Kuratidzwa kose kwesimba risingaperi kwaakaramba, kwakanyanya kuwedzera kupanduka kwake. Mbeu dzekupanduka dzaakanga adyara paakatanga kuramba zvishamiso zvekutanga, dzakapa goho radzo.”—Ellen G. White, Patriarchs and Prophets, p. 268.

“Zuva nemwedzi zvose zvainamatwa muEgipita; munguva dzisinganzwisiswi idzi vanhu nezvimwari zvavo vakarohwa vose nesimba rakanga richirwisana nekutapwa. Asi nekutyisa kose uku, rutongo runoratidza nyasha dzaMwari nekusada kwake kuparadza. Aipa vanhu nguva yekufungisisa nekutendevuka asati avasvitsa padenda rekupedzisira rinorwadza kwazvo.”—Patriarchs and Prophets, p. 272.

**Mibvunzo Yekutaurirana**:

`Fungisisa nemubvunzo wekuti nei Farao akazviregera achiwoma mwoyo, pamberi pezvose izvi zvaifanira kumubatsira kuita sarudzo yakanaka yekuti abvumire vanhu vaende—asi akashinga kuramba. Ko munhu angasvika pakuzvinyengera zvakadai sei? Ndeipi yambiro yatinofanira kuzviwanira yekugona kusvika pakuwomesa mwoyo yedu zvekusvika pakuzviparadza tichiramba kuita zvakanaka zviripamberi pedu chaipo nguva dzose? Ndevapi vamwevo muBhaibheri vakakanganisawo saizvozvo? Imbofunga nezvaJudhasi.`

`Pane imwe nguva pakati pekuparadzwa, uko Farao akanga akonzera panyika yake nevanhu vake, akatomboti “Ikozvino ndatadza; Jehova vakarurama, asi ini nevanhu vangu hatina kururama” (Ekisodo 9:27). Kana nepo kwaiva kurevurura kwakanaka kwazvo panguva iyo, tinoziva sei kuti kwakanga kusiri kurevesa?  `