---
title:  Miromo Isina Kudzingiswa
date:   16/07/2025
---

Jehova zvechokwadi vakanga vapa Mosesi zvitsidzo zvakasimba kwazvo nezvaaizonoita. Kana nepo izvi zvakakurudzira Mosesi, kurudziro yake yakava yenguva duku kwazvo, nekuda kwekagashiriro kevanhu vake.

`Verenga Ekisodo 6:9–13. Chii chakatevera kuitika, uye ndezvipi zvidzidzo zvatinogona kudzidza kubva munyaya idzo nezvekukuhuniswa nematambudziko muvupenyu hwedu?`

VaHebheru vakaremererwa zvikuru nenhamo yavo, nemabasa akawoma zvekuti havana kuteerera kumashoko aMosesi ekusimbisa ekuti Mwari aizozadzisa zvaakavimbisa Vakazvimirira kwenguva refu kwazvo, apa tarisiro yavo haisati yazadziswa. Ko nhasi zvingasiyana sei? Vakanga vave kurasikirwa netariro nemwoyo, zvakanyanyisa kekutanga muvupenyu hwavo, kubva pavakanga vavona tariro yerudzikinuro.

Asiwo ndiani asina kumbosvikirwa nenguva yakadai? Ndiani asina kumbokuhuniswa, kutsikirirwa nenhamo, kusagutsikana—kana kumbonzwa asiiwa naMwari? 

Rangarira nyaya yaJobo? Ko Asafi, muimbi wemapisarema akanetsekana nepfungwa yekubudirira kwevasakarurama nekutambudzika kwevakarurama. Asi, zvisinei nekutambudzika kwake, Asafi mumwe anekupupura kwakanaksisa kwekutenda: “Kunyange zvakadaro ndinoramba ndinemi; Makabata rovoko rwangu rurudyi. Muchandiperekedza nezano renyu, ndokuzondigamuchira pakubwinya. Ndianiko kudenga, kana musiimwi? Nepasi hapana wandinoda kunze kwenyu. Nyama yangu nemwoyo wangu zvinopera; asi Mwari ndiye dombo remwoyo wangu nemugove wangu nekusingaperi” (Mapisarema 73:23–26).

Kuburikidza nenhoroondo tsvene, Mwari akasimbisa vanhu vake kuti achava navo (Isaya 41:13, Mat. 28:20). Anovapa rugare rwake, kunyaradza kwake, uye anovasimbisa mumatambudziko evupenyu hwavo (Johani 14:27; Johani 16:33; VaFiripi 4:6, 7). Nzira yesungano, “ ‘Ndichakutorai sevanhu vangu, Ini ndachava Mwari wenyu’ ” (Ekisodo 6:7), inoratidza vukama hwakasimba uho Tenzi vanoda kuita nevanhu vavo.

`Fungisisa mazwi ekuti, “ ‘Ndichakuitai vanhu vangu, uye ndichava Mwari wenyu’ ” (Ekisodo 6:7). Kana nepo zvaireva vanhu vose, ko izvi zvinorevei kune mumwe nemumwe wedu, uye vukama uhu hunofanira kuvonekwa sei mazuva ose? (Tarisawo 2 VaKor. 6:16.)`
