---
title:  Kutanga Zvakaipa
date:   14/07/2025
---

Kana nepo Mosesi akaziva kunyange kubva pakutanga kuti kwaakanga atumwa naJehova zvinhu zvaisazova nyore (chiri icho chikonzero chekuda kuramba kwake), akanga asinganyatsoziva chaizvo izvo zvaizoitika.  

`Verenga Ekisodo 5:3–23. Chii chakanyorwa munezvakabuda pakatanga Mosesi naAaroni kusangana naFarao?`

Vasati vainda kunaFarao, Mosesi naAaroni vakawunganidza vakuru vevaIsraeri, vakavaudza mashoko aMwari, vakavaratidza zvishamiso zvaMwari, izvo zvakakonzera kuti vaIsraeri vatende kuti Jehova vaizovadzikinura kubva muvuranda. Saka, vakashumira Jehova (Ekisodo 4:29–31). Pakatairisirwa zvikuru chaizvo: Jehova vaingozodzikinura VaHebheru kubva muvuranda! 

Apo Mosesi akainda kuna mambo weEgipita neshoko rakabva kuna Mwari, zvinhu kuvaIsraeri zvakabva zvatoshatisisasa.  Kushungurudzwa kwakawedzera, mishumo yavo yezuva nezuva yakawedzerwa nechisimba. Vakapomerwa vusimbe; vakabatwa nehutsinye hwakanyanyisa; kushanda kwavo kukarwadza nekuwoma kupfuvura kare. 

Vatungamiriri havana kufara nazvo, uye kutaurirana pakati pavo naMosesi naAaron kwakaipisisa, (sezvatichavona pamberi) zvaingoratidza kunetsana kwaizovapo pakati paMosesi nevanhu vake kwemakore aitevera.

`Verenga Ekisodo 5:21, ugozviisa pachinzvimbo chevarume ava pavaitaurirana naMosesi naAaroni. Nemhaka yei vakataura zvavakaita?`

Hazvina kuwoma kuona chikonzero nei vakatsamwira Mosesi (“Jehova ngavakutarise vagokutonga nekuda kwezvawakonzera,” vakadaro). Vakanga vafunga kuti Mosesi akavuya kuzovadzikinura kubva muEgipita, asingakonzeri kuti vupenyu hwavo pasi peVaEgipita hutowomesesa.
Saka, pane kuti vatarisane nevaEgipita, Mosesi naAaroni vakanga vave kunetsana nevanhu vekwavo wo.

`Ndedzipi nzira dzaungataurirana nevatungamiriri vekereke yepenyu kana pakaita kusawirirana, kuchavapo hako?`
