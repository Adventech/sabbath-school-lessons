---
title:  Kuti Ndikuzivei 
date:   15/09/2025
---

`Verenga Ekisodo 33:12–17. Ko Mosesi akakumbira kudzidziswei naJehova? Nemhaka yei akakumbirisa huvepo hwaMwari murwendo?`

Kukura kwaMosesi muna She kwakaitika zvakanaka. Akaswedera pedyo naJehova akatsvaka kuratidza chimiro chaMwari. Rimwe zuva paaitaura naMwari mutende rekusongana, Mosesi akabva angoziva kuti akanga asingazivi Mwari, akabva akumbira chinhu chimwechete: “Chindiratidzai henyu nzira dzenyu, kuti ndikuzivei” (Ekisodo 33:13). Mosesi akanga achitsvaka kunzwisisa Mwari zvirinani. Akavona kuti paaiziva zvimwe nezvaTenzi, akavona kuti aiva nezvimwewo zvaaida kuziva nazvaMwari. Akaziva zvaaida uye nemwoyo wose akatsvaka kumuziva zvirinani. Mwari akamupa zvaaida.

Nekutarisa panezvakaitika kuna Mosesi kusvika pano, tinogona kuvona kuti Mosesi akapinda sei muvukama hwakasimba naJehova nekukura kwake pamweya. 

Pakutanga, Mosesi akakwira mugomo “akainda kunaMwari” (Ekisodo 19:3). Akabva aenda “pamusoro pegomo” (Ekisodo 19:20) akazosvika pagore, “akaswedera kurima guru” umo munogara Mwari (Ekisodo 20:21). 

Pane imwe nzvimbo, “Mosesi akapinda mukati megore” maiva naMwari, akagara naMwari kwemazuva makumi mana nehusiku makumi mana (Ekisodo 24:18). Mumazuva aya makumi mana, Mwari vakapa Mosesi zvipo zviviri: (1) chipo cheMirairo Inegumi yakanyorwa naMwari Pachake pamahwendefa maviri, akavezwa naye (Ekisodo 24:12), uye (2) rairo dzekavakiro ketabernakeri (tarisa Ekisodo 25–31). 

Akazopedzazve mamwe mazuva nehusiku hwacho anaShe, achikumbirira vatadzi (Ekisodo 32:30–32, Deuteronomio 9:18). 

Kunyange mushure maizvozvo, Mosesi akatsvaka kuziva chimiro chaMwari nenzira dzakasimba, Mwari ndokumupa zvaingamubatsira kunzwisisa Mwari. Ruzivo urwu rwaidiwa naMosesi rwakanga rusiri rwemumusoro asi rwemashandiro ake. Makore akawanda mberi uko, Jesu aizoti: “ Vupenyu husingaperi ndiho, kuti vakuzivei imi, Mwari uri woga wazvokwadi, naJesu Kristu, wamakatuma” (Johani 17:3). Aingaitei zvimwe, zvekuti Mosesi amuzive zvaingapfuura kuti Mwari Pachake ave munhu?

`Unoziva Mwari here, kana kuti unongoziva nezvake chete? Chii chakasiyana pazvinhu zviviri izvi?`
