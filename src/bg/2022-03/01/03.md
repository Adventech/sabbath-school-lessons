---
title: Местоположения по време на пътуването
date: 27/06/2022
---

> <p></p>
> „ Води ме през прави пътеки заради името Си ” (Псалми 23:3).

Представете си пред вас да са се опънали „правите пътеки” ( Псалми 23:3 ), простиращи се към хоризонта. Не можете да видите края, но знаете, че там е домът, Божият дом. Когато се загледате малко по-близо до себе си, виждате ли накъде води пътят? Ясно можете да видите някои места, но други участъци са напълно замъглени от големи или опасни препятствия. Понякога пътят изчезва зад някой планински хребет. Някои участъци се изминават с лекота; други са трудни. Точно така е било и при пътуването на Израил от Египет към Обетованата земя, по същия начин е описано и в псалома.

`От Псалом 23 посочете местоположенията, през които Давид вижда овцете да преминават, когато следват правите пътеки и се придвижват към дома Господен.`

Но защо тези пътеки са наречени „прави пътеки” или „пътища на правдата” (в някои преводи)? Ето четири важни причини. Първо, те са прави пътеки, понеже водят към правилното място – дома на Пастиря. Второ, те са прави пътеки, защото ни поддържат в хармония с правилната Личност – самия Пастир. Трето, пътеките са прави, защото ни възпитават да бъдем правдиви хора – също като Пастиря. Четвърто, те са прави пътеки, защото ни дават правилното свидетелство – когато ставаме правдиви хора, ние отдаваме слава на Господа. Те са „прави пътеки” или „пътища на правдата”, независимо дали пътуването по тях е лесно, или трудно.

Важно е да осъзнаем, че когато Бог ни води, това не е просто въпрос на доставка на пратка до дадено местоположение. Не е просто водителство и закрила. Както много други примери в цялата Библия, при които Бог води народа Си (независимо дали Авраам чрез обещанията, или Израил чрез огнен или облачен стълб), когато Той води, винаги възпитава Своя народ в правда.

`Доколко си давате сметка, че праведността е приоритетът на Пастиря за живота ви? Как изпитанията могат да променят живота ви така, че по-добре да отразявате характера на Христос?`