---
title: Разширено изучаване
date: 01/07/2022
---

Прочетете от Елън Уайт: гл. „Мисионери в дома” в кн. „Свидетелства към църквата“, Т. 4, и главата „Божественият Пастир” в кн. „Копнежът на вековете“.

„Победителите в края ще са преживели периоди на ужасна бъркотия и изпитания в религиозния си живот; но не бива да отхвърлят доверието си в Бога, защото всичко, което им се е случило, е част от тяхното обучение в училището на Христос и е жизнено необходимо, за да може всичката шлака да бъде очистена. Божият служител трябва да понася с твърд дух атаките на неприятеля, неговите оскърбителни подигравки и да побеждава пречките, които ще поставя на пътя му (...)

Но ако по пътя вие гледате винаги нагоре, а не надолу към собствените си трудности, няма да отслабнете и скоро ще видите как Исус протяга ръката Си към вас, за да ви помогне. А вие само ще трябва да Му подадете своята ръка с простичко доверие и да Го оставите да ви води. Когато се научите да се доверявате, ще имате и надежда (...)

В Христос ще намерите помощ, за да изградите силен, уравновесен, красив характер. Сатана не може да отслаби светлината, излъчваща се от такъв характер (...) Бог ни е дал най-добрия Си дар, Своя Единороден Син, за да ни издигне, облагороди и направи годни за дом в царствотто Му, като ни облече с Неговия съвършен характер” (Уайт, Е. Вести към младите. Изд. „Нов живот“, София, 1996, стр. 54)

**Въпроси за разискване**

`До каква степен сте наясно, че „ ужасната бъркотия и изпитания“, които настъпват в живота ви, всъщност може да са част от вашето „обучение в училището на Христос“?`

`Как нашата помощ, утеха и насърчение за намиращите се „в долината“ могат да бъдат част от метода на Пастиря да преведе хората през техните кризи? Какво конкретно бихте могли да направите като църква, за да бъдете по-добре употребени от Господа в помощ на нуждаещите се?`

`В съботноучилищната си група се редувайте и нека всеки да сподели как благостта и милостта са го „преследвали“. Какво бихте могли да научите от преживяванията на другите?`

`Помислете за последните часове от живота на Христос, когато навлиза в огнените изпитания. От това, което бихте могли да опишете, било от Библията, или от Елън Уайт (книгата „Копнежът на вековете“ е забележителен източник), как Исус, в Своето човешко естество, е успявал да издържи? Какво бихме могли да приложим от Неговия пример за себе си в каквито и огнени изпитания да попаднем?`

Тази събота, 02.07.2022 г. , ще се молим за църкви „Бургас” и „Бяла Слатина” .