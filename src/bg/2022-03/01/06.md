---
title: Определено обещание за пътуването
date: 30/06/2022
---

> <p></p>
> „ Наистина благост и милост ще ме следват през всичките дни на живота ми; и аз ще живея завинаги в дома Господен ” (Псалми 23:6).

Когато сме в долината или сме обкръжени от врагове, понякога е изкушаващо да вярваме, че сме оставени сами. Невинаги усещаме, че Бог прави много; разсъждаваме, че ако ни помагаше, изобщо нямаше да сме в това положение. Но очевидно Давид не гледа така на нещата.

`Според Псалми 23:6 в кои две неща Давид е уверен въпреки изпитанията си? (вж. също Ефесяни 1:4; 2 Петър 2:10; Евреи 11:13-15 )`

Някои преводи казват, че благостта и неизменната любов (Божието заветно посвещение) ще ме „следват“ през всичките дни на живота ми. Но оригиналният глагол е много по-силен и стихът би трябвало да гласи, че благостта и неизменната любов ще ме „преследват“ през всичките дни на живота ми. (Всъщност това е същият еврейски глагол, използван в стихове като Битие 14:14, Исус Навин 10:19 и 1 Царе 25:29 , където идеята за „преследване“ е особено отчетлива.)

`Каква картина изниква в ума ви, ако си представите, че благостта и неизменната любов ви „преследват“? Какво смятате, че е искал да ни каже за Бога Давид, описвайки грижите Му за нас по този начин?`

Без значение колко дълбока е долината или колко упорити са враговете, увереността в Божията благост, в неизменната любов и сигурността на Неговото напътствие до самия край на нашето пътуване е безспорна. Щом тези мисли са успели да укрепят Исус да издържи Голгота, ние също би трябвало да ги вземем присърце.

Но има моменти, когато тези, за които сме загрижени, са изпълнени с въпроси. Подобно на Давид най-добрият начин за справяне с подобни опасения често не е с теологично описание на това, което Бог може да направи. По-скоро, както Давид ни показва в Псалми 23:6 , това е чрез утвърждаване, споделяне на личното убеждение, на истината за нашия Бог.

`Какви доказателства има от вашето собствено познание за Бога, които биха могли да илюстрират увереността, че Неговата благост и неизменна любов ни преследват? Какви доказателства бихте могли да добавите от Библията? Как бихте могли да споделите това с онези, които може би се съмняват в увереността за Божията грижа? По какъв начин кръстът е най-големият пример за това „преследване“?`