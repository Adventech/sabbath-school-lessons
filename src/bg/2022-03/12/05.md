---
title: Самоувереност
date: 14/09/2022
---

Когато Ева съгрешава в Едемската градина, това не е просто защото се усъмнява в Божиите думи. В основата на проблема е нейното убеждение, че притежава достатъчно мъдрост, за да реши сама кое е добро и правилно. Тя се доверява на собствената си преценка. Когато разчитаме на собствената си преценка, а не се доверяваме на Божието Слово, открехваме вратата за всевъзможни проблеми.

Историята на Саул описва стъпките към самоувереността и трагедията, която последва толкова бързо. Самуил помазва Саул като Божи цар ( 1 Царе 10:1 ). После той дава на царя конкретни указания ( 1 Царе 10:8 ), но Саул не се подчинява.

`Прочетете следващата част от историята в 1 Царе 13:1-14 . Какво прави Саул и то води до собственото му падение?`

Има три стъпки, които повеждат Саул надолу по пътя към самоувереността толкова скоро след като става цар. Проблемът е, че нито една от стъпките не е толкова лоша сама по себе си. И все пак те съдържат зародиша на трагедията, защото всяка от тях е предприета независимо от Бога. Обърнете внимание на реда, по който се случва падението на Саул.

- Той казва: „Видях“ – разпръскването на войските му и отсъствието на Самуил ( 1 Царе 13:11 ). Саул е подложен на натиск и преценява със собствените си очи какво се случва.
- Саул преминава от „видях“ към „казах“ – че филистимците ще ги завладеят ( 1 Царе 13:12 ). Това, което вижда със собствените си очи, оформя онова, което казва или предполага относно ситуацията.
- Саул преминава от „казах“ към „дръзнах“ – принуден да принесе жертва ( 1 Царе 13:12 ). Това, което той мисли, сега вече оформя чувствата му.

Всички ние сме го правили: разчитаме на собственото си човешко зрение, което ни кара да разчитаме на собственото си човешко мислене, а то пък ни кара да разчитаме на собствените си човешки чувства. И тогава постъпваме според тези чувства.

`Как смятате, защо за Саул е толкова лесно да следва собствената си преценка, въпреки че ясните Божии указания все още ехтят в ушите му? Ако знаем, че сме толкова крехки и имаме толкова несъвършени знания, защо все още се опитваме да разчитаме на себе си? Какво можем да сторим, за да се научим да вярваме повече на Господните заповеди, отколкото на себе си?`