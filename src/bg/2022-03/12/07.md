---
title: Разширено изучаване
date: 16/09/2022
---

Прочетете от Елън Уайт: гл. „Илий и неговите синове“ и „Самонадеяността на Саул“ в кн.„Патриарси и пророци“.

Покоряването на Божията воля настъпва, когато умрем за собствените си желания и амбиции.Това отваря пътя за истинско служене на другите. Не можем да живеем за Бога, без да се пожертваме и да живеем в непрекъсната отвореност към Божия глас. За да можем наистина да подчиним волята си на волята на нашия Отец, трябва да осъзнаем опасността от самоувереността и от заместители на Божието Слово и сила. Тъй като покоряването на Господната воля е в основата на един христоподобен живот, Бог може да допусне огнените изпитания да ни научат да разчитаме на Него.

„Пренебрегването от страна на Илий е ясно разкрито пред всеки баща и майка на земята. В резултат на своята неосветена привързаност или нежелание да изпълни един неприятен дълг, той пожъна реколта от беззаконие в извратените си синове. И родителят, който е допуснал нечестието, и децата, които го практикуват, са виновни пред Бога и Той няма да приеме жертва или принос за тяхното прегрешение“ (Уайт, Е. Детско водителство. С. 276 – англ. изд.).

**Въпроси за разискване**

`Нека съботноучилищната ви група обсъди невероятното снизхождение на Божия Син да дойде на земята като човешко същество, за да умре за нашите грехове. Какво разкрива на всеки един от нас то за това какво означава саможертвата и себеотрицанието за доброто на другите? Въпреки че със сигурност не можем да направим нищо подобно на онова, което е сторил Исус, принципът е очевиден и винаги трябва да бъде пред нас. По какви начини можем, в своите собствени сфери на живота, да подражаваме на вида покорство и саможертва, разкрити за нас от Исус на кръста?`

`За много хора покоряването на Бога, без да знаят какво ще се случи по-късно, може да е нещо плашещо. Какво бихте посъветвали хората, които разчитат на себе си, а не на Бога? Какво бихте казали, за да им помогнете да потушат страховете си от това, че не знаят – или не могат да контролират – бъдещето?`

`Нека съботноучилищната ви група отдели известно време за молитва за ваши познати, изпитващи затруднения да се покорят на Божията воля, за да се убедят, че доверието в Неговата воля е единственият път към траен мир. Същевременно какви практични неща бихте могли да направите за тези хора, за да им помогнете да видят, че могат да се предадат на Бога и че Неговият подход е най-добрият? С други думи, как Бог би могъл да ви използва, за да помогне на другите да разберат за Неговата любов и готовност да се грижи за нас?`

Тази събота, 17.09.2022 г. , ще се молим за църкви   „Казанлък” с групата в Осетеново и „Калофер” .