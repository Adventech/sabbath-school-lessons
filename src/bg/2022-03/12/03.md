---
title: Умирането идва преди опознаването на Божията воля
date: 12/09/2022
---

Много християни искрено се стремят да разберат Божията воля за живота си. „Ако само можех да знам Божията воля за живота си, щях да пожертвам всичко за Него.” Но дори и след като обещаем това на Бога, все още може да се окажем объркани относно това каква е Неговата воля. Причината за подобно объркване откриваме в Римляни 12:1,2 . Павел описва как да опознаем Божията воля и отбелязва един важен момент: ако искате да знаете каква е Божията воля, първо трябва да се жертвате!

**Прочетете Римляни 12:1,2 . Павел пише, че ще можете „да познаете от опит какво е Божията воля“ ( Римляни 12:2 ), когато:**

`Имаме истинско разбиране за „Божията милост“ към нас ( Римляни 12:1 ).`

`Принасяме себе си като жива жертва на Бога ( Римляни 12:1 ).`

`Нашите умове са обновени ( Римляни 12:2 ).`

Единствено обновеният ум може наистина да разбере Божията воля. Но това обновление зависи първо от нашата смърт за самите себе си. Не бе достатъчно Христос просто да страда за нас – Той трябваше да умре.

`Помолете Светия Дух да ви покаже всички сфери, в които не сте напълно „мъртви“. От кои неща Той иска да се откажете, за да станете „жива жертва“ за Бога?`

Когато някои сфери в нашия живот не са напълно мъртви за егото, Бог допуска огнени изпитания, за да привлече вниманието ни към тях. Обаче нашето страдание не само ни помага да се изправим срещу греха си, но също така ни дава представа как Исус се е пожертвал за нас. Елизабет Елиът пише: „Предаването на най-дълбокия копнеж на сърцето ни може би ни довежда най-близо до разбирането за кръста (…) нашето лично преживяване на разпятието, макар и неизмеримо по-скромно от това на нашия Спасител, все пак ни дава шанс да започнем да Го опознаваме в общението на Неговите страдания. Той ни призовава към това общение във всяка форма на нашето собствено страдание“ (Elisabeth Elliot, Quest for Love (Grand Rapids, MI: Fleming H. Revell, 1996), p. 182).

`Прочетете и се помолете над Римляни 12:1,2 . Помислете за нещата, от които трябва да се откажете, за да станете жертва. Как това ви помага да разберете страданията, с които Исус се е сблъскал за вас на кръста? Как подобно знание би могло да ви помогне да влезете в общение с Исус и Неговите страдания?`