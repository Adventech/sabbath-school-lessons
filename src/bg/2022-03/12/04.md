---
title: Готовност за слушане
date: 13/09/2022
---

> <p></p>
> „ И Господ дойде и застана, и извика, както преди това: Самуиле! Самуиле! Тогава Самуил отговори: Говори, защото слугата Ти слуша “ (1 Царе 3:10) .

Случвало ли ви се е да чуете тихия нежен глас на Светия Дух, но да го пренебрегнете? Впоследствие всичко се е объркало и вие сте си казали: О, не, защо не Го послушах?

„Първа книга на царете“ описва историята на един възрастен мъж и двама нечестиви синове, които не послушали Господа, и едно момченце, което Го послушало. Въпреки че Господ отправил сериозни предупреждения, онези, които трябвало да променят линията си на поведение, не го направили.

`Прочетете тяхната история в 1 Царе 2:12-3:18 . Какъв контраст се разкрива тук между тези, които слушат Бога, и онези, които остават глухи за Него?`

Синовете на Илий мислят за други неща, вместо за Божиите. И дори след като Илий чува какво иска Бог, той разговаря със синовете си, но като че ли нищо повече. А синовете му явно не са готови да предадат всеки детайл от живота си на Божията воля.

Какъв контраст с младия Самуил! Проповедникът Чарлз Стенли описва колко важно е да се възпитаваме в откритост към Божия глас чрез нещо, което той нарича „преместване в неутралното“. Ето какво казва: „Светият Дух (…) не говори с цел предаване на информация. Той говори, за да получи отговор. И знае, че когато нашият дневен ред заема толкова голяма част от вниманието ни, е загуба на време да ни предлага нещо друго. Когато е така, Той често мълчи. Чака да станем достатъчно неутрални, за да чуем и в крайна сметка да се покорим“ (Charles Stanley, The Wonderful Spirit-Filled Life, (Nashville, TN: Thomas Nelson Publishers, 1992), pp. 179, 180).

`Какво според вас има предвид Стенли с това да станем „достатъчно неутрални“? Когато мислите за своята откритост към Бога, кои неща често ви пречат да бъдете „достатъчно неутрални, за да чуете и в крайна сметка да се покорите“? Какво трябва да направите в живота си, за да култивирате откритост към Божия глас и решителност да бъдете послушни на Неговото ръководство?`