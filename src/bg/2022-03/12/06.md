---
title: Заместители
date: 15/09/2022
---

Както видяхме вчера, покоряването на Божията воля може да бъде подкопано, когато разчитаме на собствените си сили. Възможно е също да се разчита на други заместители на Бога. Когато някои хора се чувстват депресирани, те отиват да си купят нещо, което да ги направи щастливи. Когато други се чувстват непълноценни, преследват славата. Когато трети имат затруднения с брачните си партньори, търсят някой друг, който да им осигури интимност и вълнение.

Много от методите, които прилагаме, могат да облекчат напрежението, но не решават непременно проблема, нито ни учат как да се справим по-добре със ситуацията следващия път. Това може да направи само свръхестествената помощ от Бога. Проблемът е, че много пъти разчитаме на заместители на Бога, а не на самия Бог. Ето три заместителя, които може да използваме вместо Него:

- Разчитане на човешка логика или предишен опит, когато се нуждаем от ново божествено откровение.
- Загърбване на проблеми от умовете ни, когато имаме нужда от божествени решения.
- Бягство от реалността и избягване на Бога, когато се нуждаем от общение с Него за небесна сила.

Захария ни помага да се фокусираме върху това, което наистина има значение, когато сме изкушени да използваме заместители. След много години в странство пленниците най-накрая се връщат от Вавилон и веднага започват да възстановяват храма. Но се сблъскват с невероятно противопоставяне (може да видите историческата обстановка, описана в Ездра, 4-6 гл.). Ето че Захария идва с тази вест на насърчение към Зоровавел, който ръководи работата.

`Прочетете вестта в Захария, 4 глава . Какво има предвид Бог в стих 6 ? Как Светият Дух би могъл да повлияе на завършването на строителен проект? Какво ни учи това за връзката между Светия Дух и практичните неща, които вършим?`

Бог не предотвратява противопоставянето на храма, нито пощадява Зоровавел от стреса при справянето с него. И невинаги ще ни предпазва от противопоставяне. Но когато то настъпи, може да го използва като огнено изпитание, за да ни научи да разчитаме на Него.

`Когато попаднете в стресова ситуация, каква е първата ви реакция? Храна? Телевизия? Молитва? Покорност на Бога? Какво говори вашият отговор за самите вас и за нещата, които трябва да научите или да промените?`