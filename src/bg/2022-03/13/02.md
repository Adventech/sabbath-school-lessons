---
title: Ранните дни
date: 18/09/2022
---

Писанието ни дава оскъдна информация за ранните години на Исус. Но няколко стиха разкриват нещо за тези условия и в какъв свят е дошъл Спасителят.

`Прочетете Лука 2:7,22-24 (вж. също Левит 12:6-8 ) и Матей 2:1-18 . Какво виждаме в тези стихове, сочещо ни с какъв живот се сблъсква Исус още от самото начало?`

Разбира се, Исус не е първият, живял в нищета или сблъскал се с хора, които искат да Го убият дори от най-ранна възраст. Но има и още един елемент, помагащ ни да разберем уникалността на онова, което Христос е понесъл още от най-ранните си години.

`Прочетете Йоан 1:46 . Какъв елемент прибавя това, за да ни помогне да разберем с какви страдания се е сблъскал младият Исус?`

С изключение на Адам и Ева преди грехопадението, Исус е единственият безгрешен човек, живял някога на земята. В Своята чистота, в Своята безгрешност Той е потопен в един свят на грях.Какво мъчение трябва да е било, дори като дете, за Неговата чиста душа постоянно да е в контакт с греха. Дори в нашата закоравялост поради греха ние самите често се отдръпваме от проявленията на греховете и на злото, които намираме за отблъскващи. Представете си как трябва да се е чувствал Христос, чиято душа е била чиста, а Той не е бил ни най-малко опетнен от греха. Помислете за острия контраст между Него и обкръжението Му в това отношение. Сигурно за Него е било изключително болезнено.

`Запитайте се: „Колко съм чувствителен към греховете, които съществуват навсякъде около нас? Притесняват ли ме, или съм закоравял спрямо тях?”. Ако сте закоравели, може ли това да се дължи на нещата, които четете, гледате или дори вършите? Помислете над това.`