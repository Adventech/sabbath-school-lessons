---
title: Разпнатият Бог
date: 21/09/2022
---

Кръстната смърт е едно от най-суровите наказания, налагани от римляните. Смята се за най-жестокия начин някой да умре. И така, колко ужасно е някой да бъде убит по този начин, особено Божият Син! Винаги трябва да помним, че Исус е дошъл в човешка плът, същата като нашата. Като се имат предвид побоите, бичуванията, гвоздеите, забити в ръцете и краката Му, мъчителната тежест на собственото Му тяло, разкъсващо раните, физическата болка трябва да е била непоносима. Това е сурово дори и за най-лошите престъпници; а колко е било несправедливо, след като Исус, невинен за всичко, е бил изправен пред такава участ.

Въпреки това, както знаем, физическите страдания на Христос са леки в сравнение с това, което наистина се случва. Тук се разиграва нещо повече от просто едно убийство на невинен човек.

**Кои събития около смъртта на Исус показват, че се случва повече, отколкото повечето хора са разбирали по онова време? Какво значение можем да открием във всяко от тези събития, за да ни помогне да отгърнем завесата на случилото се там?**

`Матей 27:45`

`Матей 27:51,52`

`Матей 15:38`

Ясно е, че тук се случва нещо повече от просто смърт, колкото и несправедлива да е тя, на един невинен човек. Според Писанието Божият гняв срещу греха, нашия грях, се излива над Исус. Исус на кръста страда от праведното възмущение на праведния Бог от греха, от греховете на целия свят. Ето защо Той понася нещо по-дълбоко, по-мрачно и по-болезнено, отколкото което и да било човешко същество би могло някога да познае или преживее.

`Когато преминавате през личните си борби, каквито и да са те, каква надежда и утеха бихте могли да почерпите от реалността на Христовите страдания за вас на кръста?`