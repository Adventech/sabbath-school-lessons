---
title: Разширено изучаване
date: 23/09/2022
---

Прочетете от Елън Уайт: гл. „Гетсимания“ и „Голгота“ в кн. „Копнежът на вековете“.

„Три пъти изрече Той тази молитва. Три пъти човешкото естество се отдръпваше назад от последната върховна жертва. Но в този момент историята на човешката раса изпъква в съзнанието на Изкупителя на света. Той вижда, че ако престъпниците на закона бъдат оставени на самите себе си, ще трябва да загинат. Вижда силата на греха. Пред Него се издига скръбта, злочестията, риданията и воплите на един осъден свят. Той вижда неизбежната му участ и Неговото решение е взето. Ще спаси хората, каквото и да Му струва това. Прие кръщаване с кръв, за да могат милиони загиващи да получат чрез Него вечен живот. Исус бе напуснал небесните дворове, където всичко е чисто, щастливо и славно, за да спаси едничката изгубена овца, единствения свят, който бе паднал чрез престъпването на закона. И няма да се откаже от Своята мисия. Ще стане изкупителна жертва за една раса, която е пожелала да съгреши. Сега от Неговата молитва лъха само покорност: „Ако не е възможно да Ме отмине това, без да го пия, нека бъде Твоята воля!“ (Уайт, Е. Копнежът на вековете (Жив. на ИХ), изд. „Нов живот“, София, стр. 428).

**Въпроси за разискване**

`Как осъзнаването, че самият Бог, в лицето на Христос, е пострадал повече, отколкото някой от нас някога би могъл да пострада, ни помага в нашите собствени страдания? Какво следва да означават за нас страданията на Христос? Каква утеха можем да извлечем от тази забележителна истина? Докато обмисляте отговора си, имайте предвид следното свидетелство на Елън Уайт: „Цялото страдание, което е резултат от греха, беше излято в лоното на безгрешния Божи Син“ (Избрани вести. Кн. 3, с. 129 – англ. изд.).`

`Нека съботноучилищната ви група преговори страданията на Христос, разгледани в урока през тази седмица. Какви са огнените изпитания, пред които е изправен Христос? По какво приличат на нашите и по какво се различават? Какво можем да научим от справянето Му с тези предизвикателства, което би могло да ни помогне сред нашите собствени огнени изпитания?`

`Кои са някои от любимите ви библейски обещания – обещания, за които можете да се хващате по време на скръб и болка? Напишете ги, изискайте ги за себе си и ги споделете със съботноучилищната си група.`

`Напишете един обобщен параграф, като подчертаете няколко основни идеи, които сте извлекли от уроците през това тримесечие. Кои въпроси бяха решени за вас? Кои въпроси все още остават без отговор? Как можем да си помогнем взаимно за преодоляването на онези неща, които все още силно ни объркват и смущават?`

Тази събота, 24.09.2022 г. , ще се молим за църкви   „Карлово” с групата в Каравелово и „Костенец” .