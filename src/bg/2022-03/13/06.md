---
title: Страдащият Бог
date: 22/09/2022
---

Направо бихме могли да свикнем с това: докато сме тук, в този свят, ние ще страдаме. Това е нашата учест като грешни създания. Никъде Библията не ни обещава нещо по-различно. Точно обратното…

`Какво ни казват следните стихове за разглежданата от нас тема? Деяния 14:22; Филипяни 1:29; 2 Тимотей 3:13`

И все пак във вихъра на собственото ни страдание трябва да имаме предвид две неща.

Първо, Христос, нашият Господ, е страдал повече, отколкото всеки един от нас някога би могъл да пострада. На кръста Той „понесе печалта ни и със скърбите ни се натовари“ ( Исая 53:4 ); това, което познаваме само като отделни личности, Той е понесъл наведнъж за всички нас. Този, който е безгрешен, стана „грях за нас“ ( 2 Коринтяни 5:21 ), страдайки по начин, който ние, като грешни създания, не можем дори бегло да си представим.

И второ, докато страдаме, трябва да не забравяме резултатите от страданието на Христос, тоест какво ни е обещано чрез това, което Той е сторил за нас.

`Прочетете Йоан 10:28, Римляни 6:23, Тит 1:2 и 1 Йоан 2:25 . Какво ни е обещано?`

Каквито и да са нашите страдания тук, благодарение на Исус, благодарение на това, че е понесъл в Себе Си наказанието за нашия грях, благодарение на великите гаранции на евангелието – че чрез вяра можем да стоим съвършени в Исус точно сега – ние имаме обещанието за вечен живот.Имаме обещанието, че поради извършеното от Христос, поради пълнотата и завършеността на Неговия съвършен живот и безукорна жертва, нашето съществуване тук, изпълнено с болка, разочарование и загуба, е не повече от миг, проблясък, идващ и си отиващ, за разлика от вечността, която ни очаква, вечност в ново небе и нова земя, земя без грях, страдание и смърт. И всичко това ни е обещано и ни е осигурено единствено заради Христос и огненото изпитание, в което Той влезе, за да може, когато един ден скоро се завърне, да види „плодовете от труда на душата Си и да се насити” ( Исая 53:11 ).