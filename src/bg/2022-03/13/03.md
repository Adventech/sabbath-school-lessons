---
title: Презрян и отхвърлен от човеците
date: 19/09/2022
---

`Прочетете следните стихове, като не забравяте факта, че Исус е Божествен, Създател на небето и земята и че е дошъл да се принесе в жертва за греховете на целия свят ( Матей 12:22-24; Лука 4:21-30; Йоан 8:58,59 ). Как тези стихове ни помагат да разберем с какви страдания се е сблъскал Исус на земята?`

Независимо дали от водачи, или дори от обикновени хора, животът, постъпките и ученията на Исус постоянно биват неразбрани, което води до отхвърляне и омраза от страна на хората, които Той е дошъл да спаси. В известен смисъл сигурно прилича на родител, който вижда своенравно дете, нуждаещо се от помощ, и въпреки че родителят е готов да даде всичко за това дете, то го отхвърля, трупайки презрение и отхвърляне върху може би единствения човек, който би могъл да го избави от пълна разруха. С това се сблъсква Исус, докато е тук на земята. Колко болезнено само трябва да е било за Него!

`Прочетете Матей 23:37 . Какво ни говори това за начина, по който се е чувствал Христос относно отхвърлянето? Докато четете, запитайте се също: „Той се чувства зле заради себе си (както често правим, когато сме изправени пред отхвърляне), или е по друга причина?“. Ако е по друга причина, каква е тя?`

Всички сме усещали жилото на отхвърлянето и може би нашата болка е била подобна на тази на Христос по това, че е била безкористна: почувствали сме се наранени не защото сме били отхвърлени, а заради това, което би означавало отхвърлянето за този, който ни отхвърля (може би някой, за когото ни е грижа, който отказва да приеме спасението в Христос). Но представете си как би трябвало да се е чувствал Исус, Който е бил напълно наясно пред какво трябва да се изправи, за да ги спаси, и същевременно напълно е осъзнавал какви биха били последиците от тяхното отхвърляне. „Именно поради тази невинност Той [Христос] усещаше толкова остро сатанинските атаки“ (Уайт, Е. Избрани вести. Кн. 3. Изд. „Ел Уай“, София, 2013, с. 119).

`Какво можете да научите от Христос, което ще ви помогне да се справяте по-добре с болката от отхвърлянето? Какво ви показва Неговият пример? Как бихте могли да го приложите в собствения си живот?`