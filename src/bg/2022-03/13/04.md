---
title: Исус в Гетсимания
date: 20/09/2022
---

> <p></p>
> „ И им каза: Душата Ми е прескръбна до смърт; постойте тук и бдете “ (Марк 14:34).

Каквото и да е понесъл Исус през Своите 33 години тук на земята, нищо не може да се сравни с онова, пред което се е изправил през последните часове преди кръста. Жертвата Му като принос за греховете на света е планирана от вечни векове ( Ефесяни 1:1-4; 2 Тимотей 1:8,9; Тит 1:1,2 ) и сега предстои всичко това да се сбъдне.

`Какво ни казват следните стихове за страданията на Христос в Гетсимания? Матей 26:39; Марк 14:33-36; Лука 22:41-44.`

„Отдалечи се малко от тях, не толкова далеч, че да не могат да Го виждат и чуват и падна на земята. Чувстваше, че поради греха е отделен от Своя Небесен Баща. Пропастта бе така широка, така зловеща, така дълбока, че духът Му потръпна. Не трябваше да упражнява Своята Божествена сила, за да избегне тази агония. Като човек трябваше да понесе последиците от греха на човека. Като човек трябваше да понесе гнева на Бога спрямо престъпването на закона.

Христос се намираше в състояние, съвсем различно от състоянието, в което се бе намирал досега. Неговото страдание можеше да се опише най-добре с думите на пророка: „Събуди се, мечо, против Пастиря Ми, против Мъжа, Който Ми е съдружник, казва Господ на Силите” ( Захария 13:7 ). Като заместник и застъпник за грешния човек Христос страдаше в съответствие с божественото правосъдие. Той видя какво значи правосъдие. Досега бе ходатай на другите. Сега обаче жадуваше за ходатай“ (Уайт, Е. Копнежът на вековете (Жив. на ИХ). Изд. „Нов живот“, София, с. 425).

`Размишлявайте върху случващото се с Исус в Гетсимания. Греховете на света вече започват да се стоварват върху Него. Опитайте се да си представите какво ли Му е било. Нито едно човешко същество никога не е било призовавано да премине през нещо подобно – никога преди или след това. Какво ни разкрива това за Божията любов към нас? Каква надежда бихте могли да извлечете за себе си?`