---
title: Любов към онези, които ни нараняват
date: 30/08/2022
---

Някой си е казал: „В такъв случай любовта към враговете ни не означава, че би трябвало да обичаме пръстта, в която е погребан бисерът; по-скоро тя означава да обичаме бисера, лежащ в пръстта (…) Бог не ни обича, защото сме привлекателни по естество. Ние ставаме привлекателни, понеже Той ни обича“.

`Когато гледате към „враговете“ си, какво виждате обикновено – бисер или пръст?`

`Прочетете Матей 5:43-48 . Исус ни призовава да обичаме и да се молим за враговете си. Какъв пример от природата ни дава Исус тук, помагащ ни да разберем защо би трябвало да обичаме враговете си? Каква е идеята, която Той ни предава тук?`

В Матей 5:45 Исус използва примера на Своя Отец в небесата, за да илюстрира как трябва да се отнасяме към онези, които ни нараняват, които може би ни поставят в най-лошия вид огнени изпитания. Исус казва, че Неговият Отец изпраща благословенията на дъжда както на праведните, така и на неправедните; ако Бог дава дъжд дори на неправедните, тогава как да се отнасяме към тях?

Исус не се опитва да каже, че винаги трябва да изпитваме топло, неясно чувство към всеки, който ни причинява проблеми, въпреки че това също е възможно. По принцип любовта към нашите врагове не е просто някакво чувство, което изпитваме към тях, а конкретни действия спрямо тях, разкриващи загриженост и внимание.

Исус завършва този пасаж със стих, който често предизвиква много спорове: „И така, бъдете съвършени и вие, както е съвършен вашият небесен Отец“ ( Матей 5:48 ). Но смисълът е много ясен в своя контекст: хората, които искат да бъдат съвършени, както Бог е съвършен, трябва да проявяват любов към враговете си така, както Бог проявява любов към Своите врагове. Да бъдете съвършени в Божиите очи означава да обичате противниците си; а за да направите това, е необходима кротост на сърцето, която единствено Бог може да даде.

`Като имате предвид нашето определение за кротост („издържане на болезнена неприятност с търпение и без негодувание“), избройте промените, които трябва да направите, за да позволите на Господа да ви даде онзи вид кротост на сърцето, който ще ви помогне да имате правилно отношение към „враговете“.`