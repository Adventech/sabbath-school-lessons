---
title: Наша скала и прибежище
date: 01/09/2022
---

Толкова често най-гордите хора, най-арогантните и напористи са тези, които страдат от ниско самочувствие. Тяхната арогантност и гордост – и пълна липса на кротост или смирение – съществуват като прикритие, може би дори несъзнателно, на нещо, което им липсва вътрешно. Те се нуждаят от онова, от което всички се нуждаем: чувство за сигурност, достойнство, приемане, особено във време на беди и страдание. Можем да го открием единствено чрез Господа. С две думи, кротостта и смирението далеч не са атрибути на слабост; често те са най-мощното проявление на душата, здраво стъпила на Канарата.

`Прочетете Псалми 62:1-8 . Какъв според вас е фонът на този псалом? Какви идеи изтъква и Давид? Какви духовни принципи можете да научите от това, което той казва? Най-важното е как бихте могли да се научите да прилагате тези принципи в собствения си живот?`

„Хората без никаква причина ще стават наши врагове. Подбудите на Божиите хора ще бъдат тълкувани погрешно не само от света, но и от техните собствени братя. Господните служители ще бъдат поставяни на трудни места. От мухата ще се прави слон, за да имат хората оправдание да преследват егоистичен, неправеден път (…) Чрез погрешно представяне тези хора ще бъдат облечени в тъмните одежди на нечестието, защото обстоятелства отвъд техния контрол правят делото им объркващо. Те ще бъдат сочени като хора, на които не може да се вярва. И това ще бъде правено от членовете на църквата. Божиите служители трябва да се въоръжат с Христовия ум. Те не бива да очакват, че са недосегаеми за обиди и погрешни преценки. Ще бъдат наричани ентусиасти и фанатици. Но нека не се обезсърчават. Божиите ръце са на руля на Неговото провидение, направляващи делото Му за слава на Неговото име“ (Уайт, Е. Поглед нагоре. С. 177 – англ. изд.).

`Доколко сте имунизирани срещу упреците и острите забележки на другите? Най-вероятно не сте чак толкова защитени, нали? Как бихте могли да се привържете към Господа и да прикрепите чувството си за лична стойност към Този, Който ви обича толкова много, че е умрял за греховете ви, и по този начин да се предпазите от обидите на другите?`