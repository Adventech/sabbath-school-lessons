---
title: Застъпничество за благодатта
date: 29/08/2022
---

`Прочетете Изход 32:1-14. Каква роля играе тук Мойсей?`

След като хората започват да се покланят на златното теле, Бог решава, че са стигнали твърде далеч и обявява, че ще унищожи народа и ще направи от Мойсей велика нация. Но вместо да приеме Божието предложение, Мойсей се моли Господ да прояви благодат към Своя народ, и Той отстъпва.

Изход 32:1-14 повдига два важни въпроса. Първо, Божието предложение да унищожи бунтовния народ и да благослови Мойсей, е изпитание за него. Бог иска Мойсей да покаже какво силно състрадание изпитва към тези отчайващо непокорни хора. И Мойсей издържа изпита. Подобно на Исус той моли за милост към грешниците. Това разкрива нещо много интересно: понякога Бог може да ни позволи да се изправим срещу противопоставяне; може да позволи да попаднем в огнено изпитание, така че Той, ние и наблюдаващата вселена да можем да видим какво силно състрадание изпитваме към своенравните хора.

`Какви причини посочва Мойсей, за да помоли Господа да не погубва Израил?`

Второ, този пасаж показва, че противопоставянето и непокорството са призив за разкриване на благодатта. Благодатта е необходима, когато хората най-малко я заслужават. Но времето, когато те най-малко заслужават, е и времето, когато най-малко ни се иска да я предложим. Обаче когато сестрата на Мойсей Мариам го критикува, той вика към Господа да я изцели от проказата ( Числа, 12 гл. ). Когато Бог се разгневява на Корей и неговите последователи и заплашва да унищожи всички тях, Мойсей пада по лице, за да се моли за живота им. На следващия ден, когато Израил роптае против Мойсей поради смъртта на бунтовниците и Бог заплаши да ги погуби отново, Мойсей пада по лице и подканва Аарон бързо да направи изкупление за всички тях ( Числа, 16 гл. ). В собствената си кротост, в собствената си безкористност сред това огнено изпитание Мойсей търси благодат за онези, които със сигурност не я заслужават.

`Помислете за хората около вас, които смятате, че най-малко заслужават благодат. Как бихте могли с кротост и безкористно смирение да се превърнете в откровение на Божията благодат за тях?`