---
title: Огнените изпитания на съзряването
date: 07/07/2022
---

> <p></p>
> „ А за да не се превъзнасям поради твърде многото откровения, даде ми се трън в плътта, пратеник от Сатана, да ме мъчи, за да не се превъзнасям “ (2 Коринтяни 12:7).

Има голяма разлика между отрязване и подрязване. Отрязваме растенията, които вече не желаем; подрязваме растенията, в които искаме да развием по-голяма плодовитост. И двата процеса обаче включват остър нож. Всъщност подрязването изисква отрязване на части от растението, което за начинаещия градинар може да изглежда като унищожаване. В духовен контекст Брус Уилкинсън пише: „Молите ли се за Божиите свръхизобилни благословения и умолявате ли Го Той да ви направи по-подобни на Своя Син?

Ако отговорът ви е „да“, тогава се молите за ножиците“ (Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60).

През годините хората са се питали какво всъщност има предвид Павел под „трън в плътта“ ( 2 Коринтяни 12:7 ). Предположенията варират от постоянен тормоз над Павел от врагове до затруднения в говора. Изглежда, че това всъщност е бил проблем със зрението му (вж. коментарите на Елън Уайт в Адвентен библейски коментар, Т. 6, стр. 1107 – англ. изд.). Удивително е убеждението на Павел, че неговият „трън“ му е „даден“.

`Какво според вас има предвид апостола с израза „даде ми се“? Кой му го е дал? Как Бог успява да го използва в полза на Павел?`

Забележете, че „трънът“ на Павел има определена причина: „за да не се превъзнасям“ ( 2 Коринтяни 12:7 ). Той не се дължи на някакви конкретни извършени грехове, а за да го предпази от съгрешаване в бъдеще. Павел осъзнава, че по природа има слабост към греха и че този „трън“ може да го предпази от него.

`Прочетете 2 Коринтяни 12:7-10 . Как Павел се справя със своя „трън“? Мислите ли, че апостолът е имал някакви други духовни ползи от слабостта си? Как начинът на реагиране на Павел ви помага да се справяте с „тръните“, които може би ви се налага да изтърпявате?`

`По какви начини Божиите разбирания за духовното ви развитие биха могли да се различават от вашите собствени? Помислете за такива сфери в живота си, в които трябва да станете по-плодотворни в правда. Какви духовни качества бихте желали да помолите Бога да развие във вас посредством „подрязване“?`