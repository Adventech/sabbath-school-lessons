---
title: Изненади
date: 03/07/2022
---

`„Възлюбени, не се чудете на огненото изпитание, което идва върху вас, за да ви опита, като че ви се случва нещо чудно” (1 Петър 4:12).`

Изненадите, болезнените изненади могат да ни връхлетят по много различни начини. Кола, изпречила се на пътя ви. Внезапно известие, че губите работата си. Медицински тест, който ви изненадва с лоши новини. Предателство от някого, когото обичате и който сте вярвали, че ви обича. Колкото и да е неприятна болката, тя винаги се задълбочава от елемента на изненадата.

През тази седмица ще разгледаме няколко конкретни вида болезнени ситуации или огнени изпитания, които не бива да ни изненадат.

В началото нека се върнем на 1 Петър 4:12 . Гръцката дума за „учудване“ в 1 Петър 4:12 означава „странен“ или „чужд“. Петър призовава своите читатели да не попадат в капана на убеждението, че огнените изпитания и мъченията са чужди за християнската опитност. По-скоро те трябва да се считат за нещо нормално – възможни са и трябва да се очакват.

Думата, употребена за „огнено изпитание“ или „яростно мъчние“, произлиза от друга гръцка дума и означава „изгаряне“. На други места се превежда като „пещ“. Следователно това преживяване на страдание за нашата вяра може да се счита като „процес на топене“, процес в нажежен тигел.

`Прочетете 1 Петър 4:12-19 . Какво е посланието на Петър?`

Много от нас са изненадани от страданието, защото често имаме твърде опростена представа за християнския живот. Знаем, че има две страни – Бог, Който е добър; и Сатана, който е зъл. Но често след това автоматично поставяме всичко, от което се чувстваме добре, в кутията на Бога и всичко, от което се чувстваме зле, в кутията на Сатана. Обаче животът не е толкова елементарен. Не можем да разчитаме на чувствата си, за да определим какво има в кутията на Бога или в кутията на Сатана.Понякога ходенето с Бога може да бъде предизвикателно и трудно. А следването на Сатана може да изглежда като гарантиращо големи придобивки. Йов, който е праведен, но страда, илюстрира точно това, когато пита Бога: „Защо живеят нечестивите, остаряват, даже стават и много силни?“ ( Йов 21:7 ).

`Петър има предвид изпитанията, които са следствие от заемане страната на Христос. Но има и други причини, поради които изпитанията настъпват. Как 1 Петър 4:12-19 би могъл да ви помогне да обясните тактично на приятел защо не бива да се изненадва от болезнените изпитания, с които може да се сблъска?`