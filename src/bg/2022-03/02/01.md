---
title: Предстоящите огнени изпитания
date: 02/07/2022
---

### За изучаване през седмицата
1 Петър 4:12-19; 1 Петър 5:8-11; Римляни 1:21-32; Йеремия 9:7-16; 2 Коринтяни 12:7-12.

> <p>Стих за запаметяване</p>
> „Възлюбени, не се чудете на огненото изпитание, което идва върху вас, за да ви опита, като че ви се случва нещо чудно; но се радвайте, че с това вие имате общение в страданията на Христос, за да се зарадвате много и когато се яви Неговата слава” (1 Петър 4:12,13).

В лабораториите по химия често различни материали се поставят в малък контейнер и се нагряват до много висока температура. С нагряването на контейнера материалите или се топят, съскат, изпускат искри, или изгарят ярко в зависимост от техния състав. Контейнерът се нарича огнеупорен тигел (пота) [ на англ. – crucible].

Според речника английската дума crucible се дефинира като (1) съд, използван за топене на вещество, за което се изисква висока температура, (2) тежко изпитание, (3) място или ситуация, в която концентрирани сили си взаимодействат, за да предизвикат или повлияят за промяна или развитие.

Тези определения също ни дават полезна представа за това, което се случва в нашия духовен живот. През тази седмица ще подчертаем някои причини, поради които може внезапно да се окажем под напрежение и да преживеем изпитания на места, в които обстоятелствата ни карат да се променяме, развиваме и израстваме в своя характер. Това ще ни помогне да осъзнаем какво прави Бог в живота ни, така че, когато влезем в нагрятата пещ, да знаем как да се справим.

Седмицата накратко: Какви са причините за трудните моменти, които преживяваме в своя живот?