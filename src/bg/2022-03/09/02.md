---
title: Рамка на прославата
date: 21/08/2022
---

Големият руски писател Фьодор Достоевски бил осъден на смърт, но присъдата била отменена в последния момент. Вместо това той прекарал години в затвора. Говорейки за своя опит там, той пише: „Вярвай докрай дори ако всички хора се отклонят и ти останеш единственият верен; дори тогава донасяй приноса си още и прославяй Бога в своята самота”.

В тези уроци вече видяхме как Павел издържа на тежко противопоставяне и преследване. Но сега е хвърлен в римски затвор. И все пак не унива; вместо това с нетърпение пише, за да насърчи вярващите във Филипи!

`Прочетете Филипяни 4:4-7 . Как според вас Павел е бил в състояние да пише такива неща, когато самият той е хвърлен в затвора? Според този пасаж кои са начините за постигане на „Божия мир“?`

Едно е да се радвате, когато всичко върви добре. Но Павел ни увещава винаги да се радваме. Сякаш звучи странно. Ако приемем написаното от апостола буквално, има две критични последици за нас.

Първо, ако искаме да сме винаги радостни, това следва да означава, че трябва да се радваме дори когато обстоятелствата като че ли не ни дават основание за радост. Второ, ако искаме винаги да се радваме, значи вероятно ще трябва да се научим да се радваме в моменти, когато не ни се иска.

Павел ни призовава да прославяме Бога, въпреки че много пъти това може да ни изглежда доста неестествено. Възможно е дори да ни се струва нелогично. Но както ще видим, точно защото има моменти, когато това изглежда неразумно, сме призовани да се радваме. С други думи, прославата е акт на вяра. Точно както вярата се основава не на заобикалящите ни обстоятелства, а по-скоро на истината за Бога, така и прославата е нещо, което правим не защото се чувстваме добре, а поради истината за това кой е Бог и какво ни е обещал. И колкото и да е удивително, точно такава вяра започва да оформя нашите мисли, чувства и обстоятелства.

`Каква е истината за Бога, която Павел идентифицира в днешния пасаж – истина, която му позволява да се радва дори в затвора? Напишете кратък списък с това, което знаете, че е истината за Бога. Прегледайте списъка и прославете Господа за всеки елемент в него. Как това променя начина, по който се чувствате и гледате на заобикалящите ви обстоятелства?`