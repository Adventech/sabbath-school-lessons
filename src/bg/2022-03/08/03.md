---
title: В името на Исус
date: 15/08/2022
---

> <p></p>
> „ Ако поискате нещо в Мое име, ще го направя “ (Йоан 14:14 ).

Исус няма да е с учениците още дълго. Този, Който им е бил подкрепа и насърчение, отива в небето и учениците започват да се чувстват объркани и безсилни. Но въпреки че няма да могат повече да Го видят физически, Исус им дава забележително обещание.

Прочетете Йоан 14:1-14 . Според стихове 13 и 14 Исус обещава да направи за нас „всичко“, което поискаме в Неговото име. Поради това почти винаги добавяме в края на нашите молитви „в името на Исус, амин“.

`Когато казваме това, какво обикновено си мислим, че означава? Какво има предвид Исус, когато ни насърчава да се молим по този начин? Какви подсказки има в тези стихове, които ни помагат да разберем какво всъщност казва Той?`

Когато нашата молба е „в името на Исус“, можем да бъдем сигурни, че цялата небесна система работи в наша полза. Може да не виждаме ангелите да работят навсякъде около нас. Но те са изпратени от небесния трон в името на Исус, за да изпълнят нашите искания.

Понякога, когато се молим в името на Исус, ние отваряме очите си и очакваме всичко наоколо да е различно – но то на пръв поглед сякаш си е същото. И въпреки че Божията сила може да дойде с драматичен ефект, както когато Исус укротява бурята, може да се прояви и в тишината, незабелязана, както когато Божията сила поддържа Исус в Гетсимания. Може да не се случи нищо драматично изведнъж, но това не означава, че Бог не работи за нас.

`Прочетете отново Йоан 14:1-14 . Докато четете, представете си, че Исус говори непосредствено с вас, лице в лице. Каква надежда и насърчение бихте могли да извлечете от тези обещания? Същевременно се запитайте: „Какви неща в живота ми биха могли да пречат на изпълнението на тези обещания за мен? Какви промени трябва да реша да извърша в сърцето си?“.`