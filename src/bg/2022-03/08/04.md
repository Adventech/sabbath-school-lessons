---
title: Силата на възкресението
date: 16/08/2022
---

Възкресението отговаря на проблема за човешкото безсилие. Когато мислим за живота, смъртта и възкресението на Исус, често размишляваме как смъртта Му е събитието, правещо ни законно оправдани пред Бога. И това, разбира се, е вярно.

Но Възкресението добавя специфично измерение към спасението. То има смисъл не само защото ни показва, че един ден и ние ще бъдем възкресени. Възкресението поставя Исус от дясната страна на Отец в положение на сила и власт. Тази сила на Възкресението е същата, която Бог предоставя и на нас днес!

`В Ефесяни 1:18-23 Павел говори за Божията сила. Какво ни учат тези стихове за силата на Възкресението? Каква надежда и обещания за себе си бихте могли да намерите в тези стихове?`

Павел се моли ефесяните да разберат няколко неща, които могат да бъдат разбрани правилно само с божествена помощ: (1) че има надежда за преобразяване и вечно бъдеще, към което Исус ни е призовал; (2) че разбираме силата, която е изявена в наше име.

След това апостолът се опитва да опише колко удивителна е тази сила. Силата, която е на наше разположение днес, е същата сила, която не просто е възкресила Исус от земята и Го е върнала към живот, но и Го е поставила на мястото на силата отдясно на Отец.

Но Павел не спира дотук. Възкресението не просто дава на Исус каквато и да е сила, а силата да владее и осигурява всичко необходимо, от което Неговият народ би могъл да се нуждае – за цялата вечност!

`Направете списък на онези сфери от живота си, в които се нуждаете от силата на възкръсналия Исус. Когато приключите, помолете се тази сила да бъде приложена към всички тези сфери на нужда. Същевременно какво бихте могли да направите по-добре, какви решения да вземете, за да позволите на тази сила да работи по-свободно в живота ви?`