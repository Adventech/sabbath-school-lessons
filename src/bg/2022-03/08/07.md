---
title: Разширено изучаване
date: 19/08/2022
---

Прочетете от Елън Уайт: гл. „В дните на царица Естир” в кн. „Пророци и царе“.

„Не е ли казал Бог, че ще даде Светия Дух на онези, които Го молят? И не е ли този Дух реален, наистина осезаем водач? Някои хора като че ли се страхуват да повярват на Словото на Бога, сякаш това би било самонадеяност от тяхна страна. Те се молят Господ да ги научи и въпреки това се страхуват да приемат обещаното Божие Слово и да повярват, че сме били поучавани от Него. Докато идваме при нашия Небесен Отец смирено и с дух, готов да бъде поучаван, желаещи и нетърпеливи да се учим, защо да се съмняваме в изпълнението на Неговото собствено обещание? Не бива нито за миг да се съмнявате в Него и да Го позорите по този начин. Когато се стремите да опознаете Неговата воля, вашата роля в божествения процес е да вярвате, че ще бъдете водени, напътствани и благословени в извършването на волята Му. Може да не вярваме на себе си, да не би да разтълкуваме погрешно Неговите учения, но направете дори това предмет на молитва и Му се доверявайте, доверявайте Му се докрай, че Неговият Свят Дух ще ви води към правилно тълкуване на плановете Му и на действието на Неговото провидение” (Уайт, Е. Публикувани ръкописи. Т. 6, стр. 225).

„Вярата се задълбочава по време на битката със съмненията и противопоставящите се влияния. Опитът от тези изпитания има по-голяма стойност от скъпоценни камъни” (Уайт, Е. Свидетелства към Църквата. Т. 3. Изд. „Ел Уай“, София, 2010, с. 535).

**Въпроси за разискване**

`Като съботноучилищна група обсъдете в какви различни неща вярваме, но не виждаме, неща, които знаем, че са реални, но са отвъд нашия взор. Как това може да ни помогне да разберем какво означава да видим „Невидимия“?`

`Обсъдете последния въпрос от края на частта за сряда. Колко често се оказваме в сходна ситуация? Какво бихме могли да направим, за да повярваме по-добре, че пътят на Господа е най-добрият, дори и да не е такъв, какъвто ни се иска?`

`Щом „вярата става силна, като влиза в конфликт със съмненията и противоположните влияния“ и това води до нещо изключително ценно, „по-ценно от най-скъпоценните камъни“, как това следва да оформи начина, по който гледаме на подобни конфликти?`

`Повечето от нас са виждали хора, дори събратя християни, в ситуации, при които, поне от наша гледна точка, резултатът е бил кошмарен. Случило се е най-лошото, което сме си представяли, въпреки молитвите и усилията. Как да разбираме това в светлината на всичко, което изучавахме дотук?`

Тази събота, 20.08.2022 г. , ще се молим за църкви   „Доктор Йосифово” и „Джулюница” .