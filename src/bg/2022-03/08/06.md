---
title: Все още верни дори когато не можем да видим Бога
date: 18/08/2022
---

Да си мислим, че никой не се интересува от случващото се с нас, е много неприятно. Но да мислим, че Бог не знае или не Го е грижа за нас, може да се окаже най-тежко.

На юдеите във вавилонски плен им се струва, че Бог като че ли не се интересува особено от тяхното положение. Те все още са в плен, все още се чувстват изоставени от Бога поради греха си.Но Исая им говори утешителни думи. Исая, 40 глава е красив пасаж, в който пророкът говори толкова нежно на хората за техния Бог: „Той ще пасе стадото Си като овчар, ще събере агнетата с мишцата Си, ще ги носи в скута Си и ще води полека доещите” ( Исая 40:11 ). Обаче след толкова много време пленниците се питат: Къде си, Господи? Не можем да видим никакво доказателство, че Ти все още си там – или че се интересуваш!

`Прочетете Исая 40:27-31 . По какъв начин Исая описва Бога? Как това описание има за цел да отговори на вярата им, че „ пътят ми е скрит от Господа и правото ми се пренебрегва от моя Бог?” ( Исая 40:27 )?`

Друга група от хора, които може би са смятали, че пътят им е скрит от Господа, са описани в книгата „Естир“. В тази книга Бог не се споменава нито веднъж. Цялата история обаче е динамична драма на Божията намеса, за да спаси Своя народ от един неотменим закон, целящ да бъдат унищожени. Разказът не само описва събития от миналото – той символизира едно време в бъдещето, когато Божият народ отново ще бъде преследван и ще бъде въведен закон за тяхното унищожение ( Откровение 13:15 ). Можете ли да си представите колко лесно би било да се заключи, че щом съществуват такива ужасни обстоятелства, Бог със сигурност е изоставил Своя народ? Но не бива да се боим. Същият Бог, който е спасил Своите избрани в историята на Естир, ще ги спаси отново при последната криза.

`Прочетохме как Исая описва Бога пред пленниците. Как бихте Го описали на хора, които усещат, че Бог е изчезнал и ги е изоставил? Как бихте ги научили да виждат през очите на вярата и да не зависят от това, което виждат около себе си с човешките си очи?`