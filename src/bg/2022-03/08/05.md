---
title: Да понесе всички наши грижи
date: 17/08/2022
---

Някои хора поставят в домовете си една табелка, гласяща следното: „Защо да се молиш, след като можеш да се тревожиш?“. Това ни кара да се усмихваме, защото знаем колко често се тревожим, вместо да отидем при Бога и да Му предадем тревогите си.

Някой веднъж е казал, че когато животът ни се оплете здраво, трябва да го предадем на Бога и да Го оставим Той да развърже възлите. Колко ли копнее Той да направи това за нас! И все пак удивителното е, че успяваме да се вкопчим в проблемите си, докато едва не ни прекършат. Защо чакаме до пълно отчаяние, преди да отидем при Господа?

`Прочетете 1 Петър 5:7 . Апостолът цитира Псалми 55:22 . Какво е основната вест за нас тук? Вижте също Матей 6:25-33 .`

1 Петър 5:7 е много простичък стих. В него няма скрита тайна и означава точно това, което казва. Да възложиш означава да правиш точно това, да слагаш, да предаваш, така че онова, което причинява болка и тревожност, вече да няма никаква връзка с теб. Но разбира се, нашите товари не се хвърлят просто къде да е. Тревогата ни не изчезва в празнотата. Тя е предадена на нашия Отец в небесата, Който обещава да я разреши. Това ни казва Исус в стиховете от „Матей“. Проблемът не е, че е трудно; по-скоро се крие там, че просто изглежда твърде лесно, твърде хубаво, за да е вярно.

Безпокойството се причинява от най-различни неща. Може да е напрежение на работата. Неочаквана критика. Усещане, че сме нежелани или пренебрегвани. Болест или финансови тревоги. Чувството, че не сме достатъчно добри за Бога. Убеждението, че не ни е простено.

Каквито и да са те, една от причините да се вкопчваме в проблемите си, е разбирането, че можем да ги разрешим по-добре от всеки друг. Но Петър ни призовава да преразгледаме всяка подобна идея. Причината да не се тревожим, е, че Бог е загрижен. Но дали Той все още е достатъчно загрижен, за да се намеси, когато се задава развод или се чувстваме напълно безполезни? Библията казва, че е достатъчно загрижен, за да промени всяка ситуация.

`Кои са нещата, които ви притесняват сега? Колкото и да са основателни, колкото и обезпокоителни да са, има ли нещо твърде трудно за Господа? Може би най-големият ни проблем е, че макар да вярваме, че Бог познава проблемите ни и може да ги разреши, не вярваме, че ще ги разреши по начина, по който бихме искали да го направи. Размишлявайте върху последната точка и се запитайте колко валидно е това в собствения ви живот.`