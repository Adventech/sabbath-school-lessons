---
title: Вяра сред очистващия огън
date: 18/07/2022
---

Едно е да участвате в битка, съвсем друго е дори да не виждате силите, строени за сблъсък. В известен смисъл точно с това се занимаваме ние като християни. Знаем, че силите са там, можем да ги почувстваме в живота си и все пак трябва да продължаваме напред с вяра, доверявайки се на „Невидимия” ( Евреи 11:27 ).

`Прочетете Йов 23:1-10 . Каква е същността на битката на Йов? Какво не вижда той? В същото време какво приема с вяра въпреки всички изпитания?`

Дори сред ужасните си изпитания Йов се доверява на Господа. Въпреки всичко той е решен да издържи. И едно от нещата, които го карат да устоява, е златото. Но не златен медал; по-скоро той поглежда към бъдещето и осъзнава, че ако държи на Бога, ще излезе по-добър от това – ще излезе като пречистено злато. Доколко Йов разбира онова, което се случва зад кулисите, не ни е казано. Колкото и да е било скрито от него, той все пак издържа на пречистващия огън.

Страхувате ли се от огъня? Притеснявате ли се от жегата, нагнетявана от обстоятелствата? Може би, както при Йов, Божията горещина изглежда необяснима. Може би е трудно да се адаптирате към нова работа или нов дом. Може да се наложи да преживеете лошо отношение на работното място или дори в собственото си семейство. Може да става дума за болест или финансова загуба. Колкото и да е трудно за разбиране, Бог би могъл да използва тези изпитания, за да ви очисти и пречисти и да изяви образа Си във вашия характер.

Да бъде доказан като злато, изглежда, тук е вдъхновяващо за Йов, нещо, към което да насочи погледа си, и това му помага да издържи през кризата. Ето едно силно свидетелство за неговия характер – че сред цялата болка и страдание успява да усети реалността на процеса по пречистване. Освен това, колкото и да не разбира, той знае, че тези изпитания ще го усъвършенстват.

`Как според вашия собствен опит изпитанията очистват и пречистват? По какви други начини бихте могли да бъдете усъвършенствани, освен чрез страдание?`