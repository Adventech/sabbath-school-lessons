---
title: „Разумните”
date: 20/07/2022
---

Вчера разгледахме значението на характера за тези, които очакват Второто пришествие. Днес ще се спрем по-конкретно върху значението на характера за онези, които са останали живи при Второто пришествие на Исус.

`Прочетете Даниил 12:1-10. Какъв е контекстът? За кое време в земната история става дума? И най-важното, какво можем да разберем от тези стихове за характера на Божия народ по онова време? Какви характеристики са посочени в контраст с тези на нечестивите? Вж. също Откровение 22:11.`

На Даниил е казано, че точно преди завръщането на Исус ще настъпи време на бедствие, което не се равнява на нито един друг период от историята. В Даниил 12:3,10 ни е дадено описание на праведните и нечестивите през това време. Забележете как нечестивите „ще вършат нечестие“ ( Даниил 12:10 ) за разлика от праведните, които в стих 3 блестят ярко може би защото „ще се чистят и избелят и ще бъдат опитани“ ( Даниил 12:10 ) по време на това „време на страдание, каквото никога не е имало“ ( Даниил 12:1 ). За разлика от тях нечестивите не разбират, но праведните са „разумните“ и разбират.

Разбират какво? Математика, наука, висша критика? В „Притчи“ се казва, че „страхът от Господа е начало на мъдростта“ ( Притчи 1:7 ). Може би в този контекст „разумните“ са такива, защото имат разбиране за тези последни събития, за времето на скръбта, което се разиграва пред тях. Те не са изненадани; от своето изучаване на Словото знаят, че предстои. И най-важното, знаят достатъчно, за да позволят на това време на скръб да ги очисти и пречисти; от друга страна, нечестивите просто стават по-упорити в бунта си и по този начин продължават в своето нечестие.

Решаващият момент е, че тук ни е дадено едно описание на хора, които са преминали през процеса на очистване и пречистване.

`Въпреки че разгледахме споменатите стихове в контекста на последните дни, какви принципи виждаме тук, които биха могли да ни помогнат да разберем по-добре какво представлява процесът на очистване и пречистване дори и за нас днес?`