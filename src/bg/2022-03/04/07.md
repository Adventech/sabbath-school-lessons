---
title: Разширено изучаване
date: 22/07/2022
---

Прочетете от Елън Уайт: гл. „Бог ни обещава ново сърце от плът” в кн. „Божии синове и дъщери“; „Да посрещнат Младоженеца” в кн. „Притчи Христови“; и „Времето на скръбта” в кн. „Великата борба“.

„Изграждането на характера е най-важното дело, поверено някога на човеците, и неговото основно изучаване никога не е било толкова важно, както сега. Никое друго поколение не е било призвано да бъде свидетел на такива важни събития; никога преди млади момчета и момичета не са се сблъсквали с такива големи опасности, каквито срещат днес“ (Уайт, Е. Възпитание. Изд. „Нов живот“, София, 1999, с. 208)

„В притчата неразумните девици са представени като просещи масло, но те не успяват да го получат според молбата си. Това е символ за онези, които не са се подготвили, развивайки характер, за да устоят във време на криза. Сякаш трябва да отидат при съседите си и да кажат: Дай ми характера си или ще бъда изгубен. Онези, които са разумни, не могат да налеят от маслото си в тлеещите светилници на неразумните девици. Характерът не се преотстъпва. Не се купува или продава; той трябва да се придобие. Господ е дал на всеки един човек възможност да придобие праведен характер посредством часовете на благодатното време; но Той не е предоставил начин, по който даден човек да е в състояние да предаде на друг характера, развит чрез преминаване през тежки преживявания, като научава уроци от великия Учител, така че да може да прояви търпение, когато е в изпитание, и да упражнява вяра, за да може да премахне планини от непреодолими препятствия“ (Уайт, Е. Младежки инструктор . 16 януари 1896 г.).

**Въпроси за разискване**

`Какво означава „изграждане на характера“? Как бихте могли да го осъществите? Доколко видим приоритет е изграждането на характер в собствения ви живот и във вашата църковна общност?`

`Частта за четвъртък говори за важната роля на общността в живота на християнина. Колко добре вашата местна църква функционира като тяло Христово? Колко добре представяте Господа като общност? Нека съботноучилищната ви група обсъди какво бихте могли да направите, за да подобрите това.`

`Нека вашата група отговори на въпроса защо изграждането на характер е важно дори ако се спасяваме единствено чрез вяра в Исус. Ако Неговата праведност и Неговият съвършен характер са това, което ни спасява, защо тогава трябва да развиваме характер?`

`Хелън Келър, която била глуха и сляпа от ранна възраст, пише: „Характерът не може да се развива спокойно и тихо. Само чрез преживяване на изпитания и страдание душата може да бъде укрепена, взорът да се изчисти, амбицията да се вдъхнови и успехът да бъде постигнат” (Leadership, vol. 17, no. 4). Съгласни ли сте? Обсъдете връзките между характера, страданието и великата борба.`

Тази събота, 23.07.2022 г. , ще се молим за църкви „Видин” и „Враца” с групата в Мездра .