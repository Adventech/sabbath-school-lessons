---
title: Изключителна горещина
date: 28/07/2022
---

Досега през това тримесечие разгледахме много примери за огнени изпитания, които Бог използва, за да внесе чистота и христоподобие в живота ни. Някои хора обаче може да видят тези примери и да заключат, че Бог е строг и взискателен водач. Разбира се, някои може да кажат: „Знаем, че Бог иска нещо добро за нас, но тези примери не разкриват много загриженост и любов. Вместо това Бог прилича повече на някой, който ни тормози. Той се стреми към цел, която ни причинява значителни неприятности и ние не можем да направим нищо по въпроса“.

Вярно е, че докато живеем на тази изпълнена с грях земя, ще разберем твърде ограничена част от причините, поради които се случват нещата. В небето ще узнаем много повече ( 1 Коринтяни 4:5 ; 1 Коринтяни 13:12 ), но засега ще трябва да живеем с напрежението на вярата, че Бог присъства и се грижи за нас, въпреки че невинаги усещаме положението си като твърде добро. Исая много добре описва това напрежение.

Прочетете Исая 43:1-7 . В стих 2 Бог казва, че Неговият народ ще премине през води и през огън. Това са образно представени големи опасности, но може би загатват за преминаването на Червено море и Йордан – два плашещи периода, но пък и такива, които проправят пътя към новия живот. Съвсем очаквано, Бог може да заяви, че ще защити Своя народ от тези опасности, че ще го води по по-лесен път. Но подобно на Пастиря от Псалом 23 Той по-скоро казва, че когато дойдат трудни времена, няма нужда Божият народ да изпада в отчаяние, защото Той е с тях.

`Разгледайте отново Исая 43:1-7 . Запишете различните начини, по които Бог уверява Своя народ в утеха през вода и огън. Каква картина на Бога рисува това в ума ви? Кои обещания бихте могли да изискате за себе си?`

Бихме могли да обобщим това, което сме научили за Божиите огнени изпитания по три начина.Първо, Божията изключителна горещина има за цел да унищожи не нас, а нашия грях. Второ, Божията изключителна горещина няма за цел да ни направи нещастни, а да ни направи чисти, каквито сме създадени да бъдем. Трето, Божията грижа за нас във всички обстоятелства е постоянна и нежна – Той никога няма да ни остави сами, каквото и да ни се случва.

`Какво научавате от следните стихове за действията и характера на Бога? Псалми 103:13,14; Матей 28:20; 1 Коринтяни 10:13; 1 Петър 1:7. Как сте изпитали реалността на тези стихове в собствения си живот?`