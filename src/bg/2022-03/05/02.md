---
title: Авраам в огнените изпитания
date: 24/07/2022
---

Прочетете Битие, 22 гл . Сякаш от нищото и без никакво обяснение Бог изведнъж призовава Авраам да принесе собственото си дете като всеизгаряне. Можете ли да си представите как трябва да се е чувствал Авраам? Дори самата мисъл Светият Бог да поиска от вас да пожертвате собствения си син е отвратителна. Даже Авраам да е смятал, че това е приемливо, какво да кажем за Божиите обещания за наследство? Без сина му обещанието ще се обезсмисли.

`Защо Бог моли Авраам да принесе тази жертва? Щом Той знае всичко, какъв е смисълът?`

Божията молба и нейното време не са случайни. Всъщност тя е изчислена така, че да предизвика възможно най-дълбоката мъка, защото „Бог бе запазил Своя последен най-труден изпит за Авраам за времето, когато, натежал на години, той копнееше за почивка“ (Уайт, Е. Патриарси и пророци. Изд. „Нов живот“, София, с. 90). Дали това е изпит от страна на един обезумял Бог? Съвсем не, защото „агонията, преживяна през тъмните дни на този страшен изпит, бе допусната, за да вникне той от личен опит поне малко във величието на жертвата, дадена от Всевишния Бог за изкупление на човека“ (Уайт, Е. Патриарси и пророци. Изд. „Нов живот“, София, с. 93).

Това е просто изпитание – Бог никога не е възнамерявал Авраам да убива сина си. Тук се подчертава нещо много важно за начина, по който Бог работи понякога. Може да ни помоли да направим нещо, което никога не е планирал да завършим. Може да ни помоли да отидем някъде, където никога не е възнамерявал да пристигнем. Това, което е важно за Него, не е непременно краят, а това, което научаваме, докато се преобразяваме в самия процес.

Исус може би е мислил за преживяването на Авраам, когато казва на евреите: „Баща ви Авраам ликуваше, че ще види Моя ден; и го видя и се възрадва“ ( Йоан 8:56 ). Авраам би могъл да пропусне това прозрение, като отхвърли наставленията с разбирането, че те са от Сатана. Ключът към оцеляването и мъдростта на Авраам през целия процес е неговото познаване на Божия глас.

`Как разпознавате Божия глас? Как разбирате кога ви говори Бог? Какви са начините, по които Той ви предава Своята воля?`