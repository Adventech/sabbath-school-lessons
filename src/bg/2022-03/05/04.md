---
title: Оцеляване посредством поклонение пред Бога
date: 26/07/2022
---

`Прочетете Йов 1:6-2:10 . Каква е причината за страданието на Йов?`

Тук срещаме нещо удивително. Ангелите идват да видят Бога и Сатана ги придружава. Бог пита Сатана къде е бил и той отговаря, че идва от „обикаляне земята и от ходене насам-натам по нея“ ( Йов 1:7 ). След това Бог задава следния въпрос: „Обърнал ли си внимание на слугата Ми Йов?“ ( Йов 1:8 ). Самият въпрос не е забележителен; забележително е Кой го задава. Не Сатана е този, който посочва Йов като обект за изследване – а Бог. Знаейки точно какво ще последва, Господ привлича вниманието на Сатана към Йов. Долу на земята Йов няма абсолютно никаква представа колко горещо ще стане огненото му изпитание. И въпреки че е твърде ясно, че Сатана, а не Бог причинява страданията на Йов, също така е ясно, че Бог е Този, който дава изричното Си разрешение на Сатана да съсипе имуществото, децата и собственото му физическо здраве. Щом като Той дава разрешение Йов да пострада, каква разлика има дали Бог или Сатана лично причиняват страданието? Как може Бог да бъде праведен и свят, когато активно позволява на Сатана да причини такава болка на Йов? Дали тази ситуация е специален случай, или е характерна за начина, по който Бог все още се отнася с нас днес?

`Как Йов реагира на изпитанията от Йов 1:20,21 ?`

На такова страдание е възможно да се отговори по два начина. Можем да се огорчим и разгневим, да обърнем гръб на един Бог, Когото смятаме за жесток или несъществуващ, или да се държим по-здраво за Него. Йов се справя със своя крах, като остава в Божието присъствие и Му се покланя.

В Йов 1:20,21 виждаме три аспекта на поклонението, които биха могли да помогнат, когато изпаднем във време на страдание. Първо, Йов приема своята безпомощност и признава, че няма претенции за нищо: „Гол излязох от утробата на майка си, гол ще и да се върна там“ ( Йов 1:21 ). Второ, Йов признава, че Бог все още има пълен контрол: „Господ даде и Господ взе“ ( Йов 1:21 ). Трето, Йов завършва, като потвърждава вярата си в Божията праведност. „Да бъде благословено Господното име“ ( Йов 1:21 ).

`Преминавате през изпитание? Следвайте стъпките, които Йов прилага. Как те биха могли да помогнат и на вас?`