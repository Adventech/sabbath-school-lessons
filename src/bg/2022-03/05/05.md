---
title: Оцеляване посредством надежда
date: 27/07/2022
---

> <p></p>
> „ Бяхме под твърде голямо напрежение, свръх силите ни, така че дори се отчаяхме за живота си; даже ние самите бяхме приели в себе си смъртна присъда, за да не уповаваме на себе си, но на Бога, Който възкресява мъртвите “ (2 Коринтяни 1:8,9) .

Като Божи избран апостол Павел е понесъл повече, отколкото повечето хора. Но той не е смазан от това. По-скоро още по-силно прославя Бога. Прочетете списъка с преживените от него трудности във 2 Коринтяни 11:23-29 . А сега прочетете 2 Коринтяни 1:3-11.

`Във 2 Коринтяни 1:4 Павел заявява, че причината да получим Божието състрадание и утеха е „ да можем и ние да утешаваме тези, които се намират в каквато и да била скръб, с утехата, с която и ние се утешаваме от Бога “. До каква степен страданието може да е призив към служене? Как бихме могли да останем нащрек за тази възможност?`

Бог иска да служи чрез нас на наранените хора. Това означава, че може първо да ни позволи да изпитаме същия вид болка. Тогава ще предложим насърчение – не на теория, а поради собственото си преживяване на състрадание и утеха от Бога. Това е принцип от живота на Исус (вж. Евреи 4:15 ).

Ярките описания на Павел за неговите трудности нямат за цел да ни накарат да го съжаляваме. Те са ни дадени, за да знаем, че дори когато сме стигнали дъното, Отец все още може да се намеси, за да ни осигури Своето състрадание и утеха. Може да ни застигне отчаяние дори от собствения ни живот и даже да бъдем убити, но не бойте се, Бог ни учи да разчитаме на Него. Можем да Му се доверим, защото нашият Бог „възкресява мъртвите” ( 2 Коринтяни 1:9 ).

Докато Павел продължава да насочва погледа си към прогласяването на евангелието, той знае, че Бог ще го спаси и в бъдеще. Способността на апостола да остане твърд е подкрепена от три неща, които той споменава във 2 Коринтяни 1:10,11 . Първо, Божият доказан опит: „Той ни избави от толкова близка смърт и още избавя“ ( 2 Коринтяни 1:10 ). Второ, решителността на Павел да фокусира вниманието си върху самия Бог: „и се надяваме на Него, че пак ще ни избави“ ( 2 Коринтяни 1:10 ). Трето, непрекъснатото застъпничество на светиите: „като ни съдействате и вие чрез молитва“ ( 2 Коринтяни 1:11 ).

`Какво бихте могли да научите от Павел, за да ви помогне да не изпадате в самосъжаление сред собствените си борби?`