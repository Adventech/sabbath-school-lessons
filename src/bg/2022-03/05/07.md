---
title: Разширено изучаване
date: 29/07/2022
---

Прочетете от Елън Уайт: гл. „Изпитът на вярата“ в кн. „Патриарси и пророци“ и „Хвалете Господа“ в кн. „Свидетелства към Църквата“, Т. 5.

„Бог винаги е прекарвал Своя народ през пещта на страданията. Огънят на тази пещ отделя шлаката от истинското злато на християнския характер. Исус наблюдава изпита. Той знае какво е нужно за очистване на скъпоценния метал, за да отрази излъчването на Неговата любов. Чрез тежки изкушения Бог дисциплинира Своите слуги. Той вижда, че някои хора имат сили, които в бъдеще може да бъдат използвани в Неговото дело, и ги подлага на изпит. Провидението Му ги поставя в положения, проверяващи характера им (…) Показва им колко са слаби и ги учи да се опират на Него (…) Така се постига Неговото намерение. Те биват научени, подготвени и дисциплинирани да изпълнят голямата цел, за която са им дадени сили. Когато Бог ги призове към действие, те са готови и небесни ангели могат да им сътрудничат в делото, което трябва да извършат на земята“ (Уайт, Е. Патриарси и пророци. Изд. „Нов живот“, София, с. 75).

„Ако по Божие провидение сме призвани да понасяме изпитания, нека приемем кръста и изпием горчивата чаша, като помним, че ръката, която я поднася до устните ни, е ръката на Отец. Нека Му се доверяваме и когато сме в мрак, и през деня. Не можем ли да вярваме, че Той ще ни даде всичко, което е за наше добро? (...) Даже и в нощта на страданието как да не издигаме сърцето и гласа си в благодарствена хвала, след като помним каква любов е проявена към нас чрез жертвата на Голготския кръст?“ (Уайт, Е. Свидетелства към Църквата . Т. 5. Изд. „Ел Уай“, София, 2012, с. 307, 308).

**Въпроси за разискване**

`Помолете някого от съботноучилищната ви група да разкаже за личния си изпит на вярата, който, въпреки че не е бил толкова напрегнат, колкото този на Авраам, все пак е бил достатъчно труден. Какво бихте могли да научите от преживяванията на този човек, от неговите успехи или провали?`

`Прегледайте последните 24 часа от живота на Христос преди Неговото разпятие. С какви крайности се сблъсква Той? Как издържа? Какви принципи можем да заимстваме от Неговия пример и да ги приложим за себе си, когато сме сред своите собствени огнени изпитания?`

`Обсъдете идеята, засегната през тази седмица, за това как чрез собственото си страдание можем да служим на другите страдащи. Колкото и вярно да е това, кои са някои от проблемите, съпътстващи подобен възглед?`

`По-горе Елън Уайт пише: „Нека Му се доверяваме и когато сме в тъмнина, както и през деня“. Това е по-лесно да се каже, отколкото да се направи. Как да си помагаме взаимно, за да развием онзи тип вяра, която ще ни позволи да направим точно това? Защо е важно да се доверяваме на Бога в лоши времена?`

Тази събота, 30.07.2022 г. , ще се молим за църкви   „Вълчедръм” и „Вършец” .