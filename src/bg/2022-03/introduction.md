### Разпнатият Спасител

„Всичко това стана чрез Него; и без Него не е станало нищо от това, което е станало” (Йоан 1:3). 

„Всичко“ е създадено от Него, Исус, и все пак – според Писанието – „Исус се просълзи“ (Йоан 11:35). Създателят плаче? Нещо повече, Исус беше „презрян и отхвърлен от хората, човек на скърби и навикнал на печал” (Исая 53:3). Създателят – човек на скърби, презрян и отхвърлен? Освен това Той веднъж извиква: „Боже мой, Боже мой, защо си ме оставил?“ (Матей 27:46). 

Как е възможно всичко това? Тъй като Исус, нашият Създател, е и наш Изкупител и като такъв е разпнатият Бог – Създателят, Който е приел човешко естество и в това естество е понесъл живот на лишения и тежък труд, чийто край е настъпил с увисването на един римски кръст. 

Така нашият Създател, Този, в Когото „живеем, движим се и съществуваме“ (Деяния 17:28), е пострадал в човешкото естество по начини, които никой от нас никога не би могъл да изпита. Можем да понасяме само собствените си мъки, собствените си скърби; на кръста Той понесе „печалта ни и със скърбите ни се натовари“ (Исая 53:4) – с всички тях. Това е най-удивителният акт в цялата космическа история. 

Върху тази основа (на разпнатия Бог, извисил се над нас), през следващите няколко месеца ще се постараем да разберем по-добре неразбираемото – нашето собствено страдание, страданията на християните, на онези, които са посветили живота си на Христос. Не претендираме, че разполагаме с всички отговори или дори с повечето от тях; твърдим само, че „Бог е любов“ (1 Йоан 4:8) и макар че тези неща се случват, можем да се доверим на Бога въпреки тях и наистина да израснем в благодатта чрез тях, без значение колко болезнен ще бъде самият процес. 

През това тримесечие ще изучаваме Божието Слово и ще видим как друга плът и кръв, макар и осветлени с вяра, все пак се сблъскват с отчаяние, предателство, разочарование, загуба, несправедливост и насилие (звучи ли ви като всяко нещо, с което можете да се отъждествите?). Как са се справили? Какво са научили? Какво можем да научим от техните примери? 

Докато разглеждаме тези хора, техните преживявания, борби и изпитания на вярата (които може да са много подобни на нашите), винаги трябва да ги виждаме изпъкващи на фона на Кръста. Винаги трябва да помним, че независимо с какво се сблъсква някой, Исус Христос, нашият Създател и Изкупител, е минал през още по-лошо. 

Нашият Бог е един страдащ Бог. Дори Албер Камю, който трудно може да бъде наречен християнин, разбира някои от последиците от кръста и Божиите страдания там: „Нощта на Голгота е толкова важна в човешката история само защото в нейната сянка божествеността изоставя традиционните си привилегии и изпива до последната капка, в това число и пълното отчаяние, агонията на смъртта” (Камю, А. Бунтовникът. Ню Йорк: Винтидж Интернешинъл, 1991, стр. 33). Или, както се изразява Елън Уайт: „За нашите притъпени чувства кръстът е разкриване на онази болка, която още от начало грехът причини на Божието сърце“ (Възпитание. Изд. „Нов живот“, София, 1999, с. 243). 

Нашите уроци не са теодицея, оправдание на Бога пред лицето на злото. Вместо това, както казахме, те са опит да ни помогнат да преодолеем неизбежното страдание, с което всички се сблъскваме тук, в един свят, където грехът ни се отдава така лесно, както дишането. Ще се опитаме да покажем, че болката, страданието и загубата не означават, че Бог ни е изоставил; те показват само, че дори като вярващи, ние сега участваме в общата участ на една греховна раса. Разликата е, че чрез Исус и предлаганата от Него надежда можем да намерим смисъл и цел в привидно безсмисленото и безцелното и че по някакъв начин, дори и да не сме в състояние да си представим как, можем да се доверим на обещанието, че „всичко съдейства за добро на тези, които обичат Бога” (Римляни 8:28) – онзи Бог, Който, макар да е направил всичко, освен това е и понесъл всичко (и именно затова Го обичаме). 

_Гейвин Антъни, основният автор на уроците през това тримесечие, е израснал в Шри Ланка като дете на мисионери. Той е работил като пастор в Англия и е бил президент на Конференцията в Исландия, когато е написал тези уроци._