---
title: Разширено изучаване
date: 05/08/2022
---

Прочетете от Елън Уайт: гл. „Нощ на борба“ в кн. „Патриарси и пророци“ и „Посвещение“ в кн. „Пътят към Христос“.

„Тази воля, която формира един толкова важен фактор в живота на човека, при грехопадението беше предадена под контрола на Сатана; и оттогава той винаги е работил в човека да желае и върши собственото си удоволствие, но това допринася за цялостната му гибел и окаяност“ (Уайт, Е. Свидетелства към църквата. Т. 5. Изд. „Ел Уай“, София, 2012, с. 505).

„За да получи помощ от Бога, човек трябва да осъзнае слабостта и безпомощността си. Трябва със собствения си разум да пожелае голямата промяна да се извърши вътре в него. Да се събуди за сериозна и настойчива молитва и да вложи своите усилия. Да се отърси от грешните си навици и привички. Победата може да бъде спечелена само чрез решителни старания грешките да се поправят и да се утвърдят правите принципи. Мнозина така и не стигат до позицията, която биха могли да заемат, защото чакат Бог да извърши вместо тях онова, което им е дал сила сами да осъществят. Всички, способни да бъдат полезни, трябва да бъдат обучени чрез най-сурова умствена и морална дисциплина. И Бог ще им помогне, като обедини Божествената сила с човешките усилия“ (Уайт, Е. Патриарси и пророци. Изд. „Нов живот“, София, с. 163).

**Въпроси за разискване**

`Как смятате, до каква степен всъщност признаваме, че нашата воля „при грехопадението беше отдадена под контрола на Сатана“? Как, като се фокусираме върху характера на Исус, можем да разберем по-добре колко грешни сме и колко голяма е Божията благодат спрямо нас?`

`Прочетете историята за Исус в Гетсимания (Матей 26:36-42). Какви са били личните Му чувства и желания в противовес на Божията воля? Какво можем да научим от този пример?`

`Нека съботноучилищната ви група обсъди отделните неща във вашата собствена култура, които са в състояние да работят за подкопаване на нашите защитни механизми и да ни направят по-уязвими за атаките на Сатана. Какво можем да направим, за да помогнем на останалите членове на църквата да осъзнаят тези опасности, както и да помогнем на онези, които изпитват нужда от помощ?`

`Познавате ли някого във вашата църква, който не е идвал от доста дълго време, може би готов да се откаже или вече се е отказал? Какво бихте могли да направите като съботноучилищна група, за да насърчите този човек, да му помогнете да не обърне гръб на Исус? Какви практични неща бихте могли да сторите, за да му помогнете?`

Тази събота, 06.08.2022 г. , ще се молим за църкви „Габрово” с групата в Дряново и „Говедаре” с групата в Пазарджик Изток .