---
title: Радикално посвещение
date: 03/08/2022
---

> <p></p>
> „ Ако дясното ти око те съблазнява, извади го и го хвърли; защото по-добре е за тебе да погине една от телесните ти части, а не цялото ти тяло да бъде хвърлено в пъкъла “ (Матей 5:29).

`Размишлявайте върху думите на Исус в посочения стих. Бихте ли нарекли думите Му радикални? А защо?`

Необходими са радикални действия не защото Бог е направил християнския живот толкова труден, а защото ние и нашата култура сме се отдалечили толкова много от Божиите планове за нас.Хората често се събуждат и се питат: „Как можах толкова да се отдалеча от Бога?“. Отговорът винаги е един и същ: стъпка по стъпка.

Прочетете Матей 5:29,30 . Исус говори в контекста на сексуалния грях. Основните принципи обаче важат и за справянето с другите грехове. Всъщност принципите могат да се приложат за нашето израстване в Христос като цяло.

`Каква важна идея изтъква Исус с думите Си в Матей 5:29,30 ? Наистина ли сме призовани буквално да се осакатяваме?`

Исус не ни призовава да увреждаме физически телата си – в никакъв случай! По-скоро ни призовава да овладеем умовете си, а следователно и телата си, независимо от цената. Забележете, стиховете не казват, че трябва да се молим и Бог незабавно ще премахне греховните наклонности от живота ни. Понякога Той може милостиво да направи това за нас, но често ни призовава да поемем радикален ангажимент да се откажем от нещо или да започнем да постъпваме по начин, който може би изобщо не е желан от нас. Какво огнено изпитание само може да се окаже това! Колкото по-често вземаме правилните решения, толкова по-силни ще ставаме и толкова по-слаба ще бъде силата на изкушението в живота ни.

Понякога Бог използва огнени изпитания, за да привлече вниманието ни, когато около нас толкова много шумни неща ни разсейват. Именно по време на огненото изпитание осъзнаваме колко много сме се отдалечили от Бога. То може да е Божият призив към нас да вземем радикално решение за завръщане към плана на нашия Отец за нас.