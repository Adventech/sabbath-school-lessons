---
title: Духът на истината
date: 31/07/2022
---

Молили ли сте се някога: „Моля те, Боже, направи ме добър!“, но като че ли почти нищо да не се е променило? Как е възможно да се молим великата преобразяваща сила на Бога да действа в нас, но животът ни като че ли да си остава същият? Знаем, че Бог разполага с неограничени свръхестествени ресурси, които ни предлага толкова щедро и свободно. Ние наистина искаме да се възползваме от всичко това и все пак животът ни изглежда не се променя по начин, който да съответства на предлаганото от Него.

Защо? Една от причините е обезпокоително проста: докато Духът има неограничена сила да ни преобрази, е възможно чрез собствения си избор да ограничаваме това, което Бог би могъл да направи.

`Прочетете Йоан 16:5-15. В този пасаж Исус нарича Светия Дух „Духът на истината“ ( Йоан 16:13 ). Какво загатва това за извършваното от Духа за нас?`

Въпреки че Светият Дух може да ни донесе истината за нашата греховност, Той не може да ни накара да се покаем. Може да ни разкрие и най-голямата истина за Бога, но не и да ни принуди да вярваме в нея или да ѝ се покоряваме. Ако Бог ни принуди дори по най-незабележимия начин, щяхме да изгубим свободната си воля и Сатана щеше да Го обвини, че манипулира умовете и сърцата ни и по този начин да обвини Бога в измама във великата борба. Когато великата борба избухва в небето, нашият Отец не принуждава Сатана или някой от ангелите да вярват, че Той е добър и справедлив, нито принуждава ангелите да се покаят. И в Едемската градина, когато на карта отново е заложено толкова много, Бог напълно изяснява истината за дървото в средата на градината, но не пречи на Ева и Адам да упражнят свободната си воля, като не се покорят. Бог няма да действа по различен начин с нас днес. И така, Духът представя истината за Бога и греха и след това казва: „С оглед на това, което ви показах, как ще постъпите сега?“.

Същото е и когато се намираме в огнено изпитание. Понякога то съществува именно защото не сме се покорили или не сме се покаяли за греховете си. За да може нашият Отец да работи в такива случаи, трябва съзнателно да изберем да отворим вратите на покаянието и послушанието, за да влезе Божията сила и да ни преобрази.

`В какво ви убеждава напоследък „Духът на истината“? Колко добре слушате гласа Му? И най-важното, какви решения вземате със свободната си воля?`