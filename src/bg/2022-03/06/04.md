---
title: Дисциплинираната воля
date: 02/08/2022
---

Един от най-големите врагове на нашата воля са собствените ни чувства. Все повече живеем в култура, бомбардирана с изображения и музика, които непосредствено привличат сетивата ни, задействат нашите емоции – гняв, страх или похот – без да го осъзнаваме. Колко често си мислим за неща като „Какво ми се иска да ям за вечеря?“, „Какво искам да правя днес?“, „Чувствам ли се добре, като си купя това?“. По този начин чувствата ни са тясно свързани с вземането на решения. Те не са непременно лоши, но това, което чувствам, може да няма почти нищо общо с това, което е правилно или най-добро. Наистина нашите чувства могат да ни подведат („Сърцето е измамливо повече от всичко“ –Йеремия 17:9) и да създадат фалшива представа за реалността, като ни накарат да направим лош избор, подготвяйки ни за огнените изпитания, дължащи се на самите нас.

`Какви примери можете да намерите в Библията, когато хората са направили избор въз основа на чувства, а не на Божието Слово? Какви са били последиците? Вж. например Битие 3:6; 2 Царе 11:2-4; Галатяни 2:11,12.`

`Прочетете 1 Петър 1:13. За какво е загрижен Петър и какво иска да направят читателите му?`

Апостолът разбира, че умът е кормило за тялото, което е под наш контрол. Отнемем ли контрола над ума, ще бъдем владяни от чувства, които ни завличат по своя си път.

Представете си, че вървите по тясна пътека към дома на Пастиря. По пътя има много разклонения, водещи в различни посоки. Някои от тези пътечки водят до места, които не бихме искали да посетим. Други изглеждат примамливи; те се харесват на нашите чувства, на нашите емоции и желания. Ако обаче поемем по някоя от тях, излизаме от правия път и тръгваме по отклонение, от което може да се окаже изключително трудно да излезем.

`Пред какви важни решения сте изправени? Запитайте се честно: „Как бих могъл да разбера дали основавам избора си на чувства, емоции, желания, а не на Божието Слово?“`