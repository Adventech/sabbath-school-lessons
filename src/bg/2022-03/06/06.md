---
title: Необходимостта от устояване
date: 04/08/2022
---

`Прочетете историята за Яков, който се бори с Бога ( Битие, 32 гл. ). Какво ни говори тази история за устояването дори сред голямо обезсърчение? (Преди да отговорите, си припомнете целия контекст на ситуацията с Яков.)`

Може да знаем какво е правилно и да упражняваме волята си, за да постъпваме както е редно; но когато сме притиснати, би могло да се окаже особено трудно да продължим да се държим за Бога и Неговите обещания. Така е, защото сме слаби и изплашени. Ето защо една от важните силни страни на християнина е постоянството, способността да продължава напред, въпреки че му се иска да се откаже.

Един от най-великите примери за постоянство в Библията е Яков. Много години преди това той е измамил брат си Исав и своя баща да му дадат първородството ( Битие, 27 гл. ) и оттогава бяга от страх поради желанието на Исав да го убие. Въпреки че са му дадени чудесни обещания за Божието водителство и благословения в съня му за стълбата, стигаща до небето ( Битие, 28 гл. ), Яков все още се страхува. Отчаяно се нуждае от Божието уверение, че е приет и че обещанията, дадени му преди много години, все още са верни. Докато се бори с някого, който всъщност е Исус, Яков получава изместване на бедрената става. От този момент нататък не е възможно да води борба, тъй като болката би била твърде остра. Най-вероятно е настъпила лека промяна от схватка към упорито стискане на другия. Яков се държи за Исус въпреки непоносимата болка, докато не получава уверение, че ще бъде благословен. Затова Исус му казва: „Пусни ме да си отида, защото се зазори“ ( Битие 32:26 ).

Благословението на Яков идва, понеже той устоява въпреки болката. Така е и при нас. Бог може да размести и нашето „бедро“ и след това да ни призове да се държим за Него въпреки болката си. Наистина Бог позволява болезнените белези да продължат – Яков все още куца, когато се среща с брат си. Привидно това е слабост, но за Яков е показател за неговата сила.

`Кои са някои от практичните решения, които бихте могли да вземете (приятелства, начин на живот, материали за четене, здравословни навици, духовен живот), които ще ви помогнат да устоявате с Господа сред обезсърчения и изкушения?`