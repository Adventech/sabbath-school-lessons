---
title: Божествено-човешката комбинация
date: 01/08/2022
---

Кое е най-голямото ви постижение в живота? Има голяма вероятност каквото и да сте постигнали, да не се е случило просто защото сутринта сте станали от леглото. Ако искаме да постигнем нещо значимо в този живот, ще са необходими време и усилия. Нашето ученичество с Христос не е нещо по-различно.

`Прочетете Колосяни 1:28,29. Въпреки че Павел говори за това как Бог работи в него, по какви начини той показва, че са включени и човешки усилия? Вж. също Второзаконие 4:4; Лука 13:24; 1 Коринтяни 9:25; Евреи 12:4.`

Колосяни 1:29 дава много интересен поглед върху начина, по който Павел гледа на връзката си с Бога в това дело. Той казва, че се бори – но чрез Божията сила.

Думата за „труд“ означава „уморявам се“, „работя до степен на изтощение“. Тази дума се употребява най-вече за спортисти по време на тренировка. Думата за „подвизаване“, която следва, на някои езици може да означава „агонизирам“. И така, имаме словесната картина на спортист, полагащ всички усилия, за да спечели. Обаче по-нататък Павел добавя един обрат към този възглед, защото той се напряга не с всичко, което има, а с всичко, което Бог му е дал. Така че оставаме с едно просто заключение за служението на Павел – това е служение, извършено с големи лични усилия и дисциплина, но осъществено с Божията сила. Тази връзка работи по абсолютно същия начин, когато се стремим към развитието на христоподобен характер в нас.

Ето какво е важно да запомните, защото живеем в свят, в който искаме все повече и повече с все по-малко усилия. Подобно разбиране се е просмукало и в християнството. Някои християнски евангелизатори обещават, че ако просто вярвате, Светият Дух ще падне върху вас с удивителна свръхестествена сила и ще извърши големи чудеса. Но това може да се окаже опасна полуистина, защото би могла да доведе хората до заключението, че просто трябва да чакаме Божията сила да дойде, докато седим удобно в креслата си!

`Какъв е вашият личен опит с вида подвизаване, за който говори Павел? Какви неща е вложил Бог в сърцето ви, за да се борите с тях? Как бихте могли да се научите да се предавате на Божията воля?`