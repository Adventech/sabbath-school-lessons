---
title: 'Давид: Нагледен урок по чакане'
date: 06/09/2022
---

В 1 Царе 16:1-13 виждаме младия Давид, помазан от Самуил за цар. Въпреки това той трябва да измине дълъг път от нивите на баща си Есей до престола в Йерусалим. Несъмнено понякога се е чувствал в огнено изпитание.

Първо, момчето е призовано да свири, за да успокои смутения дух на Саул ( 1 Царе, 16 гл. ). По-късно той става герой на Израил, когато убива Голиат ( 1 Царе, 17 гл. ). След това минават много години, през които Давид бяга за живота си. И Саул, и синът му Йонатан знаят, че Давид е определен да бъде следващият цар ( 1 Царе 23:17; 1 Царе 24:20 ). Но Давид не прави нищо за напредъка на определената му от Бога участ. Всъщност изглежда, че върши точно обратното. Дори когато Саул се опитва да го убие и Давид отрязва парче плат от дрехата на царя, му се иска никога да не беше правил подобно нещо ( 1 Царе 24:5-7 ). И отново, когато Саул се опитва да го убие, Давид отказва да убие Саул при появата на подобна възможност ( 1 Царе 26:7-11 ).

`Прочетете 1 Царе 26:1-11 . Защо Давид отказва да убие Саул? На какви принципи ни учи това за начина, по който Бог осъществява Своите планове за нашия живот?`

`А сега прочетете 1 Царе 26:12-25 . Как отказът на Давид да убие Саул повлиява върху самия Саул? Какво ни учи това за ползите от чакането на Божията намеса?`

Разглеждайки целия път на Давид към трона, може би бихме могли да го обобщим в едно кратко изречение: Не сграбчвайте това, което Бог все още не ви е дал. Божиите дарове винаги се получават най-добре от Неговата ръка и в Неговото време. Това може да изисква много продължително очакване. Бобовите кълнове могат буквално да пораснат в рамките на часове, докато на дъба ще са му необходими десетки години. Но когато дойдат силните ветрове, дървото няма да бъде изкоренено.

`Помислете колко лесно Давид би могъл да оправдае убийството на Саул. (В края на краищата на Давид е казано, че ще седне на трона, а Саул така или иначе е толкова зъл.) И все пак действията му говорят за истинска вяра в Бога. Какво бихте могли да извлечете от този пример за себе си, независимо какво очаквате?`