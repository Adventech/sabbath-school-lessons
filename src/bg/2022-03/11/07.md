---
title: Разширено изучаване
date: 09/09/2022
---

Прочетете от Елън Уайт: гл. „Помазването на Давид“ в кн. „Патриарси и пророци“.

Божият план за нас може да изисква да чакаме дълго и това наистина би могло да се усеща като огнено изпитание. Възпитаването в търпение през това време може да се случи, когато се фокусираме върху личността на Бога и вярваме, че Той действа в наша полза. Има много причини за чакане, но всички те касаят изпълнението на Божиите планове за нас и Неговото царство. Бихме могли да загубим много, ако избързваме пред Бога, но можем да спечелим още повече, като поддържаме отношение на доверие и радост в Него. Господ претегля и измерва всяко изпитание.

„Не можех да разбера Божието намерение по отношение на страданието ми, но Той знае кое е най-доброто за мен и аз ще Му предам моята душа, тяло и дух като на мой верен Създател. „Защото зная в Кого съм повярвал и съм уверен, че Той е силен да опази до онзи ден онова, което съм Му предал” ( 2 Тимотей 1:12 ). Ако възпитаме и обучим душите си да имат повече вяра, повече любов, по-голямо търпение и по-съвършено доверие в нашия Небесен Баща, зная, че бихме имали повече мир и щастие ден след ден, докато минаваме през конфликтите на този живот.

Господ не е доволен, когато сме раздразнителни и се безпокоим, отделени от Исус. Нуждаем се много повече от спокойно очакване, съчетано с бдение. Мислим, че не сме на правия път, ако нямаме специално усещане за това, и продължаваме да търсим някакъв знак, подходящ за случая. Но не чувствата имат значение, а вярата“ (Уайт, Е. Избрани вести. Кн. 2. Изд. „Ел Уай“, София, стр. 260).

**Въпроси за разискване**

`Какво означава, че Исус „претегля и измерва“ всяко изпитание? Как това би могло да ни помогне, докато чакаме?`

`Помолете хората в съботноучилищната ви група да споделят лични свидетелства какво означава за тях да очакват търпеливо. Какви са били техните страхове; а радостите им? Как са се справили? Какво са научили? На какви обещания са разчитали?`

`Какво можете да направите като църква или съботноучилищна група, за да помогнете на другите, които са в огнено изпитание, докато очакват настъпването на Божието време за нещо?`

`Каква е ролята на молитвата при възпитаването в търпение? Има ли други, за които бихте могли да се молите, така че Духът да ги научи на търпение в живота им?`

Тази събота, 10.09.2022 г. , ще се молим за църкви   „Дупница Б”  и  „Каварна” .