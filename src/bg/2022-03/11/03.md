---
title: На Божието време
date: 05/09/2022
---

`Прочетете Римляни 5:6 и Галатяни 4:4 . Какво ни казват тези стихове за точния Божи момент?`

В тези стихове Павел казва, че Исус е дошъл да умре за нас в точното време. Но апостолът не обяснява защо времето е било точно. Много е лесно да четете тези стихове и да се запитате: Защо Исус е чакал хиляди години, докато дойде на земята, за да се справи с греха – не е ли разбрала вселената, че грехът е нещо наистина лошо още много отдавна? Можем да се питаме и защо Исус чака да дойде втори път. Освен това бихме могли и да зададем въпроса: Защо Господ чака толкова дълго, за да отговори на молитвата ми?

`Помислете например върху пророчеството за 70-те седмици от Даниил 9:24-27 – пророчество, което посочва Исус като Месия (прегледайте го, ако е нужно). Колко дълъг е бил този период от време? Какво научаваме оттук за очакването на нещата в Божието време дори ако ни се струва, че това очакване отнема доста време?`

Има множество важни духовни основания, поради които преживяваме време на очакване. Първо, чакането може да пренасочи вниманието ни от „нещата“ обратно към самия Бог. Второ, то ни позволява да развием по-ясна представа за собствените си подбуди и желания. Трето, изгражда постоянство – духовна издръжливост. Четвърто, чакането отваря вратата за развитие на множество духовни силни страни, като вяра и доверие. Пето, позволява на Бога да намести други части от пъзела в по-голямата картина. Шесто, може никога да не разберем причината, поради която трябва да чакаме; следователно се учим да живеем чрез вяра. Сещате ли се за други причини за чакане?

`Какви примери бихте могли да откриете в Библията за това, че Бог прави нещата на Своето собствено време, които биха ви помогнали да се научите да вярвате, че Той ще направи за вас това, което е правилно и според Своето време? (Помислете например за Авраам и Сара и обещанието за син.) Същевременно се запитайте: „Какво може би върша, за да се забавя отговорът на молитвата, на която можеше отдавна да е отговорено?“`