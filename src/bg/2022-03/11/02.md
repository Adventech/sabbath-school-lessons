---
title: Богът на търпението
date: 04/09/2022
---

`Прочетете Римляни 15:4,5 . Какво откриваме в тези стихове лично за себе си?`

Обикновено сме нетърпеливи за неща, които наистина искаме или са ни били обещани, но все още не сме получили. Често сме доволни чак когато получим това, за което копнеем. И тъй като рядко получаваме това, което искаме, точно когато го поискаме, това означава, че често сме обречени на раздразнение и нетърпение. А щом попаднем в това състояние, е почти невъзможно да поддържаме мир и доверие в Бога.

Чакането е болезнено по определение. На еврейски една от думите за „чакай“ ( Псалми 37:7 ) произлиза от еврейска дума, която може да се преведе като „много да ме боли“, „да бъда разтърсен“, „да треперя“, „да бъда ранен“, „да скърбя“. Да се научите на търпение не е лесно; понякога точно в това се състои същността на огненото изпитание.

`Прочетете Псалми 27:14, Псалми 37:7 и Римляни 5:3-5 . Какво ни казват тези стихове? До какво води търпението?`

Докато чакаме, можем да се фокусираме върху едно от двете неща. Можем да се съсредоточим върху нещата, които чакаме, или да гледаме към Този, Който държи тези неща в ръцете Си. Това, което променя ситуацията, когато очакваме нещо, е не толкова продължителността на очакването, а нашето отношение, докато чакаме. Ако се доверяваме на Господа, ако сме предали живота си в Неговите ръце, ако сме Му предали волята си, тогава можем да вярваме, че Той ще направи това, което е най-добро за нас, когато е най-добре за нас, независимо колко трудно е понякога да го вярваме.

`Какви неща чакате отчаяно? Как можете да се научите да предавате всичко на Бога и на Неговото време? Молете се да постигнете пълно себеотрицание и покорност към Господа.`