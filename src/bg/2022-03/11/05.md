---
title: 'Илия: Проблемът с прибързването'
date: 07/09/2022
---

Драматичната сцена на върха на планината Кармил е приключила ( 3 Царе, 18 гл. ). Огън е паднал от небето, всички присъстващи са признали истинския Бог, а фалшивите пророци са били избити. Бог е реабилитиран. Бихте си помислили, че Илия е израснал в духовна сила с напредването на деня, но внезапно той чува нещо, което така го ужасява, че иска да умре. Прочетете останалата част от историята в 3 Царе 19:1-9 . Последните думи в стиховете са притеснителни: „Тогава Господнето слово дойде към него и му каза: Какво правиш тук, Илия“ ( 3 Царе 19:9 ). Очевидно страхът на Илия го подтиква да бяга и да се окаже на погрешното място.

`След толкова величествена Господна намеса на планината Кармил Илия би следвало да е изпълнен с вяра и доверие; вместо това той страхливо бяга за живота си. Какви поуки можем да научим от този отрицателен пример?`

Тази история илюстрира нещо важно: когато прибързваме, много лесно може да се окажем на погрешното място. В случая с Илия страхът му е този, който го съкрушава и го подтиква да се втурне към пустинята с желанието никога да не се беше раждал. Но има и други неща, които ни карат да побегнем от Божия план за нас.

`Прочетете следните стихове: Битие 16:1-3; Числа 20:10-12; Съдии 14:1-3; Матей 20:20,21;Лука 9:52-56; Деяния 9:1 . Какво подтиква описаните тук герои да побегнат от Божията воля?`

Колко лесно е да позволим на неща като амбиция, гняв, страст, липса на вяра или предполагаема „ревност“ за Господа да ни накарат да се втурнем напред към място, където не бива да бъдем. Никой не е имунизиран срещу тази опасност. Ключът е да изграждаме доверчива вяра в добротата и милостта на Бога, за Когото знаем, че ни обича и иска най-доброто за нас. Това не се случва автоматично. Вярата може да е дар, но е дар, който трябва да се възпитава, подхранва и пази ревностно.