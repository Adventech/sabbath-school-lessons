---
title: Разширено изучаване
date: 12/08/2022
---

Прочетете от Елън Уайт: гл. „Училището на бъдещия свят“ в кн. „Възпитание“ и „Помощ във всекидневния живот“ в кн. „По стъпките на великия Лекар“.

„В живота на всеки човек настъпва период на силно разочарование и прекалено обезсърчение – дни, когато скръбта ни е част от живота и е трудно да се вярва, че Бог е все още милостив към земните Си чада; дни, когато трудности измъчват душата и смъртта е за предпочитане пред живота. Точно тогава мнозина се пускат от Божията десница и стават роби на съмнението и неверието. Ако можехме в такова време да видим с духовното си зрение значението на Божиите действия, бихме забелязали ангели, които се опитват да ни спасят от самите нас и се стремят да поставят нозете ни върху основа, по-твърда и от вечните канари. Тогава в живота ни би се породила нова вяра, естеството ни би се подновило“ (Уайт, Е. Пророци и царе. Изд. „Нов живот“, София, с. 86).

**Въпроси за разискване**

`Елън Уайт казва, че „всеки“ преживява „ период на силно разочарование и прекалено обезсърчение“. Доколко добре забелязваме околните, когато преминават през такива периоди? Как можем по-добре да се научим да бъдем носители на надежда един за друг, когато изпитваме подобни горчиви разочарования?`

`Нека съботноучилищната ви група прегледа отговорите си на последния въпрос от частта за вторник. Какво се променя в живота ви, когато държите реалността на Божията близост винаги пред очите си?`

`Нека вашата група прочете на глас откъси от Йов, 38-41 гл. Каква картина на Бога е представена тук? Какво от наученото ви дава надежда и насърчение? Как съботата се вписва в тази картина? По какъв начин това ни помага да не изгубваме от поглед естеството и характера на Бога?`

`Надеждата, която преобразява, идва от небето. Това означава, че можем да се молим в живота на другия да бъде внесена надежда. Прекарайте известно време в молитва за онези, чиято надежда напоследък се е разклатила, за да може да бъде подновена. Освен това, какво бихте могли да направите за другите, които сякаш губят борбата в намирането на надежда?`

`Ако някой желае, нека разкаже за случай, при който отчаянието и изпитанията са го накарали да загуби надежда и вяра. Какво е сломило този човек? Какво можем да споделим един с друг, което би могло да ни помогне, ако изпаднем в периоди на съмнение и отчаяние?`

Тази събота, 13.08.2022 г. , ще се молим за църкви „Горна Оряховица” с групата в Козаревец и „Гоце Делчев” .