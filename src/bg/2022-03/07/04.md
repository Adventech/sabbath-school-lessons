---
title: Присъствието на нашия Отец
date: 09/08/2022
---

> <p></p>
> „ Защото Аз,  Господ , твоят Бог, съм, Който подкрепям десницата ти и ти казвам: Не бой се, Аз ще ти помогна “ (Исая 41:13) .

Някой веднъж попитал: „Когато Бог изглежда далеч, кой е този, който се е преместил?“. Когато възникнат проблеми, предполагаме, че Бог ни е изоставил. Истината е, че Той не е отишъл никъде.

Божието присъствие изглежда много далечно за евреите по време на плена. Но чрез Исая Бог ги уверява в бъдещото избавление. Въпреки това, докато действителното завръщане в Йерусалим е все още много години в бъдещето, Бог иска народът Му да знае, че Той не се е отдалечил от него и че има всички основания за надежда.

`Прочетете Исая 41:8-14 . Какви причини за надежда бихте могли да посочите за хората, които нетърпеливо очакват бъдещото освобождение? Как това обещание ни помага, докато очакваме края на нашия плен на земята?`

Един от най-силните образи в тези стихове е записан в Исая 41:13 . Суверенният Бог на вселената казва, че Неговият народ не бива да се бои, защото Той е Този, Който „подкрепя десницата ти“. Едно е да си представим, че Бог ръководи събитията на земята от големия Си трон на светлинни години от нашата Земя. Съвсем различна е картината, когато осъзнаем, че е достатъчно близо, за да държи ръцете на Своите така любими хора.

Когато сме заети, може да е трудно да си спомним, че Бог е толкова близо до нас. Но щом си спомним, че Той е Емануил, „Бог с нас“, това наистина променя нещата. Щом Божието присъствие е с нас, такива са и Неговите цели, Неговите обещания и преобразяващата Му сила.

`През следващите няколко дни направете един експеримент. Във всеки възможен момент се старайте да си напомняте, че Богът на Вселената е достатъчно близо до вас, за да държи ръката ви и лично обещава да ви помогне. Записвайте как това променя начина ви на живот. Бъдете готови да обсъдите опита си в съботноучилищната група.`