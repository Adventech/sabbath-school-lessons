---
title: Голямата картина
date: 07/08/2022
---

Когато страдаме, много лесно бихме могли да приемем, че случващото се с нас е единственото важно нещо. Но има малко по-голяма картина от просто „мен“ (вж. Откровение 12:7; Римляни 8:22 ).

`Прочетете Авакум 1:1-4 . С какво се сблъсква Авакум?`

Може би се очаква, че Бог ще каже нещо от рода на: „Това е наистина ужасно, Авакуме; позволи Ми да дойда и веднага да ти помогна”. Но Божият отговор е напълно противоположен. Той казва на Авакум, че положението ще се влоши още повече. Прочетете това в Авакум 1:5-11 .

Израил е взет в плен от асирийците, но Бог обещава, че предстои нещо по-лошо: сега вавилонците ще отведат народа на Юда. Авакум отново вика в стихове 12-17 и след това чака, за да разбере какво ще каже Бог.

`Как Божият разказ за обещаното унищожение от Вавилон в Авакум 2:2,3 носи надежда?`

Авакум, 2 глава е Божието обещание за погубване на вавилонците. Евреи 10:37 цитира Авакум 2:3 , като загатва за месианско приложение на това обещание в бъдеще. Със същата сигурност, с която е обещано унищожението на Вавилон, ние сме сигурни и в унищожението на „Вавилон Велики” ( Откровение 18:2 ).

Авакум е в капана между голямото зло край него и Божието обещание за предстоящото още по-голямо зло. И все пак точно тук в историята на спасението намираме себе си. Голямото зло е около нас, но Библията предсказва, че предстои още по-голямо зло. Ключът към оцеляването на Авакум е, че му е представена цялата картина. Следователно в глава 3 той е в състояние да се моли с невероятна молитва на хваление заради това, което Бог ще направи в бъдеще.

`Прочетете Авакум 3:16-19 . Кои са причините за надеждата на Авакум? Каква е надеждата на Божия народ, докато чака да се разиграят последните пророчески събития? Как бихте могли да направите тази надежда своя собствена?`