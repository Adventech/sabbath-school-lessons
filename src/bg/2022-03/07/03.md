---
title: Кой е нашият Отец?
date: 08/08/2022
---

Осуалд Чеймбърс пише: „Питали ли сте Бога какво ще направи? Той никога няма да ви каже! Бог няма да ви каже какво ще направи; а ще ви разкрие Кой е Той“ ( Най-доброто, на което съм способен . Четиво за 2 януари).

`Какво според вас има предвид Чеймбърс?`

Както знаем, книгата „Йов“ започва с голямата лична трагедия на Йов. Той губи всичко с изключение на живота и съпругата си, а тя му предлага: „Прокълни Бога и умри!“ ( Йов 2:9 ). Следва разговор, в който приятелите му се опитват да разберат защо се е случило всичко това. По време на всички тези разговори Бог мълчи.

И тогава изведнъж в Йов, 38 глава Бог се появява и казва: „Кой е този, който помрачава Моя съвет с неразумни думи?“ ( Йов 38:2 ). После без прекъсване Той задава на Йов около 60 удивителни въпроса. Отворете своята Библия и ги прегледайте в Йов, 38 и 39 глава.

След последния въпрос Йов отговаря: „Ето, аз съм нищожен; какво да Ти отговоря? Слагам ръката си на устата си.   Веднъж съм говорил и не искам да отговарям вече, дори дваж, но няма да повторя“ ( Йов 40:4,5 ). Обаче Бог не е приключил. След това Той започва отново и задава последователно друг набор от „големи“ въпроси.

`Прочетете последния отговор на патриарха в Йов 42:1-6 . Какво се опитва да каже Бог на Йов и какъв е ефектът върху него?`

Бог така и не отговаря на нито един от въпросите „защо“ на приятелите на Йов. Но рисува картината на Своето несравнимо величие, разкрито чрез удивителните дела на творението. След това Йов със сигурност не се нуждае от отговори. Нуждата от обяснения е засенчена от огромната картина на Божието величие.

Тази история разкрива един завладяващ парадокс. Надеждата и насърчението могат да произлязат от осъзнаването, че знаем толкова малко. Инстинктивно се опитваме да намерим утеха, като разберем всичко, и толкова се обезсърчаваме, щом не успеем да го узнаем. Но понякога Бог изтъква нашето невежество, за да можем да осъзнаем, че човешката надежда може да намери сигурност само в Същество, много по-велико от самите нас.

`Случват ли се неща, които просто не можете да разберете? Ако е така, фокусирайте се върху Божия характер. Как тук бихте могли да откриете надеждата, че трябва да устоявате през това, което засега не разбирате?`