---
title: Плановете на нашия Отец за нас
date: 10/08/2022
---

`Всеки търси надежда. Но къде да я намерим? За някои хора надеждата се намира в усмивката на приятел. За други тя нараства от финансовата сигурност и стабилния брак. Обикновено къде търсите надежда и кураж?`

В книгата на Йеремия пророкът пише на хората, изгубили надеждата си в плена. „При реките на Вавилон, там седнахме. Да! Плакахме, когато си спомняхме за Сион“ ( Псалми 137:1 ). Но въпреки че сърцата им са съкрушени, Йеремия посочва причините да не губят надежда.

`Какви основания за надежда са посочени в Йеремия 29:1-10 ?`

В този пасаж има три важни източника на надежда, които си струва да бъдат подчертани.

Първо, Бог казва на Своя народ, че не бива да се отказва от надеждата, защото тяхното положение не е резултат от случайност или непредвидимо зло. Защото сам Бог казва: „Аз съм направил да бъдат закарани пленници от Йерусалим във Вавилон” ( Йеремия 29:4 ). Въпреки че привидно злото ги заобикаля, Юда никога не е излизал от закрилата на Божиите ръце.

Второ, Бог казва на Своя народ, че не бива да се отказва от надежда, защото Той може да действа дори в настоящите им трудности. „Търсете мира на града, където ви направих да бъдете закарани пленници, и се молете за него на Господа; понеже в неговия мир ще имате и вие мир” ( Йеремия 29:7 ).

Трето, Бог казва на Своя народ, че не бива да се отказва от надеждата, понеже Той ще сложи край на тяхното изгнание в точно определеното време: „Защото така казва Господ: Като се изпълнят седемдесет години във Вавилон, Аз ще ви посетя и ще изпълня благото Си слово към вас, като ви върна на това място” ( Йеремия 29:10 ).

След като обяснява как е бил отговорен за тяхното минало, води ги в настоящето им и ще бъде отговорен за тяхното бъдеще, Той прекрасно описва нежната Си грижа за Своя народ (вж. Йеремия 29:11-14 ).

`Прочетете Йеремия 29:11-14 , като произнасяте името си след думата „вас“, сякаш Бог дава тези обещания лично на вас. Приложете тези обещания спрямо себе си, каквито и да са настоящите ви борби.`