---
title: Великата борба в пустинята
date: 12/07/2022
---

> <p></p>
> „ А Исус, пълен със Светия Дух, когато се върна от брега на Йордан, беше воден от Духа в пустинята четиридесет дни, където беше изкушаван от дявола “ (Лука 4:1,2).

`Прочетете Лука 4:1-13 . Какви поуки бихте могли да научите от този разказ за начина за преодоляване на изкушенията и как да не се поддавате на греха?`

Изкушенията може да се окажат такова голямо предизвикателство, защото са свързани с нещата, които наистина желаем, и изглежда, винаги ни атакуват в моменти на най-голяма слабост.

Лука, 4 глава е началото на историята за изкушенията на Исус от Сатана и насочва вниманието ни към някои трудни въпроси. На пръв поглед изглежда, че Светият Дух води Исус в изкушение. Въпреки това Бог никога не ни изкушава ( Яков 1:13 ). По-скоро, както видяхме, Той наистина ни води към огнени изпитания. Поразителното в Лука, 4 глава е, че Светият Дух може да ни доведе до периоди на изпитания, включващи излагането ни на свирепите изкушения на Сатана. В такива моменти, когато усещаме тези изкушения толкова силно, може да разберем погрешно и да решим, че не следваме правилно Бога. Но това не е непременно вярно. „Често в ситуация на изпит се колебаем дали Божият Дух ни води. Но Божият Дух беше Този, Който заведе Исус в пустинята, за да бъде изкушаван от Сатана. Когато Бог ни въвежда в изпитания, Той има намерение да ги насочи за наше добро. Исус не се облягаше на Божиите обещания, за да навлезе своеволно в изкушенията, нито се обезвери, когато изкушението дойде. Така и ние не бива да се поддаваме“ (Уайт, Е. Копнежът на вековете [Жив. на ИХ]. Изд. „Нов живот“, София, стр. 66).

Понякога, когато сме в огнено изпитание, ние сякаш изгаряме, а не се пречистваме. Ето защо е много утешително да знаем, че когато сме притиснати под тежестта на изкушението, можем да не губим надежда, понеже Исус е устоял. Добрата новина е, че тъй като Той е понесъл нашия грях, тъй като Той е платил наказанието за неуспеха ни да издържим това изкушение (каквото и да е то), тъй като Той е преминал през огнено изпитание, по-лошо, отколкото някой от нас някога ще понесе, ние не сме отхвърлени или изоставени от Бога. Има надежда дори за „главния“ от грешниците ( 1 Тимотей 1:15 ).

`Пред какви изкушения сте изправени сега? Прекарайте известно време в молитва, молейки Господа да ви научи как да прилагате уроците от примера на Исус в собствения си живот. Не забравяйте, че никога не е нужно да се поддавате на изкушението! Не забравяйте също, че дори да му се поддадете, имате Спасител.`