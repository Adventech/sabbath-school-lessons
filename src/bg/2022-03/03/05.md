---
title: Трайно наследство
date: 13/07/2022
---

`Прочетете 1 Петър 1:6,7 . Какво казва Петър?`

Петър пише на хората, които се борят с трудности и често се чувстват твърде самотни. Той пише на „избраните пришълци, пръснати из Понт, Галатия, Кападокия, Азия и Витиния“ ( 1 Петър 1:1 ). Това е областта, позната днес като Западна Турция. Няколко стиха по-нататък Петър казва, че знае за претърпяваните от тях „разни изпитания“ ( 1 Петър 1:6 ).

`Какво има предвид Петър, като казва, че те са „пришълци“ и са „пръснати“? Как това би могло да допринесе към страданията им?`

Да си християнин по онова време е било нещо непопулярно; вярващите са били малобройни и на много места определено са били малцинство, което в най-добрия случай е оставало неразбрано, а в най-лошия е било преследвано. Но Петър ги уверява, че тези изпитания не са произволни или хаотични ( 1 Петър 1:6,7 ). Истинската вяра е целта на тези, които устояват в „разните изпитания“.

`Прочетете 1 Петър 1:6-9 . Какво върховно уверение се стреми да предаде Петър на тези хора сред техните изпитания? Какво означава тази надежда и за нас?`

Каквито и да са изпитанията им, каквото и да понасят, как това би могло да се съизмерва с вечността, която ги очаква, щом Христос се завърне? Думите на Петър към тях са Божиите думи и към нас, независимо пред какво сме изправени. Колкото и трудни или болезнени да са нашите изпитания, никога не бива да губим от поглед окончателния завършек, вечния живот в новото небе и новата земя, без болка, страдание или смърт. С такова обещание пред себе си, обещание, гарантирано за нас чрез смъртта на Исус, колко е важно да не губим вяра, а вместо това, сред нашите изпитания, да помолим Господа да ни очисти от всичко, което прегражда пътя на нашата вяра.