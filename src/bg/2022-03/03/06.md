---
title: Изпитание чрез огън
date: 14/07/2022
---

Имало един млад човек, когото ще наречем Алекс. Той излизал от много проблемна младежка възраст: наркотици, насилие, дори известно време в затвора. Но след това, чрез добротата на член от местната църква (когото Алекс по-рано бил обрал), научил за Бога и предал сърцето си на Исус. Въпреки че все още страдал от своите проблеми и борби и въпреки че частици от миналото му все още се обаждали, Алекс бил нов човек в Исус. Той обичал Бога и се опитвал да изрази тази любов, като се покорява на Неговите заповеди ( 1 Йоан 5:1,2 ). В един момент се почувствал вдъхновен да стане пастор. Всичко сочело към това. Той откликвал на Божия призив, без капчица съмнение.

В колежа нещата отначало вървели добре. Тогава едно след друго всичко започнало да се обърква и животът му се устремил надолу. Източникът му на средства започнал да пресъхва; близък приятел се обърнал срещу него, отправяйки неверни обвинения, които накърнявали авторитета му. След това той продължително заболял; никой не можел да разбере от какво точно, но то се отразило върху обучението му до такава степен, че се притеснил, че ще трябва напълно да напусне колежа. На всичко отгоре се борел с жестоките изкушения на наркотиците, които били лесно достъпни в местната общност. В един момент дори се поддал на изкушението в тази посока. Алекс не можел да разбере защо се случва всичко това, особено след като бил сигурен, че поначало Господ го е довел до това училище . Дали той грешал в разсъжденията си? Ако е така, дали цялото му преживяване с Бога е било една огромна грешка? Дори най-основните елементи на неговата вяра били поставени под съмнение.

`Представете си, че на фона на тази криза Алекс идва при вас и ви иска съвет. Какво бихте му казали? Какви собствени преживявания сте имали, които биха могли да помогнат на някого като него? Какви библейски стихове бихте цитирали? Колко полезни могат да бъдат следните текстове в такава ситуация? Притчи, 3 гл.; Йеремия 29:13; Римляни 8:28; 2 Коринтяни 12:9; Евреи 13:5.`

`Почти всички, които следват Господа, са преминавали през кризи, когато са били изкушавани да се усъмнят в Божието водителство. Важното в такава ситуация е да се държим за обещанията, да си припомним Божието водителство в миналото и да се молим за вяра и издръжливост. Господ никога няма да се откаже от нас. Въпросът към нас е: Как да не се поддадем на изкушението ние да се откажем от Него?`