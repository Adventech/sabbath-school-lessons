---
title: Правилата на сражението
date: 01/03/2025
---

### За изучаване през седмицата
Даниил 10:1-14; Откровение 13:1-8; Йов 1:1-12; Йов 2:1-7; Йоан 12:31; Йоан 14:30; Марк 6:5; Марк 9:29.

> <p>Стих за запаметяване</p>
> „ Който върши грях, от дявола е; защото дяволът отначало съгрешава. Затова се яви Божият Син, да съсипе делата на дявола “ (1 Йоан 3:8).

Забележителен разказ, разкриващ естеството на космическия конфликт, можем да открием в 3 Царе 18:19-40 : Илия на планината Кармил, където Господ изобличава така наречените „богове на народите“. И все пак при тези „богове“ има нещо повече зад кулисите от това, че са просто плод на езическото въображение. Зад „боговете“, на които народите около Израил си мислят, че се покланят, всъщност стои нещо друго.

„Принасяха жертви на бесове, които не бяха Бог, на богове, които не бяха познавали, на нови богове, наскоро въведени, от които бащите ви не се бояха“ ( Второзаконие 32:17 ). Павел добавя: „онова, което жертват езичниците, жертват го на бесовете, а не на Бога; но аз не желая вие да имате общение с бесовете“ ( 1 Коринтяни 10:20 ).

Следователно зад фалшивите „богове“ на народите всъщност стоят прикрити демони. Тоест всички текстове от Писанието, които се занимават с идолопоклонството и чуждите богове, са текстове за „космическия конфликт“.

На този фон темата за космическия конфликт се разбира по-добре. И тази истина има огромно значение, за да разберем повече за естеството на конфликта и как той хвърля светлина върху проблема със злото.