---
title: Змеят от „Откровение“
date: 03/03/2025
---

Всеобхватната перспектива на небесните владетели в космическия конфликт е представена в сбит вариант в книгата „Откровение“, където дяволът е описан като „големия змей“, който се противопоставя на Бога и „мами целия свят“ ( Откровение 12:9 ).

`Прочетете Откровение 13:1-8 . Какво ни е разкрито за обхвата на юрисдикцията на змея?`

Змеят (Сатана) не само воюва срещу Бога ( Откровение 12:7-9 ) и Неговите служители (напр. Откровение 12:1-6 ), но е описан като владетелят зад земните царства, които преследват Божия народ през вековете.

Змеят „даде силата си, престола си и голяма власт“ ( Откровение 13:2 ; срв. Откровение 13:5; Откровение 17:13,14 ). На този звяр от морето се дава „уста да говори горделиво и богохулно; дадена му бе още власт да действа четиридесет и два месеца“ ( Откровение 13:5 ).

И така, Сатана (змеят) дава сила и управляваща власт на един звяр (земна религиозно-политическа сила). Тази власт се упражнява, за да се узурпира поклонението, дължимо на Бога.Звярът хули Божието име; освен това той воюва срещу и дори побеждава Божиите светии, поне за известен период от време. Тази световна власт и юрисдикция са му дадени от змея, узурпиращия владетел на този свят.

И все пак има ясни ограничения за Сатана и неговите агенти, включително времеви ограничения. „Затова веселете се, небеса, и вие, които живеете в тях. Но горко на вас, земя и море, защото дяволът слезе при вас много разярен, понеже знае, че му остава малко време“ ( Откровение 12:12 ).

Сатана „знае, че му остава малко време“ ( Откровение 12:12 ), и събитията, описани в „Откровението“, протичат според пророческите времеви линии, които показват конкретни ограничения (вж. Откровение 12:14; Откровение 13:5 ) на царуването на тези зли сили.

Наистина, накрая Бог ще триумфира. „Той ще обърше всяка сълза от очите им и смърт няма да има вече; нито ще има вече жалеене, нито плач, нито болка; защото предишното премина“ ( Откровение 21:4 ).

`Колкото и да ни е трудно да го видим сега, накрая доброто завинаги ще триумфира над злото. Защо е толкова важно никога да не забравяме това прекрасно обещание?`