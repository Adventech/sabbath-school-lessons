---
title: Един бавещ се ангел
date: 02/03/2025
---

Както видяхме, фалшивите „богове“ на народите са прикрити демони. А на други места виждаме доказателства, че понякога зад земните владетели стоят демонични небесни владетели. Силите на неприятеля могат да се противопоставят дори на изпратените от Бога ангели.

`Прочетете Даниил 10:1-14 , като обърнете специално внимание на стихове 12 и 13. Какво научаваме от тези стихове, приложимо за космическия конфликт? Как разбирате факта, че някой се противопоставя на изпратения от Бога ангел в продължение на 21 дни?`

Как е възможно някой да се противопоставя на ангел, изпратен от Бога, в продължение на три седмици? Тъй като е всемогъщ, Бог разполага със силата да отговори незабавно на Даниил – но само ако избере да го направи. Ако упражни силата Си да направи това, Той може да накара ангела незабавно да се яви пред Даниил. Въпреки това „князът на персийското царство (…) противостои двадесет и един дни“ на изпратения от Бога ангел. Какво става тук?

„Цели три седмици Гавриил се бореше със силите на тъмнината, стремейки се да се противопостави на влиянията върху ума на Кир (…) Всичко, което Небето можеше да направи за Божия народ, бе направено. Най-накрая бе извоювана победа; силите на врага бяха възпрени в дните на Кир и на сина му Камбис“ (Уайт, Е. Пророци и царе. Стр. 572 – англ. изд.).

За да се разиграе такъв конфликт, Бог не би трябвало да упражнява цялата Си сила. На врага трябва да е била предоставена някаква истинска свобода и власт, която не се отнема произволно, а се ограничава от някои параметри, известни и на двете страни (подробностите за които не са ни разкрити). Изглежда, че в космическия конфликт трябва да има параметри, с които се съобразяват дори Божиите ангели, и в следващите уроци те ще бъдат наричани „правила на сражението“.

В известен смисъл разбирането на тези граници може да не е трудно, ако схванем идеята, за която вече стана дума – че Бог действа само чрез любов и че любовта, а не принудата, е основата на Неговото управление. Тази идея, че Бог действа само чрез принципите, произтичащи от любовта, може да ни помогне да разберем по-добре великата борба.

`Как сте преживели ограничения в работата си само заради принципите на любовта, а не на принудата? Какви уроци научихте за ограничаването на силата?`