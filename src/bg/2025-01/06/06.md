---
title: Здраво държи любовта и справедливостта
date: 06/02/2025
---

Писанието последователно учи, че „Господ, твоят Бог, е Бог, верният Бог, Който пази до хиляда поколения завета и милостта към онези, които Го обичат и пазят заповедите Му“ ( Второзаконие 7:9 ). Неговият характер на доброта и любов е проявен в най-висша степен от Исус на кръста (вж. Римляни 3:25,26; Римляни 5:8 ). Според Псалми 100:5 : „Господ е благ; милостта Му трае довека и верността Му – от род в род“ (срв. Псалми 89:2 ). Така че Бог е достоен за доверие; Той дава само добри дарове на чадата Си ( Яков 1:17 ; срв. Лука 11:11-13 ). Всъщност дарява добри неща дори на тези, които определят себе си като Негови врагове.

`Прочетете Матей 5:43-48 . Какво научаваме оттук за удивителната Божия любов? Как трябва да се отнасяме към другите в светлината на това учение на Исус?`

Матей, 5 глава описва Божията любов като съвършена любов. Несъвършената любов е тази, която обича само онези, които отвръщат с любов. Но Бог обича дори тези, които Го мразят, дори хората, които определят себе си като Негови врагове. Любовта Му е пълна и следователно – съвършена.

Въпреки че Божията любов и милост далеч надхвърлят всички разумни очаквания, те никога не отменят, нито противоречат на справедливостта. Напротив, тя обединява справедливостта и милостта ( Псалми 85:10 ). По същия начин Библията ни увещава: „Пази милост и правосъдие и винаги се надявай на твоя Бог“ ( Осия 12:6 ). Друг превод на същия стих гласи: „Спазвай милост и съд и уповавай се всякога на твоя Бог“ ( Осия 12:6 ; синодален превод; срв. Лука 11:42 ).

В крайна сметка самият Бог ще извърши съвършената справедливост. Римляни 2:5 учи: „Ще се открие праведният съд на Бога“ ( Римляни 2:5 ). Накрая изкупените ще пеят: „Велики и чудесни са Твоите дела, Господи Боже Всемогъщи; праведни и истинни са Твоите пътища, Царю на народите. Кой няма да се бои от Тебе, Господи, и да прослави името Ти? Защото само Ти си свят; понеже всички народи ще дойдат и ще се поклонят пред Тебе, защото бяха изявени Твоите праведни присъди“ ( Откровение 15:3,4 ; срв. Откровение 19:1,2 ).

`Исая 25:1 прогласява: „ Господи , Ти си мой Бог; ще Те превъзнасям, ще пея хваления на името Ти; защото си извършил чудесни дела, намеренията Си от древността, с вярност и истинност “. Как можем да се научим да прославяме Бога дори в лоши времена? По какви начини самият ви живот може да бъде принос на хваление към Бога по начин, който насърчава справедливостта във вашата сфера на влияние?`