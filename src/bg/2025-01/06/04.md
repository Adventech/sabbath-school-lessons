---
title: Божият непроменим характер
date: 04/02/2025
---

`Прочетете Малахия 3:6 и Яков 1:17 . Какво разбираме от тези стихове за Божия характер?`

В Малахия 3:6 Бог заявява: „Аз, Господ, не се изменям“. Въпреки че, прочитайки тази част от стиха, някои считат, че според него Бог не се променя по никакъв начин, останалата част от стиха и неговият непосредствен контекст показва, че неизменността на Бога, потвърдена тук, е Неговата морална неизменност . Останалата част от стиха показва, че Бог може да се промени спрямо отношенията, защото Той казва: „Затова вие, Яковови деца, не загинахте“. И още в следващия стих прогласява на Своя народ: „Върнете се при Мен, и ще се върна при вас“ ( Малахия 3:7 ).

И така, Бог наистина влиза в променливи взаимоотношения със Своето творение, но по време на всички такива променливи взаимоотношения или когато и да било Божият характер остава постоянен. Това се потвърждава и в Яков 1:17 , където се подчертава, че всички добри и съвършени дарове идват от Бога, у Когото няма изменение. Бог не е източникът на злото.

Тук и на други места Писанието многократно учи, че Божият характер е непроменим. С други думи, Библията последователно поучава, че Бог е морално постоянен. Все пак Той може и влиза в истинска връзка със създанията, с които общува, но винаги с любов и справедливост.

`Прочетете 2 Тимотей 2:13 ; Тит 1:2 и Евреи 6:17,18 . Какво учат тези текстове за Бога?`

Бог не може да се отрече от Себе Си; Той никога не лъже; и Божиите обещания са ненарушими. Можем да бъдем уверени, че Богът на Библията е същият Бог, Който (в Христос) доброволно предаде Себе Си за нас на кръста. Той е Бог, на Когото може да се вярва безрезервно и можем да имаме увереност и надежда за бъдещето, защото, както се казва в Евреи 13:8 : „Исус Христос е същият вчера, днес и завинаги“.

`Как бихте могли да се научите да се доверявате на Божията доброта дори когато нещата в живота ви са се развили наистина зле? Как образът на Бога на кръста ви помага да се научите да се доверявате на Неговата доброта?`