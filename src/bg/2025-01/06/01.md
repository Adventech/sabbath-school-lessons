---
title: Божията любов към справедливостта
date: 01/02/2025
---

### За изучаване през седмицата
Псалми 33:5; Псалми 85:10; Второзаконие 32:4; Яков 1:17; Тит 1:2; Изход 32:14; Матей 5:43-48.

> <p>Стих за запаметяване</p>
> „ А който се хвали, нека се хвали с това, че разбира и познава Мене, че съм  Господ , Който извършвам милост, правосъдие и правда на земята; понеже в това благоволя, казва  Господ “ (Йеремия 9:24).

В Древния Близък изток „боговете“ на народите не само са били непостоянни, неморални и непредсказуеми, но също така са изисквали извършването на жестокости като жертвоприношения на деца. И дори тогава масите от езичници не са можели да разчитат на тяхното благоволение и затова не са смеели да противоречат на племенните си „божества“.

Според Второзаконие 32:17 зад такива „богове“ са стоели демони (вж. също 1 Коринтяни 10:20,21 ). И техните форми на поклонение са били пропити от експлоатация, като са оставяли хората в голяма духовна и морална тъмнина.

Богът на Библията е коренно различен от тези демонични сили. Яхве е съвършено добър и Неговият характер е непроменим. И само поради постоянната Божия доброта можем да имаме някаква надежда – сега и за вечността. В рязък контраст с фалшивите божества на древния свят и дори със съвременните „богове“ днес, Яхве е дълбоко загрижен за злото, страданието, несправедливостта и потисничеството – всичко, което Той постоянно и недвусмислено осъжда. И най-важното, един ден ще изкорени това.