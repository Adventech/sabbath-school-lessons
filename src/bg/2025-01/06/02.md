---
title: Любов и справедливост
date: 02/02/2025
---

В цялото Писание любовта и справедливостта вървят ръка за ръка. Истинската любов изисква справедливост, а истинската справедливост може да бъде овладяна и посрещната само с любов. Не сме свикнали да мислим за тези две концепции взети заедно, но това се дължи единствено на факта, че и любовта, и справедливостта до голяма степен са били извратени от човечеството.

`Прочетете Псалми 33:5; Исая 61:8; Йеремия 9:24; Псалми 85:10 и Псалми 89:14 . Каква светлина хвърлят тези текстове върху Божията загриженост за справедливостта?`

Изброените стихове изрично заявяват, че Бог обича справедливостта ( Псалми 33:5; Исая 61:8 ).В Писанието идеите за любовта и справедливостта са неразривно свързани. Божията любов и Божията праведност вървят ръка за ръка и Той е дълбоко загрижен праведността и справедливостта да бъдат изявени в този свят.

Следователно съвсем основателно пророците непрестанно осъждат всички видове несправедливост, включително несправедливите закони, неточните везни и неправдата и потисничеството над бедните и вдовиците или над всеки уязвим човек. Въпреки че хората вършат много злини и несправедливости, Бог винаги е единственият, който „извършва милост, правосъдие и правда на земята“ ( Йеремия 9:24 ). Съответно в цялото Писание онези, които са верни на Бога, очакват Божествения съд като нещо много добро, защото той ще донесе наказание на злодеите и потисниците, справедливост и освобождение за жертвите на неправдите и потисничеството.

Всъщност праведността и справедливостта са в основата на Божието управление. Божието морално владичество на любовта е справедливо и праведно, твърде различно от подкупните правителства на този свят, които често увековечават несправедливостта за лична изгода и власт. В Бога „милост и вярност се срещнаха, правда и мир се целунаха“ ( Псалми 85:10 ).

А Бог ясно показва какво очаква от нас. „Той ти е показал, човече, какво е доброто; и какво иска Господ от тебе: не е ли да вършиш праведното, да обичаш милост и да ходиш смирено със своя Бог?“ ( Михей 6:8 ). Ако има нещо, което трябва да отразяваме от Божия характер, то любовта – както и справедливостта и милостта, които произтичат от нея – ще бъдат в центъра.

`Кои са примерите дори сега за изопачено човешко правосъдие? В такъв случай как бихме си позволили да не призоваваме един ден да настъпи Божията съвършена справедливост?`