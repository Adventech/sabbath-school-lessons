---
title: Бог е напълно добър и праведен
date: 03/02/2025
---

Бог не просто твърди, че обича справедливостта и призовава хората да я обичат и да постъпват справедливо, но самият Той съвършено и непоколебимо илюстрира тези черти. Писанието учи, че Бог е изцяло свят, верен, праведен и любящ. Той единствено и винаги прави това, което е любящо, праведно и справедливо. Никога не върши нищо погрешно.

`Прочетете Второзаконие 32:4 и Псалми 92:15 . Какво учат тези пасажи за верността и праведността на Бога?`

Тези и много други текстове заявяват, че Бог е справедлив и любящ – в Него „няма неправда“ ( Псалми 92:15 ; срв. Псалми 25:8; Псалми 129:4 ). „Господ (…) няма да извърши неправда; всяка сутрин изкарва на светло правосъдието Си – неизменно; но неправедният не знае срам“ ( Софония 3:5 ).Забележете директния контраст на Божия характер спрямо и срещу този на обичащите несправедливостта.

Бог знае кое е най-доброто за всички, иска най-доброто за всички и непрекъснато работи, за да постигне най-добрия резултат за тях.

`Прочетете Псалми 9:7,8 и Псалми 145:9-17 . Какво научаваме за Бога от тези стихове?`

Библейският Бог е „праведен съдия“ ( Псалми 7:11 ) и никакво зло не обитава с Него ( Псалми 5:4 ). Както учи 1 Йоан 1:5 , „Бог е светлина и в Него няма никаква тъмнина“. Наистина Той е не само съвършено добър, но според Яков 1:13 „Бог не се изкушава от зло“ (срв. Авакум 1:13 ).

Във всичко това Божията доброта и слава са неразривно свързани. Макар мнозина да боготворят силата, Бог е всемогъщ, но Той упражнява силата Си само по начини, които са справедливи и любящи. Не е съвпадение, че когато Мойсей моли Господа: „Покажи ми славата Си“, Бог отговоря с думите: „Аз ще направя да мине пред тебе цялата Моя благост“ ( Изход 33:18,19 ).

`Защо един така добър Бог позволява толкова много зло да се шири по този свят? Обсъдете своя отговор със съботноучилищната си група.`