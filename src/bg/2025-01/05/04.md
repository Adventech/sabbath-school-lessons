---
title: Праведно негодувание
date: 28/01/2025
---

Въпреки че има много неподходящи форми на гняв, Библията също така учи, че има „праведно негодувание“. Представете си майка, наблюдаваща как тригодишната ù дъщеря играе на детската площадка, а след това внезапно мъж напада дъщеричката ù. Не трябва ли да се ядоса? Разбира се, че ще го направи. Гневът е правилният отговор на любовта в такива обстоятелства. Този пример ни помага да разберем Божието „праведно негодувание“.

`Прочетете Матей 21:12,13 и Йоан 2:14,15 . Какво ни разкрива реакцията на Исус към начина, по който се е употребявал храмът, за Божието разгневяване спрямо злото?`

В тези случаи Исус проявява „богоугодната ревност“ на праведно негодувание срещу онези, които се отнасят към Божия храм като към нещо обикновено и които са го превърнали в „разбойнически вертеп“, за да се възползват от вдовиците, сираците и бедните ( Матей 21:13 ; срв. Йоан 2:16 ). Храмът и службите, които е трябвало да символизират Божието благодатно опрощение и Неговото очистване на грешниците, вместо това са използвани за измама и потискане на някои от най-уязвимите. Не трябва ли Исус да се ядоса на тази мерзост?

Марк 10:13,14 и Марк 3:4,5 предлагат още примери за Неговия справедлив гняв. Когато хората довеждат малки деца при Исус и „учениците ги смъмриха“, Той „възнегодува“ — буквално „възмутен“.Казва им: „Оставете дечицата да дойдат при Мене“ ( Марк 10:13,14 ).

На друго място, когато фарисеите дебнат, за да обвинят Исус в нарушаване на съботата, докато лекува в нея, Исус ги пита: „Позволено ли е да се прави добро в съботен ден, или да се прави зло? Да се спаси ли живот, или да се погуби?“ ( Марк 3:4 ). Той „ги изгледа с гняв, наскърбен поради закоравяването на сърцата им“ и след това излекува човека ( Марк 3:5 ). Тук Христовият гняв е свързан със скръб от тяхното закоравяване; това е справедливият гняв на любовта, точно както гневът, приписван на Бога в Стария Завет, е справедливият гняв на любовта. Как е възможно любовта да не бъде разстроена от злото особено когато злото наранява обектите на тази любов?

`Какви усилия бихме могли да положим в опита си да не оправдаваме егоистичния гняв като „праведно негодувание“? Защо е толкова лесно да се направи това и как да се предпазим от този фин, но истински капан?`