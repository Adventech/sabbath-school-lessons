---
title: Бог е бавен да се гневи
date: 27/01/2025
---

Бог се гневи на злото, защото е любов. Той е толкова състрадателен и милостив, че един от библейските пророци дори Го укорява за прекалената Му милост!

`Помислете върху историята на Йона и размишлявайте върху реакцията му спрямо Божието състрадателно прощение на ниневийците в Йона 4:1-4 . Какво ни разкрива това за Йона и за самия Бог? (Вж. също Матей 10:8. )`

Реакцията на Йона спрямо Божията милост е показателна в две основни насоки. Първо, показва коравосърдечието на Йона. Той мрази асирийците толкова много за това, което са причинили на Израил, че не иска Бог да прояви никаква милост към тях.

Какъв урок за нас! Трябва внимателно да се пазим от същото отношение, колкото и разбираемо да е то. Всички хора – тези, получили Божията благодат, трябва да признаят колко незаслужена е тя и по този начин да имат желание да проявят благодат към другите.

Второ, реакцията на Йона затвърждава колко централно място в Божия характер заема Неговото състрадание и благодат. Йона е толкова запознат с Божията милост, че – точно защото Бог е „жалостив и милосърден“ и „дълготърпелив и многомилостив, Който се разкайваш за злото“ ( Йона 4:2 ) – той знае, че Господ ще се разкае за налагането на присъда срещу Ниневия. Бог се отнася справедливо и милостиво към всички хора и нации.

Еврейският израз, преведен като „бавен да се гневи“ или „дълготърпелив“, може да се преведе буквално като „дълъг нос“. В еврейския идиом гневът се свързва метафорично с носа, а дължината на носа символично изобразява колко време отнема на човек да се ядоса.

В такъв случай споменаването на Бога като „дълъг нос“ показва, че бавно се разгневява и е дълготърпелив. Докато на хората не им е нужно много време, за да се ядосат, Бог е изключително дълготърпелив и дарява благодат свободно и изобилно, но без да оправдава греха или да си затваря очите пред несправедливостта. Вместо това, на кръста самият Бог прави умилостивение за греха и злото, така че да може да бъде както справедлив, така и оправдаващ онези, които вярват в Него ( Римляни 3:25,26 ).

`Случвало ли ви се е да пропуснете да проявите милост или благодат към някого, който е сгрешил спрямо вас? Как бихте могли най-добре да си спомните какво е направил за вас Бог, така че да станете по-милостиви към другите в отговор на изобилната благодат, проявена от Него към вас? И как да го направим, да покажем милост и благодат, но без да си затваряме очите за греха или да подпомагаме насилието и потисничеството?`