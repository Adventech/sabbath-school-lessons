---
title: Наскърбен от злото
date: 26/01/2025
---

Богът на Библията обича справедливостта и мрази злото. Следователно грехът и злото Го провокират към разпалване на гнева Му – разпалване, изразено в полза на потиснатите и онеправданите, и дори в случаите, когато нечие зло засяга преди всичко самия извършител. Бог мрази злото, защото то винаги наранява Неговите създания, дори и човек сам да си го е причинил. В библейските разкази Той многократно е провокиран към гняв от нещо, което библейските изследователи наричат цикъл на бунта. Този цикъл протича по следния начин:

Народът се бунтува срещу Бога и извършва пред очите Му зли, понякога дори ужасяващи зверства, като жертвоприношения на деца и други мерзости.

Бог се оттегля, като зачита решенията на народа.

Народът бива потискан от чужди племена.

Хората викат към Бога за избавление.

Бог милостиво освобождава народа.

Народът отново се бунтува против Господа, често пъти по-явно отпреди.

Но пред лицето на този цикъл от нечувано зло и невярност Бог многократно посреща човешката изневяра, но с безкрайна вярност, дълготърпение, удивителна благодат и дълбоко състрадание.

`Прочетете Псалом 78 . Какво е посланието на този пасаж относно Божия отговор спрямо повтарящите се бунтове на Неговия народ?`

Според Библията любовта и справедливостта са преплетени. Божественият гняв е правилният отговор на любовта срещу злото, защото злото винаги наранява някого, когото Бог обича. ВПисанието няма пример Бог да е бил произволно или несправедливо ядосан или разгневен.

И въпреки че Божият народ многократно Го изоставя и предава, през вековете Бог продължава търпеливо да дарява състрадание отвъд всички разумни очаквания ( Неемия 9:7-33 ), като по този начин изявява необозримата дълбочина на Своето дълготърпеливо състрадание и милостива любов. Наистина според Псалми 78:38 Бог, „като многомилостив, прощаваше беззаконието им и не ги погубваше. Да! Много пъти въздържаше гнева Си и не изливаше цялото Си негодувание“.

`Със сигурност сте се ядосвали на злото, сторено на другите. В такъв случай как тази емоция ви помага да разберете по-добре Божия гняв към злото?`