---
title: Бог не наскърбява от сърце
date: 29/01/2025
---

В цялата Библия Бог многократно проявява Своята пламенност в полза на унизените и потиснатите и съответстващото му праведно негодувание срещу мъчителите и потисниците. Ако нямаше зло, Бог нямаше да се гневи. Неговият гняв е само и винаги срещу това, което вреди на Неговото творение.

Според Плачът на Йеремия 3:32,33 Бог не наскърбява от сърце (буквално Бог не наскърбява „доброволно“). Той не иска да осъжда злосторниците, но любовта в крайна сметка изисква справедливост.

Тази истина е илюстрирана от факта колко дълго Бог продължава да прощава на Своя народ и многократно им предоставя възможности да се покаят и да се помирят с Него. Отново и отново чрез пророците Той призовава Своя народ, но те отказват да Го послушат (вж. Йеремия 35:14-17 ; Псалми 81:11-14 ).

`Прочетете Ездра 5:12 и сравнете с Йеремия 51:24,25,44 . Какво обяснява това за съда, нанесен над Йерусалим чрез вавилонците? (Вж. също 2 Летописи 36:16 )`

Според Ездра, 5 глава, след като хората упорито и непокаяно предизвикват Божия гняв, Той в крайна сметка се оттегля и „предава“ хората „в ръката на вавилонския цар Навуходоносор“ ( Ездра 5:12 ). Но Бог прави това едва след като вече „нямаше изцеление“ ( 2 Летописи 36:16 ). По-късно осъжда Вавилон за прекомерното опустошение, което е нанесъл на Юда ( Йеремия 51:24,25,44 ; срв. Захария 1:15 ).

Много други присъди, които Писанието описва като нанесени от Бога, са обяснени като случаи, когато Той „предава“ хората на техните врагове ( Съдии 2:13,14 ; Псалми 106:41,42 ) в съответствие с решенията на хората да изоставят Господа и да служат на „боговете“ на народите ( Съдии 10:6-16; Второзаконие 29:24-26 ). Божият гняв срещу злото, който най-накрая ще завърши с изкореняването на всяко зло веднъж завинаги, произтича от Неговата любов към всички и от желанието Му за върховното благо на вселената, сама по себе си заложена на карта в целия въпрос за греха, бунта и злото.

`Как фактът, че Бог не иска да нанесе съд над никого, влияе на вашето разбиране за божествения гняв? Ако Бог е бавен да се гневи, не трябва ли да бъдем по-търпеливи и даже дълготърпеливи към хората около нас? Как бихме могли да го направим, като същевременно защитаваме и се грижим за жертвите на злотворствата?`