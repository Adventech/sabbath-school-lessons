---
title: Разширено изучаване
date: 31/01/2025
---

Прочетете главата „Идолопоклонство в подножието на Синай“ от книгата „Патриарси и пророци“ на Елън Уайт.

В контекста на греха със златното теле Елън Уайт пише: „Израилтяните бяха виновни за измяна, и то против един Цар, Който ги бе обсипал с благодеяния и на Чийто авторитет доброволно се бяха зарекли да се подчиняват. За да се поддържа Божественото управление, справедливостта трябваше да падне върху предателите. Но дори и тук се прояви Божията милост. Въпреки че държеше на Своя закон, Йехова даде на всички свободен избор и възможност да се покаят. Погубени бяха само упорствалите в бунта си.

Този грях бе необходимо да бъде наказан като свидетелство пред околните народи за Божието неодобрение към идолопоклонството. Прилагайки справедливостта върху виновните, Мойсей като Божи инструмент трябваше да засвидетелства тържествен и публичен протест против престъплението им. Това бе необходимо, тъй като на израилтяните предстоеше да осъдят идолопоклонството на съседните племена, иначе враговете им щяха да ги обвинят, че народът, смятащ Йехова за свой Бог, си е направил в Хорив теле и му се е поклонил. Тогава, макар и принудени да признаят неприятната истина, израилтяните можеха да посочат ужасната съдба на престъпниците като доказателство, че техният грях не е бил одобрен или извинен.

Справедливостта не по-малко от любовта изискваше наказание за този грях (…) Божията милост допусна да пострадат хиляди, за да предпази от наказание милиони. За да спаси мнозина, Йехова трябваше да накаже малцина“ (Уайт, Е. Патриарси и пророци. Стр. 324, 325 – англ. изд.)

**Въпроси за разискване**

`Защо според вас толкова много хора се борят с концепцията за божествения гняв? Какво ви помага да го разберете?`

`Какви проблеми възникват винаги когато хората търсят отмъщение, но никога не се пораждат, щом Бог го поиска?`

`По какъв начин Божия съд над Израил след бунта със златното теле също е пример за божествена милост? Кои други примери в Писанието показват, че дори Божия съд е акт на любов?`

`Макар да разбираме, че Бог справедливо негодува срещу злото и упражнява съд със съвършена справедливост, колко важно е за нас да се въздържаме от осъждане на другите? Обсъдете това особено в светлината на 1 Коринтяни 4:5.`

Тази събота, 01.02.2025 г., ще се молим за църкви „Априлово“ и „Асеновград“.

„ Искаш ли Сатана да победи ?”

От Андрю Макчесни

Американската мисионерка Джоан (Парк) Ким се заключила в апартамента си, след като била нападната от четирима пияни непознати в Монголия. Била наранена, уплашена и разплакана. Искала да се върне у дома в Съединените щати. След два дни друг мисионер отишъл да я посети. Тя си помислила, че е дошъл да я утеши, но вместо това той ù се скарал. „Сериозно, Джоан, стигна ли чак дотук, за да свидетелстваш в килерчето си? – казал той. – Искаш ли Сатана да победи?“

Това било точно онова, което Джоан трябвало да чуе. Ако мисионерът я бил утешил, тя вероятно щяла да се потопи в нещастието си, да се предаде и да се прибере у дома. Но сега тя се замислила защо е дошла в Монголия. Първоначално планирала да отиде в Узбекистан, затова започнала да учи руски, включително кирилица. Когато планът се провалил, тя се озовала в Монголия, където кирилицата била същата, но тя не разбирала нито дума. През първите няколко месеца  безуспешно се опитвала да научи монголски. Без да знае езика, тя се борела как да свидетелства. Без езика не можела да поиска помощ или да отстоява правата си, когато била нападана от пияни непознати почти всяка седмица. А това, което усложнявало нещата, било, че поради нейния корейски етнос хората продължавали да смятат, че е монголка и говори монголски.

Джоан все още искала да споделя любовта на Исус в Монголия, но не чувствала, че ù е останала любов за споделяне след множество пиянски нападения.

„Господи – помолила се тя – ако сериозно мислиш да остана тук, моля Те, дай ми изход от тази каша. Трябва да ме защитиш или да ми дадеш начин да се справя с тези ситуации, или да се отърва от тези пияни мъже.“

Тя решила да остане в Монголия и да чака Бога.

Пиянските набези не спирали. Но Бог дал на Джоан средство за защита. Само за три месеца тя се научила свободно да говори на монголски. Това било чудо. Джоан можела да води библейски часове на монголски и да отстоява правата си и да моли за помощ, когато била нападана. Но тя не можела да обича като Исус. Болката от нападенията била много дълбока.

Тази мисионска история ни помага да погледнем отвътре към американската мисионерка Джоан (Парк) Ким, спомогнала за основаването на делото на адвентистите от седмия ден в посткомунистическа Монголия и продължаваща да служи като мисионер там. Можете също така да участвате в мисионската работа чрез дарението за 13-та събота за това тримесечие, част от което ще помогне за откриването на център за отдих, където децата ще могат да израстват духовно, умствено, социално и физически в Улан Батор, Монголия. Прочетете повече за Джоан следващата седмица.