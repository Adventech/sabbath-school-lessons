---
title: Даром сте приели, даром давайте
date: 09/01/2025
---

Точно както слугата никога не би могъл да изплати дълга си към своя господар, ние никога не бихме могли да се отплатим на Бога. Никога не бихме могли да спечелим или да заслужим Божията любов. „Но Бог показва Своята любов към нас в това, че когато още бяхме грешници, Христос умря за нас“ ( Римляни 5:8 ). Каква изумителна любов! Както се казва в 1 Йоан 3:1 : „Вижте каква любов ни е дал Отец, да се наречем Божии деца!“.

Но това, което можем и трябва да правим, е да отразяваме Божията любов към другите колкото се може повече. Щом сме получили толкова голямо състрадание и опрощение, колко повече трябва да проявяваме състрадание и прошка към другите? Припомнете си, че слугата се лишава от състраданието и прошката на господаря си, защото не успява да ги прояви към съслужителя си. Ако наистина обичаме Бога, няма да се провалим в отразяването на Неговата любов към другите.

`Прочетете Йоан 15:12; 1 Йоан 3:16 и 1 Йоан 4:7-12 . Какво учат тези пасажи за връзката между Божията любов, нашата любов към Бога и любовта към другите?`

Точно след Йоан 15:12 Исус казва на учениците Си: „Вие сте Ми приятели, ако вършите онова, което ви заповядвам“ ( Йоан 15:14 ). И какво им заповядва Исус? Освен всичко друго, заповядва на тях (и на нас) да обичат другите така, както Той ги обича. Тук и на други места Господ ни заповядва да обичаме Бога и да се обичаме един друг.

С две думи, трябва да признаем, че ни е опростен един безкраен дълг, такъв, какъвто никога не бихме могли да изплатим; дълг, платен само на кръста за нас. Затова трябва да обичаме и да прославяме Бога и да живеем с любов и благодат към другите. Както учи Лука 7:47 , този, на когото много е простено, обича много, но „на когото малко се прощава, той малко обича“. А кой от нас не осъзнава колко много му е простено?

Щом любовта към Бога води след себе си любов към хората, трябва неотложно да споделяме вестта за Божията любов както с думи, така и с дела. Следва да помагаме на хората в тяхното ежедневие тук и сега и също така да се стремим да бъдем проводници на Божията любов и да насочваме хората към Този, Който им предлага обещанието за вечен живот в ново небе и нова земя – изцяло ново творение в сравнение с този свят, така помрачен и опустошен от грях и смърт – печалните плодове от отхвърлянето на Божията любов.

`Какви конкретни стъпки бихте могли да предприемете, за да обичате Бога, като възлюбите другите? Какво бихте могли да направите днес и в следващите дни, за да покажете на хората Божията любов и (евентуално) да ги поканите да се насладят на това, което означава да имате обещанието за вечен живот?`