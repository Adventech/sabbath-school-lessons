---
title: Отхвърлена милост
date: 08/01/2025
---

Божията любов е вечна и винаги незаслужена. Но хората могат да я отхвърлят. Ние имаме възможността да приемем или да отхвърлим тази любов, но само защото Бог доброволно ни обича със Своята съвършена, вечна любов още преди да сме направили каквото и да било ( Йеремия 31:3 ).Нашата любов към Него е отговор на това, което вече ни е било дадено още преди да сме го поискали.

`Прочетете 1 Йоан 4:7-20 , като специално наблегнете върху стихове 7 и 19. Какво ни е казано тук за последователността в Божията любов?`

Божията любов винаги е на първо място. Ако Бог първо не ни възлюби, не бихме могли да Му отвърнем с обич. Въпреки че Той ни е създал със способността да обичаме и да бъдем обичани, самият Бог е основата и източникът на всяка любов. Все пак имаме избор дали да я приемем и след това да я отразим в живота си. Тази истина е илюстрирана в Христовата притча за непрощателния слуга (вж. Матей 18:23-35 ).

В притчата виждаме, че за слугата е невъзможно някога да изплати това, което дължи на господаря си. Според Матей, 18 глава той дължи на господаря си 10 000 таланта. Един талант възлиза на около 6000 денария. А един денарий е сумата, получавана от обикновен работник за един работен ден (срв. Матей 20:2 ). И така, на обикновен работник ще са му необходими 6000 дни труд, за да спечели един талант. Да предположим, след отчитане на почивните дни, че един обикновен работник може да работи 300 дни годишно и по този начин да спечели 300 денария за година. Така че на него ще са му необходими приблизително двадесет години, за да изплати един талант, състоящ е от 6000 денария (6000/300=20). В такъв случай, за да спечели 10 000 таланта, един обикновен работник ще трябва да работи 200 000 години! Накратко, слугата никога не би могъл да върне дълга си. И все пак господарят изпитва състрадание към слугата си и доброволно опрощава огромния му дълг.

Въпреки това, когато този опростен слуга отказва да опрости далеч, далеч по-скромния дълг от 100 денария на един от своите съслужители и нарежда да бъде хвърлен в затвора заради дълга, господарят се разгневява и отменя своето милостиво опрощение. Слугата се лишава от любовта и опрощението на своя господар. Въпреки че Божието състрадание и милост никога не се изчерпват, човек може накрая да отхвърли, дори да се лиши от предимствата на Божието състрадание и милост.

`Помислете какво ви е простено и какво ви е коствало да бъдете опростени от Исус. Какво следва да ви говори това за прощението спрямо другите?`