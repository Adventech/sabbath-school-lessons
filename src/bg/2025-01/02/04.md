---
title: Условна връзка
date: 07/01/2025
---

Бог призовава и кани всеки човек към интимна любяща връзка с Него (вж. Матей 22:1-14 ). Подходящият отговор на тази покана включва покоряване на Божията заповед да обичаме Бога и да обичаме другите (вж. Матей 22:37-39 ). Дали човек ще се възползва от тази връзка с Бога зависи от това дали ще избере доброволно да приеме или да отхвърли Неговата любов.

`Прочетете Осия 9:15; Йеремия 16:5; Римляни 11:22 и Юда 21 . Какво научаваме от тези стихове относно възможността ползите от Божията любов да бъдат отхвърлени – или дори изгубени?`

В тези и други текстове наслаждаването на ползите от Божията любяща връзка многократно е описвано като условие за човешкия отклик на любовта Му. И все пак не бива да допускаме грешката да си мислим, че Бог някога спира да обича някого. Както видяхме, Божията любов е вечна. И въпреки че Осия 9:15 включва думите на Бога за Своя народ: „Няма вече да ги обичам“, важно е да запомните, че по-късно в същата книга Той заявява за Своя народ: „Ще ги възлюбя доброволно“ ( Осия 14:4 ). Осия 9:15 не може да означава, че Бог напълно престава да обича народа Си. Вместо това стихът би трябвало да говори за условността на някакъв конкретен аспект или позитив от любящата връзка с Бога. И начинът, по който откликваме на Неговата любов, е от решаващо значение за продължаването на тази връзка.

„Който има Моите заповеди и ги пази, той Ме обича; а който Ме обича, ще бъде възлюбен от Моя Отец и Аз ще го възлюбя, и ще му се явя лично“ ( Йоан 14:21 ). По същия начин Исус прогласява на Своите ученици: „Защото сам Отец ви обича, понеже вие възлюбихте Мен и повярвахте, че Аз излязох от Отца“ ( Йоан 16:27 ).

Тези и други текстове учат, че поддържането на ползите от спасителната връзка с Бога зависи от това дали ще приемем Неговата любов (в това число и желанието да бъдем носители на тази любов). Отново трябва да отбележим, че това не означава, че Божията любов някога прекъсва. По-скоро, точно както не можем да спрем слънцето да грее, но бихме могли да се откъснем от слънчевите лъчи, не можем да сторим нищо, за да спрем Божията вечна любов, но накрая бихме могли да отхвърлим връзката с Него и по този начин да се откъснем от това, което Той предлага, особено от обещанието за вечен живот.

`Какви са начините, по които хората могат да видят и да изпитат реалността на Божията любов, независимо дали откликват на нея, или не? Например как природата, дори след греха, разкрива Неговата любов?`