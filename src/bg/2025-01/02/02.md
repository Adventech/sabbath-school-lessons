---
title: Вечната Божия любов
date: 05/01/2025
---

Писанието е категорично: Бог обича всички. Най-известният библейски стих, Йоан 3:16 , прогласява тази истина: „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“.

`Прочетете Псалми 33:5 и Псалми 145:9 . Докъде според тези стихове се простират Божията благост, състрадание и милост?`

Някои може да смятат, че не са достойни да бъдат обичани, или че Бог може би обича всички други с изключение на тях. Но Библията непрекъснато свидетелства, че Бог обича всеки един човек . Няма човек, когото Той да не обича. И тъй като е възлюбил всички, иска всички да бъдат спасени.

`Прочетете 2 Петър 3:9; 1 Тимотей 2:4 и Йезекиил 33:11 . Какво научаваме от тези стихове за Божието желание да спаси всички?`

Стихът след Йоан 3:16 добавя: „Понеже Бог не е пратил Сина Си на света, за да съди света, но за да бъде светът спасен чрез Него“ ( Йоан 3:17 ). Ако зависеше само от Бога, всяко човешко същество щеше да приеме Неговата любов и да бъде спасено. И все пак Господ няма да натрапи на никого любовта Си. Хората са свободни да я приемат или отхвърлят.

И въпреки че някои я отхвърлят, Бог никога не спира да ги обича. В Йеремия 31:3 Той прогласява на Своя народ: „Наистина те възлюбих с вечна любов; затова продължих да показвам милост към тебе“. На други места Библията многократно учи, че Божията любов трае вечно (вж. напр. Псалом 136 ). Божията любов никога не се изчерпва. Тя е вечна. Трудно ни е да го осмислим, защото често ни е лесно да не обичаме другите, нали?

Въпреки това, ако ние като отделни хора можехме да се научим да изживяваме реалността на тази любов – тоест лично да опознаваме Божията любов – колко по-различно бихме могли да живеем и да се отнасяме към другите.

`Щом Бог обича всички, това означава, че Той би трябвало да обича и доста презрени хора, защото има някои (всъщност много) такива хора. Какво следва да ни научи Божията любов към тези хора за това как трябва да се стремим да се отнасяме и към тях?`