---
title: Заветна любов
date: 06/01/2025
---

Библията често представя специалната любяща връзка на Бога с нас, като използва метафори за семейството или роднинството, особено метафори за любовта между съпруга и съпругата или на добрата майка към нейното дете. Тези метафори се употребяват специално за да опишат особената връзка между Бога и Неговия заветен народ. Тя е връзка на заветна любов, включваща не само Божията любов към Неговия народ, но и очакванията, че хората ще приемат любовта и в замяна ще Го обикнат (както и че ще се обичат един друг).

`Прочетете Второзаконие 7:6-9 . Какво учат тези стихове за връзката между сключващия завети Бог и Божията любяща милост?`

Второзаконие 7:9 описва специалния вид любов, която Бог изпитва към Своя заветен народ – връзка, отчасти зависеща от това дали хората остават верни, или не. Божията любов не е условна, но заветната връзка с Неговия народ е такава.

Думата, преведена като „милост“ във Второзаконие 7:9 , ḥesed , сама по себе си илюстрира заветния аспект на божествената любов (и много повече). Ḥesed често се употребява, за да опише величието на Божията милост, доброта и любов. Наред с други неща ḥesed говори за любящата доброта или непоколебимата любов към другия в рамките на съществуваща реципрочна любовна връзка. Терминът представлява и инициатива за такава връзка с очакването, че другата страна ще прояви в замяна тази любяща доброта.

Божият ḥesed показва, че Неговата любяща милост е изключително сигурна, непоколебима и трайна. В същото време все пак възползването от ḥesed е условно, то зависи от желанието на Неговите деца да се покоряват и да поддържат своята страна от връзката (вж. 2 Царе 22:26 ; 3 Царе 8:23 ; Псалми 25:10 ; Псалми 32:10 ; 2 Летописи 6:14 ).

Божията непоколебима любов е в основата на всички любящи връзки и ние никога не бихме могли да достигнем нивото на тази любов. Бог не само доброволно ни подари съществуване, но в Христос Той доброволно предаде Себе Си за нас. „Никой няма по-голяма любов от това, да даде живота си за приятелите си“ ( Йоан 15:13 ). Несъмнено най-великият израз на Божията любов е разкрит, когато Господ „смири Себе Си и стана послушен до смърт, даже смърт на кръст“ ( Филипяни 2:8 ).

`Какви са начините, по които можете постоянно да поддържате реалността на Божията любов в мислите си? Защо е важно да се прави?`