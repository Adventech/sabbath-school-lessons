---
title: Отвъд разумните очаквания
date: 29/12/2024
---

Бог не само пита: „Обичаш ли Ме?“, но и сам Той обича всеки човек, и то доброволно. Той доброволно обича теб и мен, и всеки друг човек много повече, отколкото бихме могли да си представим. А ние опознаваме тази любов от начина, по който Той действа в историята на Своя народ.

`Прочетете Изход 33:15-22 и помислете върху контекста на стиховете и наратива, в който се появяват. Какво ни разкрива този пасаж – особено стих 18 – за Божията воля и любов?`

Всичко изглежда изгубено. Малко след удивителното Божие избавление на Неговия народ от египетско робство народът на Израил се разбунтува срещу Бога и започва да се покланя на златното теле. Когато Мойсей слиза от планината, вижда какво са направили, хвърля плочите, съдържащи Десетте заповеди, и ги счупва. Въпреки че хората губят всякакво право на заветните привилегии и благословения, дадени им доброволно от Бога, Господ все пак по Своя воля избира да продължи с тях заветните отношения – въпреки тяхното недостойнство да получат заветните благословения.

Думите от Изход 33:19 : „(…) и ще покажа милост към когото ще покажа, и ще пожаля когото ще пожаля“, често се тълкуват погрешно, сякаш означават, че Бог произволно избира да бъде състрадателен и милостив към някои, но не и към други. Въпреки това, според контекста, Бог не заявява тук, че произволно ще бъде милостив и състрадателен към някои, а към други – не. Това не е начинът, по който Той действа, противно на някои популярни теологии, твърдящи, че Бог предопределя някои да бъдат изгубени и да се изправят пред вечно осъждане.

В такъв случай какво прогласява Бог тук? По същество Той казва, че като Създател на всичко има правото и властта да раздава благодат и състрадание доброволно дори на най-незаслужилите хора. И прави това в тази ситуация, дори след бунта със златното теле, като осигурява милост на Своя народ, Израил, дори и хората да не я заслужават.

Това е един от многото случаи, в които Бог проявява Своята любов и го прави отвъд всякакви разумни очаквания. Добра вест за всички нас, нали?

`По какви начини Бог продължава да разкрива и проявява Своята любов към вас – дори отвъд всякакви разумни очаквания?`