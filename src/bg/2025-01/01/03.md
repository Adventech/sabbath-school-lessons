---
title: Несподелена любов
date: 30/12/2024
---

В историята на Осия се намира поразителен пример за Божията любов към падналото човечество. Бог заповядва на пророк Осия: „Иди, вземи си блудна жена и добий деца от блудство, защото земята с многото си блудстване се отклони от Господа“ ( Осия 1:2 ). Осия и неговата невярна съпруга трябва да бъдат жив нагледен урок за Божията любов към Неговия народ въпреки изневярата и духовното блудство на Израил. Тоест това е история за Божията доброволно дарена любов на онези, които не я заслужават.

Наистина въпреки Божията вярност и любов хората продължават да се бунтуват срещу Него отново и отново. Съответно Писанието многократно описва Бога като изпитващ несподелена любов от страна на невярната Си съпруга. Той обича Своя народ съвършено и вярно, но те Го презират, служат и се покланят на други божества, като дълбоко Го наскърбяват и прекъсват връзката като че ли непоправимо.

`Прочетете Осия 14:1-4 . Какво разкриват тези стихове за непоклатимата любов на Бога към Неговия народ?`

След повтарящия се бунт от Неговия народ Бог заявява: „Аз ще изцеля отстъплението им, ще ги възлюбя доброволно“. Терминът „доброволно“ във фразата „ще ги възлюбя доброволно“ е превод на една еврейска дума ( nedabah ), която означава нещо, предлагано безплатно и на добра воля. Това е същият термин, употребяван за даренията по свободна воля в системата на светилището.

В „Осия“ и в наративите на Писанието Бог проявява удивителна отдаденост и състрадание към Своя народ. Въпреки че хората многократно преследват други „любовници“, като привидно непоправимо нарушават заветната връзка, Бог по собствената Си свободна воля продължава да ги дарява с любовта Си. Хората не заслужават Божията любов; те са отхвърлили и са се отказали от всякакви законни претенции към нея. Въпреки това Бог продължава да ги дарява с любов без никаква принуда, морална или каквато и да била. Тук и на други места Писанието последователно показва, че Божията любов е свободна и доброволна.

`Много хора мислят за Бога като за далечен и суров владетел и съдия. Как образът на Господа, Който е презиран и наскърбен поради несподелената си любов към невярната съпруга, ви помага да Го видите по различен начин? Как това променя начина, по който виждате собствените си взаимоотношения с Бога?`