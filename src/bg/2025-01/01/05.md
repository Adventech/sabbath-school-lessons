---
title: Мнозина са призовани, малцина – избрани
date: 01/01/2025
---

Бог не само обича хората поради свободната Си воля, но и ги кани също да Го обикнат. Фактът, че им гарантира възможността свободно да изберат дали да приемат, или да отхвърлят Неговата любов, е очевиден в (сред многото други текстове) притчата на Христос за сватбената вечеря.

`Прочетете Матей 22:1-14 . Какъв е смисълът на тази притча?`

В притчата на Христос за сватбената вечеря един цар урежда сватбата на сина си и изпраща слугите си да „повикат поканените на сватбата“, но „те не искаха да дойдат“ ( Матей 22:2,3 ). Царят няколко пъти изпраща слугите си да ги повикат, но те пренебрегват призива му и още по-лошо, хващат слугите му и ги убиват ( Матей 22:4-6 ).

По-късно, след като се разправя с онези, които са убили някои от служителите му, царят казва на слугите си: „Сватбата е готова, но поканените не бяха достойни. Затова идете по кръстопътищата и колкото хора намерите, поканете ги на сватба“ ( Матей 22:8,9 ). След още един епизод на човек без сватбарска дреха, който е изгонен, обозначавайки необходимостта от получаване на сватбарска дреха от царя, за да присъства на сватбената вечеря, Исус завършва притчата със загадъчната, но много смислена фраза: „Защото мнозина са призовани, а малцина са избрани“ ( Матей 22:14 ).

Какво означава това? Онези, които най-накрая са „избрани“, са тези, които са приели поканата на Господа за сватбата. Терминът, преведен като „призовавам“ и „поканвам“ в цялата притча, е гръцкият термин kaleo (да повикам, да поканя) и това, което определя кой в крайна сметка е „избран“ ( eklektos ), е дали е приел доброволно поканата.

Всъщност Бог призовава (т.е. кани) всички на сватбеното тържество. Но всеки от нас може да отхвърли Божията любов. Свободата е от съществено значение за любовта. Бог никога няма да наложи със сила Своята любов на никого. За жалост, можем да отхвърлим любящата връзка с Него.

„Избраните“ са тези, които приемат поканата. За тези, които обичат Бога, Той е подготвил неща, по-прекрасни от всичко, което бихме могли да си представим. Отново нещата се свеждат до въпроса за любовта и за свободата, присъща на любовта.

`Какво в живота ви разкрива, че сте приели сватбената покана и сте дошли подходящо облечени?`