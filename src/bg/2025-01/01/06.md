---
title: Разпнат за нас
date: 02/01/2025
---

Бог кани всеки в любяща връзка с Него, но само онези, които доброволно приемат поканата, се радват на вечните резултати. Както проличава в притчата за сватбената вечеря, мнозина, които царят кани, „не искаха да дойдат“ ( Матей 22:3 ).

По същия начин малко преди разпятието Си Христос жалее: „Йерусалиме, Йерусалиме! Ти, който избиваш пророците и с камъни убиваш пратените до тебе, колко пъти съм искал да събера твоите чеда, както кокошката прибира пилетата си под крилата си, но не искахте!“ ( Матей 23:37 ).Христос иска да ги събере, но те отказват. Същият често срещан гръцки глагол, който означава „да желая“ ( thelo ), се употребява както за желанието на Христос да ги спаси, така и за тяхното нежелание да бъдат спасени (и същият термин е употребен и в Матей 22:3 по-горе).

Но Христос отива на кръста заради тези хора и заради нас. Невероятна любов! Докато човешкият грях заслужава смърт, самият Бог (в лицето на Христос) заплаща цената и намира начин да поправи разкъсаната връзка между небето и земята. Междувременно Той продължава да ни дарява любовта Си, въпреки че не е длъжен да го прави, освен поради личното Си доброволно посвещение.

`Прочетете Йоан 10:17,18 . Сравнете с Галатяни 2:20 . Каква е вестта към нас в тези текстове?`

Във върховната изява на Божията любов – Кръста – виждаме, че Христос предава Себе Си за нас по Своята свободна воля. Той отдава живота Си по Своя собствена инициатива. Никой не Му отнема живота; Той доброволно го принася според спасителния план, договорен в небето преди основаването на света.

„Планът за нашето изкупление не бе съставен след грехопадението на Адам, а преди него. Той бе откровение „на тайната, която е била замълчана от вечни времена“ ( Римляни 16:25 ). Това бе разкриване на принципите, които от вечни времена бяха в основата на Божия трон. От началото Бог и Христос знаеха за отстъплението на Сатана и за грехопадението на човека, подмамен от лукавата сила на отстъпника. Бог не нареди да съществува грехът, но го предвидя и взе мерки, за да посрещне това ужасно събитие. Толкова голяма бе любовта Му към света, че се закле да даде „Своя Единороден Син, за да не погине нито един, който вярва в Него, но да има вечен живот“ ( Йоан 3:16 )“ (Уайт, Е. Копнежът на вековете. Стр. 22 – англ. изд.).