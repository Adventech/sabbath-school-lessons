---
title: Разширено изучаване
date: 03/01/2025
---

Прочетете главата „ Да посрещнат младоженеца“ от книгата на Елън Уайт „Притчи Христови“.

„Тъмнината, дължаща се на неправилно разбиране на Бога, обгръща света. Хората губят познанието си за Неговия характер. Той е бил грешно тълкуван и изопачаван. И точно по това време трябва да се прогласи една вест, вест, осветляваща с влиянието си и спасяваща със силата си. Неговият характер трябва да се извести. В тъмнината на света трябва да се разискри светлината на славата Му, светлината на Неговата доброта, милост и истина.

Това е делото, очертано от пророк Исая в думите: „Ти, който носиш благи вести на Йерусалим, издигни силно гласа си; издигни го, не бой се, кажи на Юдейските градове; Ето вашия Бог! Ето, Господ Йехова ще дойде със сила и мишцата Му ще владее за него; ето, наградата Му е с него и въздаянието Му пред него“ ( Исая 40:9,10 )

Очакващите идването на Младоженеца трябва да кажат на хората: Ето вашия Бог. Когато разнасяме из света последните лъчи на благодатната светлина и последната вест на милост, ние всъщност разкриваме любвеобилния характер на Бога. Божиите чеда са призвани да изявят Неговата слава. Собствения им живот и характер трябва да свидетелства за онова, което Божията благодат е сторила в тях.

Светлината на Слънцето на Правдата трябва да просияе в добри дела – в думи на истина и постъпки на святост“ (Уайт, Е. Притчи Христови. Стр. 415, 416 – англ. изд.).

**Въпроси за разискване**

`По-лоша от мисълта, че няма Бог, би била мисълта, че Той ни мрази. В колко по-различен свят щяхме да съществуваме, ако това беше вярно?`

`Защо според вас има толкова голямо неразбиране за Божия характер в нашия свят днес? Помислете и обсъдете начини, по които бихте могли да помогнете на хората да видят по-ясно Неговия любящ характер.`

`Каква е вестта, която днес трябва да бъде прогласена относно Божия характер? Как бихте обяснили тази вест на някого, който все още не е запознат с реалността на Божията любов? Какви доказателства бихте могли да посочите, разкриващи реалността на Неговата любов и Неговия прекрасен характер?`

`Говоренето за Божията любов е едно нещо. Разкриването и отразяването на тази любов в живота ни е друго. Какви „дела на святост“ могат да разкрият Божията любов на хората около нас?`

Тази събота, 04.01.2025 г., ще се молим за църкви „Търговище“ и „Хасково“ с групата в Свиленград.

Да проникнеш зад Бамбуковата завеса

От Андрю Макчесни

Коленичил пред южнокорейския студент, попитах дали мога да се помоля за нещо, преди да измия краката му по време на светопричастната служба в Московската международна църква на адвентистите от седмия ден в Русия.

„Помоли се за Северна Корея“, каза студентът, който учеше в московски университет.„Евангелието трябва да достигне до Севера, за да може Исус да се завърне.“

С тази молба за молитва през 2006 г. научих за специалното бреме, което адвентистите от седмия ден от Южна Корея носят за своите братя и сестри на Север. Исус казва: „И това евангелие на царството ще бъде проповядвано по целия свят за свидетелство на всичките народи, и тогава ще дойде краят“ (Матей 24:14). Южнокорейските адвентисти гледат на Севера като на последна граница в мисията на църквата да прогласява евангелието по света и днес мнозина с молитва търсят начини да проникнат зад Бамбуковата завеса.

Работата на Адвентната църква на Север започва през 1904 г. и след това се разпространява на Юг. Днес църквата има 285 000 членове, живеещи сред население от 52 милиона на Юг. Но не е известно да има адвентисти в Севера, чието население е 26 милиона души. И все пак постепенно се разчува, че Бог има хора на Север, казва Беом Сеок Ох, директор в Северноазиатско-Тихоокеанската дивизия, който отговаря за мисионската дейност на църквата към Северна Корея.По време на пътуване до Южна Корея той ми разказа за жена от Северна Корея, която всяка събота сутрин пиела напитка със соев сос, за да се разболее от треска, така че да бъде освободена от задължителната работа в събота. Когато била вкарана в затвора, тя успяла да вмъкне Библия в затвора и я закопала в земята, като я изравяла тайно, за да я чете. По-късно успяла да се измъкне през границата в Южна Корея, където можела свободно да се покланя на Бога. Църковните ръководители се подготвят за деня, в който северната граница ще се отвори. Когато това се случи, те възнамеряват да наводнят страната с  мисионери.

Междувременно южнокорейските адвентисти се грижат за севернокорейските дезертьори.Един дякон и съпругата му редовно се обаждали и посещавали нов дезертьор, като му помагали да почисти апартамента си, да си приготви храна и да подаде държавни документи. След шест месеца дезертьорът заявил, че вярва в Бога, казва Чанг-Сеоп Лий (на снимката), пастор в църквата на дякона и съпругата му. Друг дезертьор не можел да спи, като мислел за жена си и децата си на Север. Пастор Лий се молил с него и след това дезертьорът признал, че вярва в Бога и че е чел Библията на Север. Инцидентът отново засилил решимостта на пастора да помага на дезертьорите.„Вярвам, че можем да разширим обхвата си на Север, като започнем с хората, които бихме могли да срещнем днес“, каза ми той.

Молете се за Северна Корея. Благодарим ви, че планирате щедро дарение за 13-та събота на 29 март, за да подпомогнете разпространението на евангелието в Северноазиатско-Тихоокеанската дивизия.