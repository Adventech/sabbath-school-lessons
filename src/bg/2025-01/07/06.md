---
title: Любов и зло?
date: 13/02/2025
---

Бог е дал на създанията свободна воля, защото тя е необходима за любовта; злоупотребата с тази свободна воля е причината за злото. И пак трябва да кажем: остават много въпроси. Бог допуска злото (за известно време), като пламенно го презира, защото изключването на възможността за това зло би елиминирало любовта, а преждевременното му унищожаване би накърнило доверието, необходимо за любовта.

„Земята потъна в тъмнина от фалшиво разбиране за Бога. Лукавата власт на Сатана трябваше да бъде съкрушена, за да се разсее тъмнината и светът отново да се върне при Бога. Това не можеше да се извърши чрез сила. Насилието противоречи на принципите на Божието управление. Бог желае служене само от любов; а любовта не се налага със заповед; тя не се печели със сила или власт. Единствено любовта пробужда любов. Да познаваш Бога означава да Го обичаш; Него­вият характер трябваше да бъде разкрит в контраст с характера на Сатана“ (Уайт, Е. Копнежът на вековете. Стр. 22 – англ. изд.).

Без свободна воля не би могло да има любов и ако Бог е любов, тогава изглежда ясно, че за да съществува любовта, Бог просто не може да отрече любовта или свободата. Човек може да предположи също, че ако знаехме края от самото начало, както е при Бога, не бихме искали Той да премахне нашата свобода. В крайна сметка кой би желал да живее във вселена без любов?

`Прочетете Римляни 8:18 и Откровение 21:3,4 . Как тези текстове могат да ни вдъхнат увереността да се доверим на Божията доброта въпреки цялото зло в този свят?`

Дори когато не можем да прозрем през мрака, Бог е в състояние да види края от самото начало. Той може да види и вечното блаженство, обещано на всички, които положат вярата си в Исус. Според Римляни 8:18 „сегашните временни страдания не заслужават да се сравнят със славата, която има да се открие за нас“. Имаме ли вярата и доверието да повярваме в това невероятно обещание?

Също така любовта и свободата, присъща на любовта, са толкова свещени, толкова основополагащи, че вместо да ни ги откаже, Исус знае, че това ще Го изпрати на кръста, където ще пострада много. Но въпреки това ни дава тази свобода, знаейки какво ще Му коства тя. Защо това е толкова важна мисъл, която никога не бива да забравяме?

`Как запаметяването на факта, че Бог ни е дал свободна воля, ни помага да се предпазим от мисълта, че всичко случващо се е по Божията воля?`