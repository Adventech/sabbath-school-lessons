---
title: Разширено изучаване
date: 14/02/2025
---

Прочетете главата „Защо бе допуснат грехът“ от кн. „Патриарси и пророци“ на Елън Уайт.

„Дори когато Сатана бе изхвърлен от небето, Безкрайната Мъдрост не го унищожи. Тъй като Бог приема само служене от любов, верността на собствените Му творения трябва да почива върху убеждение в Неговата праведност и благост. Неподготвените да схванат естеството и последиците на греха, обитателите на небето, непадналите светове не биха могли да видят Божията справедливост в унищожаването на Сатана. Ако Бог го бе премахнал незабавно, някои щяха да Му служат от страх, а не от любов. Влиянието на измамника нямаше да бъде заличено напълно, нито духът на бунта щеше да бъде изкоренен. За доброто на целия всемир през безкрайни векове той трябваше по-пълно да развие своите принципи и обвиненията му против Божественото управление трябваше да бъдат видени в истинската им светлина от всички сътворени същества. Така справедливостта и милостта на Бога и непроменимостта на Неговия закон можеха завинаги да бъдат поставени извън всяко съмнение.

Бунтът на Сатана трябваше да бъде урок за всемира през всички идващи векове – постоянно свидетелство за естеството на греха и за ужасните му резултати. Сатанинското управление, неговото влияние върху хора и ангели щеше да покаже какъв е плодът, когато се отхвърли Божият авторитет. То щеше да свидетелства, че благоденствието на всички сътворени от Бога същества е свързано със съществуването на Божието управление. Така историята на този ужасен опит за бунт трябваше да бъде една постоянна застраховка за всички святи същества, предпазно средство срещу измама относно естеството на престъплението – тя трябваше да ги пази от извършване на грях и от изтърпяване на наказание за него“ (Уайт, Е. Патриарси и пророци. Стр. 42, 43 – англ. изд.).

**Въпроси за разискване**

`„Теодицея“ е термин за оправдаването на Бога пред лицето на злото. Но това не е оправдаване на самото зло. Представете си някой на небето да каже: „О, да, Исусе, сега разбирам защо семейството ми беше измъчвано и убито пред очите ми. Да, сега всичко придоби голям смисъл. Благодаря ти, Господи!“. Това е абсурдно. Как бихме могли да разберем, че Бог, а не злото, накрая е оправдан във великата борба? (Вж. Урок 9)`

`Някога чувствали ли сте се вътрешно като Йов? Изкушавали ли сте се някога да мислите, че не може да има добро обяснение за страданието, което вие или вашите близки сте преживели? Как последното осъзнаване на Йов, че той „ говорих за онова, което не съм разбирал “ (Йов 42:3), хвърля светлина върху положението, в което се намираме по отношение на собствените си въпроси?`

Тази събота, 15.02.2025 г., ще се молим за църкви „Берковица“ и „Благоевград – А“.

Глас в тъмнината

От Андрю Макчесни

Грейс Бабкок се събудила внезапно посред нощ от звука на гневен глас. „Ти не знаеш – казвал гласът. – Ти не разбираш.“

Грейс не се уплашила. Само се подразнила, че я събудили, докато си спяла в едностайния апартамент в индианското училище „Холбрук“, където работела като учителка. Тя се заслушала.

„Бог те използва като марионетка – казал гласът. – Има неща, които не знаеш. Ти следваш Бога сляпо, а Бог е тираничен.“

Грейс се борела да се довери на Бога. Неотдавнашната смърт на студент от „Холбрук“ при автобусна катастрофа я засегнала тежко. Тя имала много въпроси към Бога, но всъщност не искала да говори с Него за тях.

Сега гласът обвинявал Бога и това изобщо не ù харесвало.

„Махай се – казала тя. – Не искам да говоря с теб.“

Гласът замлъкнал.

Но обвиненията срещу Бога висели тежко в стаята. Грейс не искала да говори с Него, но смятала, че е справедливо Той да получи възможност да отговори. Попитала Бога за всяко конкретно обвинение, което чула. Тишина. Тя заспала.

На следващия ден Грейс отишла на едно място в природата, където често обичала да размишлява. Седнала на кафяв камък, отново представила обвиненията пред Бога. Тишина. С падането на нощта тя се прибрала у дома.

На следващия ден се върнала на местенцето сред природата. Отново мълчание. Но докато се прибирала към къщи, почувствала един глас, който казал: „Няма нужда да знаеш отговорите на тези въпроси, които задаваш. Трябва да имаш вяра и доверие“.

„Това е вярно – казала тя. – Не е нужно да знам отговорите. Но трябва да знам, че си добър. В момента не знам дали си добър.“

У дома Грейс отворила съботноучилищния урок за възрастни и започнала да чете. Докато четяла, почувствала един глас, който казал: „Погледни нагоре“.

Поглеждайки нагоре, видяла на хладилника си картинка от книжка за оцветяване. Картинката ù била дадена от ученик в пети клас и изобразявала кръста на Исус и думите от Йоан 3:16. „Ти направи това за нас, Исусе – казала Грейс. – След като направи това, значи си добър. Наистина си добър. Мога да Ти се доверя, въпреки че нямам отговори на всичките си въпроси.“

Тази мисионска история ни предлага до погледнем отвътре към предишен проект за 13-та събота. Грейс Бабкок преподава на ученици от началното индианското училище на адвентистите от седмия ден „Холбрук“, базирано в САЩ, което получи даренията от 13-та събота през 2021 г. Благодарим ви, че подкрепяте разпространението на евангелието с дарението за 13-та събота за това тримесечие на 29 март.