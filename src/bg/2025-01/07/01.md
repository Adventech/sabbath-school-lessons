---
title: Проблемът със злото
date: 08/02/2025
---

### За изучаване през седмицата
Йов 30:26; Матей 27:46; Йов 38:1-12; Псалом 73; Битие 2:16,17; Откровение 21:3,4.

> <p>Стих за запаметяване</p>
> „ Той ще обърше всяка сълза от очите им и смърт няма да има вече; нито ще има вече жалеене, нито плач, нито болка; защото предишното премина “ (Откровение 21:4).

Може би най-големият проблем, пред който е изправено християнството, е проблемът със злото – как да се съвмести фактът, че Бог е съвършено добър и любящ, с реалността на злото в този свят. С две думи, ако Бог е безкрайно добър и всемогъщ, защо има зло, и то толкова много зло?

Това не е чисто академичен проблем, а нещо, което дълбоко тревожи много хора и пречи на някои да опознаят и обикнат Бога.

„За много умове причината за произхода и за съществуването на греха е повод за голямо объркване. Хората виждат действието на злото с неговите ужасни последици – нещастия и опустошения, и питат как е възможно да съществуват те, когато владее Безкрайният в мъдрост, в сила и в любов. Нещо, което не могат да си обяснят“ (Уайт, Е. Великата борба. Стр. 492 – англ. изд.).

Много атеисти посочват проблема със злото като причината да бъдат атеисти. Но както ще видим през тази и следващите седмици, Богът на Библията е изцяло добър и можем да Му се доверим – въпреки злото, което се е пропило в нашия паднал в грях свят.