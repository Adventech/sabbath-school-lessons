---
title: „Докога, о, Господи?“
date: 09/02/2025
---

Проблемът със злото намира израз не само в нашия съвременен контекст, но и в самото Писание.

`Прочетете Йов 30:26; Йеремия 12:1; Йеремия 13:22; Малахия 2:17 и Псалми 10:1 . Как тези стихове извеждат проблема със злото като ключов фактор на човешкото съществуване?`

Тези текстове повдигат много въпроси, които вълнуват и нас днес. Защо изглежда, че нечестивите просперират и онези, които вършат зло, се облагодетелстват от злото си – ако невинаги, то все пак достатъчно често? Защо праведните страдат толкова много? Къде е Бог, когато се случва зло? Защо понякога изглежда, че Той е далеч от нас, дори се крие?

Каквото и да кажем по тези въпроси и по проблема със злото по-общо, трябва да сме сигурни, че не го превръщаме в нещо тривиално . Не бива да се опитваме да решим проблема, като омаловажаваме вида или количеството на злото в света. Злото си е зло – и Бог го мрази даже повече отколкото ние. Ето защо можем да се присъединим към вика, отекващ в цялото Писание в отговор на множеството злини и несправедливости в света: „Докога, Господи?“.

`Прочетете Матей 27:46 . Как разбирате тези думи на Исус? Какво казват те за най-удивителния начин, по който злото е засегнало Бога?`

На кръста самият Исус задава въпроса: „Боже Мой, Боже Мой, защо си Ме оставил?“ ( Матей 27:46 ). Най-ярко тук виждаме, че самият Бог е бил наранен от злото. Това е една удивителна истина, силно подчертана в страданието и смъртта на Христос на кръста, където цялото зло на света се стоварва върху Него.

Но дори и тук има надежда. Това, което Христос прави на кръста, побеждава източника на злото, Сатана, и в края напълно ще заличи злото. Исус цитира тези думи от Псалми 22:1 , а останалата част от псалма завършва с триумф.

`На кръста Исус очаква надежда, която по онова време не може да види. Как бихме могли да извлечем утеха от Неговия опит, когато ние също не виждаме пред себе си надежда?`