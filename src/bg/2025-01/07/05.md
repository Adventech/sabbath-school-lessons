---
title: Защита на свободната воля
date: 12/02/2025
---

Колкото и да не разбираме Божиите пътища и помисли, Писанието разкрива някои неща, които помагат да се справим с проблема със злото. Един от начините за справяне с логичния проблем със злото е известен като защита на свободната воля.

Защитата на свободната воля е възгледът, че злото е резултат от злоупотреба със свободната воля на създанието. Следователно Бог не е виновен за злото, защото то е резултат от това, че създанията са злоупотребили със свободната воля, дадена ни от Бога по добри причини. Обаче защо Бог би дал такава свободна воля? В това отношение К. С. Луис веднъж пише, че „свободната воля, въпреки че прави злото възможно, е и единственото нещо, правещо възможна всяка любов, доброта или радост, които си струва да притежаваме. Свят на автомати — на същества, работещи като машини — едва ли би си струвал сътворяването. Щастието, което Бог е промислил за Своите висши създания, е щастието да бъдем свободно, доброволно обединени с Него и един с друг (…) И затова те трябва да бъдат свободни“ ( Обикновено християнство , стр. 52 – англ. изд.).

`Прочетете Битие 2:16,17 . Как тези стихове показват моралната свобода, дадена на Адам и Ева?`

Защо да им се заповядва, освен ако не са имали свободна воля от самото начало? Адам и Ева ядат от забранения плод и оттогава планетата ни е изпълнена със зло. В Битие, 4 глава, следващата глава след разказа за грехопадението, ужасните последици от греха се проявяват в убийството на Авел от неговия брат. Разказът за грехопадението показва как злоупотребата със свободната воля на Адам и Ева внася греха и злото в историята на нашата планета.

В цялото Писание виждаме реалността на свободната морална воля (вж. Второзаконие 7:12,13 ; Исус Навин 24:14,15 ; Псалми 81:11-14 и Исая 66:4 ). Всеки ден от живота ни самите ние в една или друга степен упражняваме свободната воля, дадена ни от нашия Създател. Без свободна воля не бихме били разпознаваеми като личности. Бихме били по-скоро като машини или дори безмозъчни роботи.

`Корпорацията „Сони“ създаде куче робот, наречено Айбо . То изглежда като истинско куче, но няма да се разболее, няма да завъди бълхи, няма да хапе, няма да се нуждае от ваксини и няма да губи козината си. Бихте ли заменили кучето си от плът и кръв за Айбо ? Ако не, как вашият избор може да ви помогне да разберете по-добре защо Бог ни е създал именно такива, със свободна воля – въпреки рисковете от това?`