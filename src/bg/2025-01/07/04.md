---
title: Скептичният теист
date: 11/02/2025
---

Бог прогласява в Исая 55:8,9 : „Защото Моите помисли не са като вашите помисли, нито вашите пътища – като Моите пътища, казва Господ. Понеже както небето е по-високо от земята, така и Моите пътища са по-високи от вашите пътища и Моите помисли – от вашите помисли“.

Божиите помисли са много по-високи от нашите. Не можем дори да си представим сложността на Божия план за историята. Като се има предвид това, защо да очакваме, че сме в състояние да знаем с точност какви са Божиите основания за всичко, което Той прави или не прави в различни ситуации?

Един от възможните подходи към проблема със злото, основан на признаването на това колко малко знаем, се нарича „скептичен теизъм“. Скептичният теист вярва, че Бог има основателни причини да постъпва точно по този начин, но предвид нашите ограничени познания, не бива да очакваме да сме в състояние да знаем точно какви са тези причини. Скептичният теист е скептичен спрямо човешкия капацитет да осъзнае или да разбере напълно Божиите причини, свързани със злото в този свят. Само защото човек не може да види например микробите, които се носят из въздуха навсякъде около нас, не означава, че няма микроби, които се носят във въздуха навред около нас. Фактът, че човек не знае какви са Божиите причини, със сигурност не означава, че Бог няма основателни причини.

`Прочетете Псалом 73 . Какъв е подходът на псалмиста към злото и към несправедливостта край него? Какво вижда той, което променя разбирането му?`

Псалмистът е дълбоко обезпокоен от злото в света. Той се оглежда около себе си и вижда нечестивите да просперират. Всичко му се струва нечестно и несправедливо. Не разполага с отговори, които да даде. Чуди се дали изобщо си струва да вярваме и да служим на Бога. Но нещата са такива, докато не поглежда към светилището.

Светилището предоставя част от ключа към проблема със злото – а именно признаването, че има праведен Съдия, Който ще донесе справедливост и съд в определеното от Него време.

`Как биха могли адвентното разбиране за съда и доктрината за светилището да хвърлят светлина върху проблема със злото? Полезно ли ви е да знаете, че макар сега да имаме много въпроси, в края ще бъдат разкрити подробностите от историята и Божиите справедливи присъди?`