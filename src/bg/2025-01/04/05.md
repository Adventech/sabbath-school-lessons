---
title: Един ревнив Бог?
date: 22/01/2025
---

Богът на Библията е „състрадателният Бог“. На еврейски Той е наречен el raḥum ( Второзаконие 4:31 ). Терминът „el“ означава „Бог“, а raḥum е различна форма на корена за състрадание ( raḥam ). Все пак Бог е наречен не само състрадателният Бог, но и ревнивият Бог, el qana’ . Както го изразява Второзаконие 4:24 , „Господ, твоят Бог е огън поглъщащ, Бог ревнив [ el qana' ]“ (Вж. Второзаконие 4:24; Второзаконие 6:15; Исус Навин 24:19; Наум 1:2 .)

`1 Коринтяни 13:4 заявява, че „любовта не завижда“. Как е възможно тогава Бог да е „ревнив Бог“? Прочетете 2 Коринтяни 11:2 и помислете за начина, по който Божият народ е бил неверен към Него в разказите на Библията (вж. напр. Псалми 78:58 ). Каква светлина хвърлят тези пасажи върху разбирането на божествената „ревност“?`

„Ревността“ на Бога често се разбира погрешно. Ако наричате някого ревнив съпруг или съпруга, вероятно нямате предвид това като комплимент. Терминът „ревност“ често има негативни конотации на много езици. Но в Библията божествената ревност не е свързана с отрицателни нюанси. Това е праведната страст на любящия съпруг към изключителната връзка със съпругата му.

Въпреки че има вид ревност, която е против любовта ( 1 Коринтяни 13:4 ), според 2 Коринтяни 11:2 има добра и праведна „ревност“. Павел я нарича „божествена ревност“ ( 2 Коринтяни 11:2 ).Божията ревност е само и винаги праведна и за нея може да се говори по-скоро като за пламенна любов на Бога към Неговия народ.

Божията пламенност ( qana’ ) към Неговия народ произтича от дълбоката Му любов към народа.Бог копнее за изключителна връзка със Своя народ; само Той трябва да бъде негов Бог. И все пак често е описван като презрян любовник, чиято любов е несподелена (вж. Осия, 1-3 гл.; Йеремия 2:2; Йеремия 3:1-12 ). По този начин Божията „ревност“ или „страст“ никога не е непредизвикана, тя винаги е реакция спрямо неверността и злите хора. В Божията ревност (или „пламенна любов“) липсват негативните нюанси на човешката ревност. Никога не става въпрос за подозрителност, а винаги за точната праведна пламенност в името на изключителната връзка с Неговия народ и за доброто на хората.

`Как бихме могли да се научим да отразяваме към другите същия вид добра „ревност“, която Бог проявява спрямо нас?`