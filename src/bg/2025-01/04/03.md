---
title: Разкъсваща до дълбините на сърцето ни любов
date: 20/01/2025
---

Неизмеримите дълбини на Божията състрадателна любов към човечеството са изявени в книгата „Осия“. Бог заповядва на пророк Осия: „Иди, вземи си блудна жена и добий деца от блудство, защото земята с многото си блудстване се отклони от Господа“ ( Осия 1:2 ). По-късно Осия, 11 глава описва взаимоотношенията на Бога с Неговия народ, но с метафората на баща, обичащ детето си.

`Прочетете Осия 11:1-9 . Как образите в тези стихове оживотворяват начина, по който Бог обича и се грижи за Своя народ?`

Божията любов към Неговия народ е сравнена с нежната привързаност на родител към дете.Писанието използва образа на обучаването на малко дете как да ходи; вземане на любимото дете на ръце; лечение и осигуряване на препитание; и всякакви нежни грижи за Божия народ. Библията също така заявява, че Бог „носи“ Своя народ точно „както човек носи сина си“ ( Второзаконие 1:31 ).„Поради любовта Си и милосърдието Си Той сам ги изкупи“ и „вдигна ги и ги носи през всички древни дни“ ( Исая 63:9 ).

За разлика от непоклатимата вярност на Бога, Неговият народ многократно е неверен, като в крайна сметка отблъсква Бога и нанася осъждане върху себе си, и дълбоко наскърбява Господа. Бог е състрадателен, но това никога не е за сметка на справедливостта. (Както ще видим в един по-късен урок, любовта и справедливостта вървят ръка за ръка.)

Били ли сте някога толкова разстроени за нещо, че чак стомахът ви да се свие? Това е образът, използван за дълбочината на Божиите емоции спрямо Неговия народ. Образът на преобръщащото се сърце и разпаленото състрадание е идиоматичен език на дълбоките емоции и се употребява както от Бога, така и от хората.

Тази образност на разпалено състрадание ( kamar ) е употребена в случая с двете жени, отиващи пред Соломон, всяка от които претендира за едно и също бебе като за свое. Когато Соломон заповядва бебето да бъде разрязано на две (без намерение да нарани детето), ясно изпъква емоционалната реакция на истинската майка ( 3 Царе 3:26; срв. Битие 43:30 ).

`Всеки, който някога е бил родител, знае за какво се говори в урока. Никоя друга земна любов не може да се сравни с тази. Как това ни помага да разберем реалността на Божията любов към нас и каква утеха можем и трябва да извлечем от това разбиране?`