---
title: Повече от майчина любов
date: 19/01/2025
---

Може би най-голямата любов, характерна за цялото човешко преживяване, е любовта на родителя към детето. Библията често използва образите от връзката родител-дете, за да опише удивителното Божие състрадание към хората, като подчертава, че Божието състрадание е експоненциално по-голямо дори от най-дълбокия и красив човешки израз на същата емоция.

`Прочетете Псалми 103:13; Исая 49:15 и Йеремия 31:20 . Какво разбираме за естеството и дълбочината на Божието състрадание от тези описания?`

Според тези текстове Бог се отнася към нас като към Свои възлюбени деца, като ни обича, както добрите баща и майка обичат децата си. И все пак, както обяснява Исая 49:15 , дори една човешка майка може да „забрави сучещото си дете“ или „да не се смили над детето на утробата си“, но Бог никога не забравя Своите деца и състраданието Му никога не изчезва ( Пл.Йерем. 3:22 ).

Тук трябва да отбележим, че еврейският термин raḥam , употребен за състрадание тук и в много други текстове, описващи Божията изобилна състрадателна любов, се смята, че произлиза от еврейския термин за утроба ( reḥem ). И така, както отбелязват изследователите, Божието състрадание е „нещо като майчина любов в утробата“. Наистина то е забележително по-дълбоко от всяко човешко състрадание, дори от това на майката към нейното новородено.

Според Йеремия 31:20 Бог гледа на Своя заветен народ като на Свой „драг син“ и „мило дете“ независимо от факта, че хората често се бунтуват срещу Него и Го наскърбяват. Въпреки това Бог заявява: „Сърцето ми се смущава за него“ и „наистина ще му покажа милост“. Терминът, преведен тук като милост, е същият, употребен по-горе за божествено състрадание ( raḥam ). Нещо повече, фразата „сърцето ми се смущава“ може да се преведе буквално като „вътрешностите ми реват“. Това описание е дълбоко интуитивният език на божествената емоция, обозначаващ изключителната дълбочина на Божията състрадателна любов към Неговия народ. Въпреки всичко, въпреки човешката невярност Бог продължава да дарява Своето изобилно състрадание и милост на Своя народ и го прави отвъд всички разумни очаквания.

`За някои от нас признаването, че Божието състрадание към нас е подобно на това на любящи баща или майка, е дълбоко утешително. Въпреки това някои хора може да имат проблем с този факт, понеже техният родител или родители не са били любящи. По какви други начини може да им се разкрие Божието състрадание?`