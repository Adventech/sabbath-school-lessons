---
title: Състраданието на Исус
date: 21/01/2025
---

В Новия Завет се употребява същата образност като в Стария за описание на Божието състрадание. Апостол Павел говори за Отец като за „Отец на милостивите и Бог на всяка утеха“ ( 2 Коринтяни 1:3 ). Освен това Павел обяснява в Ефесяни 2:4 , че Бог е „богат с милост, поради голямата любов, с която ни възлюби“.

В различни притчи самият Христос многократно употребява термините на интуитивната, разтърсваща емоция, за да изобрази състраданието на Отец ( Матей 18:27; Лука 10:33; Лука 15:20 ).Същият език, който описва божественото състрадание в Стария и Новия Завет, се използва и в евангелията, за да изобрази състрадателните отговори на Исус към изпадналите в беда.

`Прочетете Матей 9:36; Матей 14:14; Марк 1:41; Марк 6:34 и Лука 7:13 . Вижте също Матей 23:37 . Как тези стихове хвърлят светлина върху начина, по който Христос е бил развълнуван от тежкото положение на хората?`

Отново и отново в евангелията се казва, че Христос е бил подбуден към състрадание спрямо хора в беда или в нужда. И Той не само изпитва състрадание, но и обръща внимание на човешките нужди.

И да, Исус също така плаче за народа Си. Човек може да си представи сълзите в очите на Христос, докато Той гледа към града – „Колко пъти съм искал да събера твоите чеда, както кокошката прибира пилетата си под крилата си, но не искахте!“ ( Матей 23:37 ). Тук виждаме, че плачът на Христос съвпада много с този, описан по отношение на Бога в Стария Завет. Всъщност много библейски изследователи отбелязват, че образността на птица, грижеща се за малките си, е образност, използвана само за божествеността в древния Близък изток. Тук мнозина виждат препратка към образа във Второзаконие 32:11 на Бога като птица, която кръжи, защитава и се грижи за малките си.

`Няма по-велик пример за Божията голяма състрадателна любов към нас от самия Исус – Който даде Себе Си за нас в най-добрата изява на любовта. Но Христос не е просто съвършеният образ на Бога. Той е и съвършеният пример на човечност. Как бихме могли да последваме с живота си примера на Христовия живот, фокусирайки се върху почувстваните нужди на другите и по този начин не просто да проповядваме Божията любов, но и да я проявяваме по осезаем начин?`