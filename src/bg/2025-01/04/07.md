---
title: Разширено изучаване
date: 24/01/2025
---

Прочетете главата „Блаженствата“ от книгата на Елън Уайт „Мисли от планината на благословението“.

„Всички, осъзнаващи голямата бедност на своята душа и чувстващи, че нямат нищо добро в себе си, могат да намерят праведност и сила, като гледат към Исус. Той при­зовава: „Елате при Мен, всички, които се трудите и сте обременени“ ( Матей 11:28 ). Предлага ви да замените своята бедност с богатствата на Неговата благодат. Ние не сме достойни за Божията любов, но Христос, нашето изкупле­ние, е достоен за нея и е способен напълно да спаси всички, които отидат при Него. Каквито и да сте били в миналото, колкото и да е отчайващо положението ви сега, ако дойдете при Исус такива, каквито сте слаби – безпомощни и отчаяни, нашият състрадателен Спасител ще ви посрещне отдалеч, ще ви прегърне с любов и ще ви облече с дрехата на праведността. Той ни представя пред Отец, облечени в бялата дреха на Неговия собствен характер. Застъпва се за нас пред Бога с думите: „Аз заех мястото на грешника. Не гледай към това заблудило се дете, а към Мен“. Ако Сатана говори против нашите души, като ни обвинява в грях и твърди, че сме негово завоевание, Христовата кръв говори с още по-голяма сила“ (Уайт, Е. Мисли от планината на благословението. Стр. 8, 9 – англ. изд.)

**Въпроси за разискване**

`Вижте какво казва боговдъхновението по-горе за това как, благодарение на Исус, сме представени пред Отец. „Той ни представя пред Отец, облечени в бялата дреха на Неговия собствен характер.“ Без значение колко обезсърчени може да сме понякога поради грешките и недостатъците си или колко често не отразяваме към другите вида любов, която Бог излива върху нас, защо винаги трябва да се връщаме към чудесната новина, че сме приети от Отец, понеже Исус „ни представя пред Отец, облечени в бялата дреха на Неговия собствен характер“?`

`Представете си как трябва да се е чувствала майката в случая с двете жени, които са отишли при Соломон с твърдението, че едно и също бебе е тяхно. Помислете отново за емоционалния език, използван в 3 Царе 3:26. Как това хвърля светлина върху същия вид език, който се употребява за описание на Божиите емоции към Неговия народ в Осия 11:8?`

`Видяхме как в евангелията Исус често се трогва от човешките нужди. И какво прави?Постъпва по начин, отговарящ на нуждите им. По какви практични начини вие като отделни личности или дори може би като съботноучилищна група бихте могли да посрещнете нуждите на онези, които се нуждаят от утеха?`

Тази събота, 25.01.2025 г., ще се молим за църкви „Ямбол“ с групата в Тополовград и „Айдемир“.

Нападната от пияни мъже

От Андрю Макчесни

Пиян мъж заговорил  21-годишната мисионерка в градския автобус и се опитал да я прегърне и целуне. Докато тя се борела с неговата настъпателност, другите пътници гледали в противоположната посока, докато една възрастна жена не извикала нещо на шофьора на автобуса.Автобусът спрял, след което под ръководството на възрастната жена няколко пътници изхвърлили мъжа навън. Тя се приближила до хлипащата мисионерка, потупала я по ръката и казала нещо, което мисионерката не могла да разбере.

Това бил кошмарът, с който Джоан (Парк) Ким като че ли се сблъсквала почти всяка седмица в Монголия. Било началото на 90-те години на миналия век и тя била неомъжена американка, служеща като една от първите мисионерки на адвентистите от седмия ден в бедна, посткомунистическа Монголия.

При друг случай пиян съсед по погрешка взел апартамента на Джоан за своя. Той ритнал паянтовата ù дървена врата с тежките си ботуши и започнал да я бие. Джоан грабнала една метла и пищейки, отвърнала на удара. Това била изгубена битка, докато Джоан не използвала метлата, за да почука по тавана, и нейните колеги мисионери, семейна американска двойка, чули от апартамента си на горния етаж и се втурнали да я спасят.

Последната капка за Джоан преляла, когато тя и друга мисионерка чакали на автобусна спирка в покрайнините на Улан Батор, столицата на Монголия. Една майка ги била поканила на първото подстригване на детето ù, което било повод за голямо тържество в Монголия. На Джоан било казано да чака на автобусната спирка, защото никога нямало да може да намери дома им по немаркираните улици, така че тя и другата мисионерка седнали на бордюра и зачакали майката да пристигне.

Тогава до тях седнали четирима пияни мъже и се опитали да прегърнат и целунат Джоан.

Джоан и другата мисионерка се отдалечили, но мъжете ги последвали. Всички на препълнената автобусна спирка гледали отстрани. Мъжете завлекли жените до някаква пуста уличка. Джоан крещяла, ритала и се борела, но не можела да се справи с четиримата мъже. Тогава мъжете блъснали жените на земята. Джоан си помислила, че това е краят.

Изведнъж лицата на мъжете пребледнели. Те се обърнали и избягали.

Джоан се огледала, за да види кой е дошъл да ги спаси. Нямало никой. В този момент тя разбрала, че мъжете сигурно са видели ангел.

Тази мисионска история ни помага да погледнем отблизо към американската мисионерка Джоан (Парк) Ким, спомогнала за основаването на делото на адвентистите от седмия ден в посткомунистическа Монголия и продължаваща да служи като мисионер там. Можете също така да участвате в мисионската работа чрез дарението за Тринадесетата събота за това тримесечие, част от което ще помогне за откриването на център за отдих, където децата могат да израстват духовно, умствено, социално и физически в Улан Батор, Монголия. Прочетете повече за Джоан следващата седмица.