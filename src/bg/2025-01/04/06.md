---
title: Състрадателен и пламенен
date: 23/01/2025
---

Богът на Библията е състрадателен и пламенен и тези божествени емоции намират върховен пример в лицето на Исус Христос. Бог е съпричастен (срв. Исая 63:9; Евреи 4:15 ), дълбоко трогнат от скърбите на Своя народ ( Съдии 10:16; Лука 19:41 ) и готов да изслушва, отговаря и утешава ( Исая 49:10,15; Матей 9:36; Матей 14:14 ).

`Прочетете 1 Коринтяни 13:4-8 . Как този пасаж ни призовава да отразяваме Божията състрадателна и удивителна любов в нашите взаимоотношения с другите?`

Копнеем да имаме връзка с хора, които са пример за любовта, описана в 1 Коринтяни 13:4-8 .Но колко често се стремим да станем такива хора за другите? Не можем сами да станем дълготърпеливи и добри; не можем да се принудим да не бъдем завистливи, тщеславни, груби или егоистични. Не можем да съберем в себе си любов, която „всичко премълчава, на всичко хваща вяра, на всичко се надява, всичко търпи“ и „никога не отпада“ ( 1 Коринтяни 13:7,8 ). Такава любов може да бъде илюстрирана в нашия живот само като плод на Светия Дух. И слава на Бога, че Светият Дух излива Божията любов в сърцата на тези, които чрез вяра са в Христос Исус ( Римляни 5:5 ).

По какви практични начини, чрез Божията благодат и силата на Светия Дух, можем да отговорим и да отразим Божията дълбоко емоционална, но винаги съвършено праведна и рационална любов? Първо, единственият подходящ отговор е да се покланяме на Бога, Който е любов. Второ, трябва да отговорим на Божията любов, като активно проявяваме състрадание и добронамерена любов към другите. Не бива просто да се утешаваме в нашата християнска вяра, но трябва да бъдем мотивирани да утешаваме и другите. И накрая, трябва да признаем, че не можем да променим сърцата си, а само Бог е способен да го направи.

Така че нека молим Бога да ни даде ново сърце за Него и за другите – чиста и претворяваща любов, която издига доброто и премахва плявата отвътре.

Нека нашата молитва бъде: „Господ да ви направи да растете и да преизобилвате в любов един към друг и към всички, (…) за да утвърди сърцата ви непорочни в святост пред нашия Бог и Отец при пришествието на нашия Господ Исус с всички Негови светии“ ( 1 Солунци 3:12,13 ).

`Защо смъртта за „аз“-а и за егоизма и покварата на естествените ни сърца е единственият начин да разкрием този вид любов? Какви са решенията, които можем да вземем, за да умрем с тази смърт за „аз“-а?`