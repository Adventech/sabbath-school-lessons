---
title: Бог обича справедливостта
date: 18/03/2025
---

Писанието заявява, че Бог обича справедливостта и мрази злото (напр. Псалми 33:5; Исая 61:8 ) и е дълбоко загрижен за несправедливостта, а това предизвиква справедливо възмущение в полза на всички жертви на несправедливост. И в Стария, и в Новия Завет Бог постоянно проявява Своята пламенност за унизените и потиснатите, като същевременно изразява справедлив гняв срещу мъчителите и потисниците.

`Прочетете Псалом 82. Как този псалом изразява Божията загриженост за справедливостта в нашия свят? Какво може да означава това за нас днес?`

Мнозина коментатори смятат, че този пасаж е както порицание на земните владетели, отговорни за несправедливостта в обществото, така и препратка към времето, когато Бог ще съди небесните владетели („богове“), стоящи зад корумпираните земни съдии и владетели (очевидно демонични сили). По-конкретно владетелите са запитани: „Докога ще съдите несправедливо и ще показвате лицеприятие към нечестивите?“ ( Псалми 82:2 ).

Освен това им е заръчано: „Съдете справедливо сиромаха и сирачето; отдайте правото на оскърбения и бедния. Избавяйте сиромаха и бедния, отървавайте ги от ръката на нечестивите“ ( Псалми 82:3,4 ). Тук и на други места пророците от Стария Завет отправят ясен призив за справедливост. Това не е откъслечна грижа на Писанието; този призив стои в центъра на пророческите вести в Стария Завет и в казаното от Исус, когато е бил тук в плът.

Не е тайна какво желае и изисква Бог от онези, които имат претенцията, че Го обичат и Му се подчиняват. Той уточнява много ясно в Михей 6:8 (и в подобни пасажи другаде): „Той ти е показал, човече, какво е доброто; и какво иска Господ от тебе: не е ли да вършиш праведното, да обичаш милост и да ходиш смирено със своя Бог?“.

Това чувство е отразено в цялото Писание. Например Исус казва: „По това ще познаят всички, че сте Мои ученици, ако имате любов помежду си“ ( Йоан 13:35 ; срв. 1 Йоан 4:8-16 ).

`Как биха изглеждали нашите семейства и църкви, ако се фокусираме върху Михей 6:8 и умишлено го прилагаме на практика както с думи, така и с дела? В какъвто и контекст да се намирате, как прилагането на тези принципи би могло да се прояви по-добре?`