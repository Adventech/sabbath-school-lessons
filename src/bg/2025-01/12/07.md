---
title: Разширено изучаване
date: 21/03/2025
---

Прочетете главата „Съботата“ от кн. „Копнежът на вековете“ на Елън Уайт.

„Шпионите не се осмелиха да отговорят на Христос в присъствието на множеството, защото се страхуваха да не си навлекат неприятности. Знаеха, че бе казал истината, но за да не нарушат преданията си, биха оставили човека да страда, а биха се погрижили за безсловесното животно поради загубата, която можеше да претърпи собственикът. Така по-голяма грижа се полагаше за нямото животно, отколкото за човека, сътворен по Божия образ. Това илюстрира и действието на всички фалшиви религии. Те произхождат от желанието на човека да се издигне над Бога, но резултатът е деградацията му под равнището и на животното. Всяка религия, която воюва с Божието върховенство, ограбва човека от славата, която бе негова при Сътворението и която трябва да бъде възстановена в него чрез Христос. Всяка фалшива религия учи своите последователи да не се грижат за човешките нужди, страдания и права. Евангелието дава висока цена на човека като изкупен с кръвта на Христос и учи да се отнасяме нежно към нуждите и несгодите му. Господ казва: „Ще направя човека да е по-скъп от чистото злато. Да! Хората да са по-скъпи от офирското злато“ ( Исая 13:12 ).

Когато се обърна към фарисеите с въпроса дали е позволено в съботен ден да се прави добро или зло, да се спаси живот или да се убие, Исус ги контрира със собствените им зли намерения. Те преследват живота Му с жестока омраза, докато Той спасява живот и носи щастие на множествата. По-добре ли е да се убие в събота, както те планират да сторят, отколкото да се излекува нещастният, както Той прави? По-праведно ли е в Божия свят ден да се извърши убийство в сърцето, отколкото всички хора да се обичат, което се изразява в дела на милост?“ (Уайт, Е. Копнежът на вековете. Стр. 286, 287 – англ. изд.)

**Въпроси за разискване**

`Защо и как е вярно, че „ всяка фалшива религия учи своите последователи да не се грижат за човешките нужди “? Как съзнателно да постъпваме, за да избегнем подобна липса на загриженост в нашите църковни общности и извън тях?`

`Кой е моят ближен? Кой е вашият ближен? По какви практични начини следването на Христос трябва да ни направи по-подобни на самарянина, който прекрачва границите на своето време, за да прояви любов?`

`Ако Бог обича справедливостта и милостта, как трябва да действаме в съответствие с това, което е най-важно за Бога? Как да бъдем по-фокусирани върху онова, което Исус нарича „по-важните неща на закона“?`

`Когато мислим и говорим за осъждение, колко често изтъкваме, че основният начин, по който Исус разисква темата за осъждението, е свързан с това дали и до каква степен ние активно обичаме другите, особено потиснатите и унизените? Помислете върху това в светлината на Матей 25:31-46.`

Тази събота, 22.03.2025 г., ще се молим за църкви „Велинград“ с групите в кв. Асфалтова база и Ракитово и „Видин“ с групите в Ново село, с. Арчар и с. Брегово.

(не разполагаме със снимка)

Заклещена в Близкия изток

От Андрю Макчесни

Светът на Ки-нам се сринал след пристигането ù от Южна Корея, за да работи като студент-мисионер в Близкия изток. Тя пристигнала с краткосрочна туристическа виза, която трябвало да бъде надградена до виза за постоянно пребиваване, което би ù позволило да остане цяла година.Наемодателят на апартамента ù се бил съгласил да подпише документите, с което ù давал доказателство за пребиваване за новата виза. Но изведнъж той променил решението си и поискал огромна сума, за да подпише документа.

Ки-нам не разполагала с парите. Мисионският ръководител, отговарящ за малката група студенти мисионери, нямал средства. Малката общност на адвентистите от седмия ден също нямала пари. Общността се състояла главно от бедни бежанци, които се покланяли на Бога в домашна църква.

Възможностите пред Ки-нам били ограничени. Тя не можела просто да се премести в друг апартамент, защото било трудно да се намерят хазяи, готови да отдават под наем на чужденци. Да остане нелегално в страната не било опция, а тя не искала да подкупва някое длъжностно лице за визата за пребиваване.

Молела се: „Господи, ако си ме изпратил тук, трябва да решиш проблема ми“. Молела се всеки ден в продължение на два месеца. Родителите ù в Южна Корея също се молели. Мисионският ръководител включил името на Ки-нам в молитвения списък на домашната църква и членовете на църквата издигали молитвите си.

Изминали два месеца, а наемодателят не подписвал документа.

И тогава настъпил денят, когато Ки-нам трябвало да се яви на интервю за нова виза. Но тя нямала никакви документи,  които да подкрепят издаването на новата виза. Малко преди интервюто мобилният телефон на Ки-нам иззвънял. Бил мисионският ръководител. „Може да има решение – казал той. – Да тръгваме.“

Обяснил, че само няколко минути преди това член на църквата получил убеждението да се отбие в агенция за недвижими имоти. Църковният член познавал собственика на агенцията и го бил попитал: „Можеш ли да помогнеш на моя приятелка?“. Собственикът бил отговорил: „Донеси нейния паспорт и аз ще ù дам доказателство за пребиваване“.

Ки-нам била смаяна. Можела само да каже: „Благодаря ти, Боже“.

Собственикът подписал документа и Ки-нам получила визата за постоянно пребиваване.

След това Ки-нам не се съмнявала, че Бог ще благослови нейната година в Близкия изток. И Той го направил. Благодарение на  нейната работа се кръстили седем души. „Бог ме призова и ме използва за спасението на хора“ – казва Ки-нам в интервю за списание „Адвентист Мишън“ в Сеул, Южна Корея. „Той беше с мен на всяка крачка и ми помагаше. Разбрах, че в Божия призив няма грешки и това беше година на благодарност.“

Църквата на адвентистите от седмия ден в Южна Корея изпраща мисионери по целия свят. Благодарим ви за вашето дарение за 13-та събота на 29 март, което ще помогне на южнокорейските адвентисти да разпространяват евангелието у дома. Името на студентката мисионер е променено.