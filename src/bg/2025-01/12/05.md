---
title: Призовани към установяване на справедливост
date: 19/03/2025
---

Пророците в Писанието непрекъснато подчертават Божия призив за справедливост в обществото. Отново и отново Писанието не се отказва да повдига темите за несправедливостта и потисничеството. Наистина призивът към Бога да нанесе съд сам по себе си е призив към Него да установи справедливост.

Например пророк Исая не смекчава думите за несправедливостта в Израил по свое време.Думите и призива му за справедливост трябва да звучат силно и ясно в ушите ни и днес. „Научете се да правите добро, настоявайте за правосъдие, поправяйте угнетителя, отсъждайте право на сирачето, застъпвайте се за вдовицата“ ( Исая 1:17 ). Нещо повече, той прогласява „горко“ срещу онези, които „постановяват неправедни наредби“ и „отнемат правото на сиромасите“ ( Исая 10:1,2 ), като предупреждава: „И какво ще направите в деня, когато ще бъдете наказани, и в опустошението, което ще дойде отдалеч? Към кого ще прибягвате за помощ? И къде ще оставите славата си?“ ( Исая 10:3 ).

По същия начин пророк Йеремия прогласява Божията вест: „Горко на онзи, който строи къщата си с неправда и стаите си – с кривда; който кара ближния си да му работи без заплата и не му дава надницата му (…) Баща ти не ядеше и не пиеше ли? Да! Но той извършваше правосъдие и правда, тогава благоденстваше. Отсъждаше делото на сиромаха и бедния; тогава благоденстваше. Не значеше ли това да Ме познава? – казва Бог“ ( Йеремия 22:13,15,16 ).

`Прочетете Матей 23:23-30 . Какво учи тук Исус относно най-важния приоритет? Какво според вас има предвид Той, когато говори за „по-важните неща“?`

За да не си помислим, че само старозаветните пророци са загрижени за несправедливостта, тук и на други места в служението на Исус ясно виждаме, че и самият Христос е изключително загрижен за нея. Както казва Той: „Горко на вас, книжници и фарисеи, лицемери! Защото давате десятък от джоджена, копъра и кимиона, а сте пренебрегнали по-важните неща на закона – правосъдието, милостта и верността, но тези трябваше да правите, а онези да не пренебрегвате“ ( Матей 23:23 ). В паралелния пасаж от „Лука“ Исус негодува, че те „пренебрегват правосъдието и Божията любов“ ( Лука 11:42 ).

`Ако трябва да се съсредоточите върху „по-важните неща“ днес, как би изглеждало това в противовес на какъвто и да е „ десятък от джоджена, копъра и кимиона “, върху който бихме могли да се фокусираме в замяна?`