---
title: Кой е моят ближен?
date: 20/03/2025
---

В разказа на Лука, точно след като Исус обявява за най-големи заповеди любовта към Бога и любовта към ближния, един законник, който „иска да оправдае себе си, каза на Исус: „А кой е моят ближен?“ ( Лука 10:29 ). В отговор Исус разказва вече познатата, но тогава шокираща притча за добрия самарянин.

`Прочетете притчата за добрия самарянин в Лука 10:25-37 . Какво казва този пасаж в светлината на призива на пророците за милост и справедливост и на видовете несправедливост, които различните групи от хора са нанасяли на „другите“ през цялата човешка история?`

Исус не само говори за справедливост; Той идва, за да я донесе. Той беше и ще бъде изпълнението на пророческия призив и на копнежа за справедливост (вж. Лука 4:16-21 в светлината на Исая 61:1,2 ). Той е копнежът на всички народи, особено на онези, които осъзнават нуждата си от освобождение.

В пряк контраст с врага, който сграбчва властта и се стреми да узурпира Божия трон, Исус смирява Себе Си и се отъждествява с онези, които са под грях, несправедливост и потисничество (без да бъде заразен от греха). Той побеждава врага, предавайки Себе Си в любов, за да установи справедливостта като Този, Който е справедлив и оправдава всички, които вярват. Как бихме могли да твърдим, че сме загрижени за закона, за чието съхраняване Христос умря, ако не сме загрижени за това, което Христос нарича по-важните неща от закона?

Псалми 9:8,9 прогласява: „Той ще съди света с правда. Ще отсъди за племената справедливо. И Господ ще бъде прибежище на угнетените, прибежище в скръбни времена“. По същия начин Псалми 146:7-9 добавя, че Бог „извършва правосъдие за угнетените“ и „дава храна на гладните. Господ развързва вързаните. Господ отваря очите на слепите; Господ изправя прегърбените; Господ обича праведните, Господ пази чужденците; поддържа сирачето и вдовицата; а пътя на нечестивите преобръща“.

Колко по-ясно би могло да бъде Божието Слово относно това как трябва да се стремим да служим на нуждаещите се и на наранените около нас?

`Какво можем да научим от живота и служението на Исус относно подкрепата за нуждаещите се? Дори и да не можем да извършваме чудеса като Него, как за много наранени хора нашата помощ би могла да се счете за достатъчно „чудодейна“?`