---
title: 'Любов и справедливост: двете най-велики заповеди'
date: 15/03/2025
---

### За изучаване през седмицата
Матей 22:24-40; Захария 7:9-12; Псалми 82; Михей 6:8; Матей 23:23-30; Лука 10:25-37.

> <p>Стих за запаметяване</p>
> „ Ако някой каже: Обичам Бога, а мрази брат си, той е лъжец; защото който не обича брат си, когото е видял, не може да обича Бога, Когото не е видял “ (1 Йоан 4:20).

Въпреки че сме уверени, че в края Бог ще възстанови всичко, все още има значение какво вършим ние като християни тук и сега. Макар да може да има много несправедливости и злини, които Бог няма да изкорени сега (поради параметрите на космическия конфликт), това не означава, че не можем да бъдем използвани, за да помогнем за облекчаването на всяко страдание и зло, на което се натъкваме, поне до каквато степен е възможно. Всъщност като християни сме длъжни да правим точно това.

Както видяхме, любовта и справедливостта вървят ръка за ръка; те са неразделни. Бог обича справедливостта. Съответно, ако обичаме Бога, ще обичаме и справедливостта.

По същия начин, ако обичаме Бога, ще се обичаме и един друг. Част от любовта един към друг е споделянето на загриженост за благосъстоянието на хората около нас. Когато другите са засегнати от бедност, потисничество или някакъв вид несправедливост, това трябва да ни безпокои. Когато другите са потиснати, не бива да си затваряме очите. Вместо това трябва да се запитаме какво можем да направим и заедно, и поотделно, за напредъка на Божията любов и справедливост по начин, който отразява съвършения характер на праведност и любов на нашия Господ в този съкрушен свят.