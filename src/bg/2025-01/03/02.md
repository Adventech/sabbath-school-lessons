---
title: По-ценни, отколкото бихте могли да си представите
date: 12/01/2025
---

Както видяхме в един от предишните уроци, няма нито един човек – дори най-лошият грешник или най-лошият злотворец – когото Бог да не обича. И тъй като Той цени хората повече, отколкото можем да си представим, не гледа с добро око на греха, защото ни обича и знае какво ни причинява грехът.

`Прочетете Лука 15:11-32 . Какво разкрива за Божието състрадание и любов притчата за блудния син? Какво предупреждение съдържа към онези, които – също като по-големия син – са останали у дома?`

В тази разказана от Исус история един син иска своето наследство рано, като на практика отхвърля баща си и бащиния си род. След това блудният син прахосва наследството си и изпада в бедност и глад, дори завижда на прасетата, които ядат от коритото. Когато осъзнава, че слугите в къщата на баща му имат предостатъчно храна, решава да се върне у дома с надеждата да стане слуга.

Това, което следва, е потресаващо. Някои бащи биха отхвърлили такъв син след завръщането му. „Взе наследството си и се откъсна от дома ми. Вече нямаш дом тук.“ Би било логично, дори разумно отношение, нали? В очите на някои човешки родители синът е стигнал твърде далеч, за да бъде приет у дома, особено отново като син.

Но в притчата бащата (представляващ самия Бог) не отговаря по нито един от тези начини. По-скоро, „когато [блудният син] беше още далече, баща му го видя, смили се и като се завтече, хвърли се на врата му и го целуваше“ ( Лука 15:20 ). Въпреки че в онези времена се e смятало за по-скоро недостойно господарят на къщата да изтича, за да посрещне някого, бащата в голямото си състрадание изтичва да посрещне сина си и което е още по-удивително, го възстановява в семейството си, дори организира тържество в негова чест. Това обозначава голямото състрадание на Бога към всеки заблуден човек и насладата, която Той изпитва, когато дори един-единствен човек се завръща у дома. Каква картина на Бога!

`Интересна е реакцията на другия син. Защо тази реакция е толкова човешка, основана поне отчасти на справедливост, а и толкова разбираема? Но какво научаваме от неговата роля в историята за това как човешките концепции за справедливост не улавят дълбочината на евангелието или на Божията любов към нас?`