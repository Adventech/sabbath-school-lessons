---
title: Да угодим на Бога?
date: 14/01/2025
---

Как е възможно Богът на вселената да се наслаждава на обикновените хора, мимолетни петна от протоплазма на една малка планета сред това, което вероятно е една безкрайна вселена? Как е възможно хората да имат толкова голямо значение за Върховното Същество, Което е всемогъщо и не се нуждае от нищо? Тези въпроси могат да бъдат анализирани в два аспекта. Първо, как би могъл самият Бог да бъде доволен? Второ, как хората биха могли да Му доставят наслада, особено предвид нашата греховност? Първият аспект на тези въпроси е темата ни за днес, а вторият – за утре.

`Прочетете Исая 43:4; Псалми 149:4 и Притчи 15:8,9 . Какво ни казват тези стихове за удовлетворението, което Бог изпитва от Своя народ?`

Както отчасти видяхме вчера, Бог може да бъде доволен от хората, защото ги обича по начин, който отчита най-добрите им интереси, както би направил всеки, който обича и се грижи за другите.

Точно обратното, Бог не е доволен от народа Си, когато върши зло. Наистина Притчи 15:8,9 учи, че докато „жертвата“ и „пътят“ на нечестивите са „мерзост пред Господа“, то „молитвата на праведните е приятна за Него“ и „Той обича този, който следва правдата“. Този пасаж не само показва, че Бог негодува срещу злото, но и че се наслаждава на доброто. Той също така поставя божественото удовлетворение и любовта в пряк паралел едно с друго, като показва дълбоката връзка между Божията любов и Неговото удовлетворение, изявена в цялото Писание.

Според Псалми 146:8 „Господ обича праведните“. 2 Коринтяни 9:7 добавя: „Бог обича онзи, който дава на драго сърце“. Забележете първо какво не казват тези текстове. Те не казват, че Бог обича само праведния или че обича само радостния дарител. Той обича всички. И все пак, за да могат тези текстове да предадат изобщо някаква идея, те би трябвало да означават, че Бог обича „праведните“ и „даващия на драго сърце“ в някакъв специален смисъл. Това, което видяхме в Притчи 15:8,9 , ни помага да разберем: Бог обича и едните, и другите в смисъл, че те му носят удовлетворение.

`Помислете колко тясно трябва да са свързани небето и земята, след като Бог, Създателят на вселената, може да бъде толкова тясно свързан, дори емоционално, с нас. Каква надежда следва да ви даде тази невероятна идея, особено ако преминавате през труден период?`