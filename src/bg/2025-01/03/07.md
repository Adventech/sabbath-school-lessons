---
title: Разширено изучаване
date: 17/01/2025
---

Прочетете главата „Да се не смущават сърцата ви“ от книгата на Елън Уайт „Копнежът на вековете“.

„Господ е разочарован, когато Неговият народ се подценява. Желае избраните Му наследници да се оценяват според цената, която Той им дàде. Бог чувстваше нужда от тях, иначе не би изпратил Сина Си да изпълни такова скъпо поръчение, за да ги изкупи. Той има работа за тях и много се радва, когато те настоятелно искат от Него средства, за да прославят името Му. И могат да очакват от Него велики неща, ако имат вяра в обещанията.

Но да се молиш в Христовото име означава твърде много. Това значи да приемаме Неговия характер, да изявяваме Неговия Дух и да вършим Неговите дела. Обещанието на Спасителя е дадено под условие: „Ако Ме обичате – казва Той – пазете заповедите Ми“. Той спасява човеците не в греха, но от греха. И тези, които Го обичат, ще проявяват любовта си чрез послушание.

Всяко истинско послушание идва от сърцето. Христос работеше от сърце. Ако се съгласим, Той ще се уеднакви с нашите мисли и цели и така ще съчетае сърцата и умовете ни и ще ги слее в послушание спрямо Неговата воля, че когато Го слушаме и Му се покоряваме, ние просто ще изпълняваме собствените си подбуди. Волята, облагородена и осветена, ще намира най-голяма наслада, като извършва Неговата служба. Когато познаваме Бога така, както имаме радостта да Го познаваме, животът ни ще бъде живот на постоянно послушание. Оценяването на Христовия характер и близостта ни с Бога ще ни накарат да намразим греха“ (Уайт, Е. Копнежът на вековете. Стр. 668 – англ. изд.)

**Въпроси за разискване**

`Какво може да означава „безкористно получаване“? Каква според вас ще бъде връзката между даване и получаване на небето и на новата земя?`

`Идвайки от далечна част на Космоса – може би по-далеч, отколкото могат да достигнат и най-присвитите „очи“ на космическия телескоп „Джеймс Уеб“ – небесните пратеници наричат пророк Даниил chamudot , „любим, желан, скъпоценен“. И го правят три пъти. В Даниил 9:23 Гавриил казва ki chamudot attah , „защото си мъж желан“ (синодален превод). В Даниил 10:11 едно небесно същество (може би отново Гавриил) го нарича ish chamudot , „мъж възлюбен“ – фраза, повторена на Даниил по-късно (Даниил 10:19). Помислете какво разкрива това за Бога и за близостта Му до нас. Каква надежда бихте могли да извлечете за себе си от тази удивителна истина?`

`Как примерите с героите на вярата, описани в Евреи, 11 глава, са свързани със съдържанието на урока от тази седмица? По-конкретно какво разкриват подобни примери за начина, по който човек може да бъде „угоден на Бога“ чрез вяра? Какво бихте могли да научите и приложите в ежедневния си живот от такива примери на вяра и вярност?`

Тази събота, 18.01.2025 г., ще се молим за църкви „Чирпан“ с групата в с. Гита и „Шумен“.

Благодарният дякон

От Андрю Макчесни

Джонг-Муун Юн е известен като благодарния дякон. Първите думи от устата му, независимо от обстоятелствата, са „благодаря“. Когато някой помоли за помощ, той казва „благодаря“. Когато е изправен пред конфликт, той казва „благодаря“. Когато го сполетят трудности и дори загуби, думите му са „благодаря“.

Дяконът от Църквата на адвентистите от седмия ден в Южна Корея е взел присърце думите на апостол Павел, който казва в 1 Солунци 5:18: „(…) за всичко благодарете; защото това е Божията воля за вас в Христос Исус”. Хората го забелязали.

Джонг-Муун е дългогодишен собственик на кафене на плажа в Чондонджин, едно от най-популярните места за наблюдаване на изгрева в Южна Корея, особено на Нова година. Сред клиентите му била и Нанум. Като тийнейджърка тя от време на време се отбивала в кафенето, за да се наслади на изгрева, като се радвала на простичка закуска от чай с препечен сандвич с пържено яйце, маруля и сирене. Когато пораснала, тя се омъжила и родила дъщеря Аза. Двете станали редовни клиентки на кафенето и майката била изумена от благодарността на Джонг-Муун. Когато направела поръчка, той казвал: „Благодаря!“. Когато плащала закуската, той казвал: „Благодаря!“.Когато тя му благодаряла за храната, той казвал: „Благодаря!“.

По време на едно от посещенията си тя започнала разговор и научила, че той ходи на църква в събота. Никога не била чувала за хора, които се покланят на Бога в събота. „Мога ли да дойда на църква с вас следващата събота?“ – попитала тя.

На следващата събота тя и нейната 5-годишна дъщеря придружили Джонг-Муун до неговата църква, разположена на около 30 минути път с кола от неговото кафене. Членовете на църквата приветствали топло майката и дъщерята и нетърпеливо ги попитали как са научили за църквата. Тя казала, че е дошла заради благодарния дякон.

След богослужението Нанум казала на Джонг-Муун, че иска да дойде отново. „Ако това е църквата, която посещавате, ще ви последвам“ – заявила тя.

Въпреки че Нанум никога не била чувала в кафенето да се произнася името на Исус, тя видяла Исус чрез благодарния дух на Джонг-Муун. Евангелието не само се говори, но и се предава чрез живота на човека. Посредством примера на Джонг-Муун младата майка и нейното момиченце започнали редовно да посещават църквата. Сега тя се моли съпругът ù да се присъедини към тях в събота сутрин.

Част от даренията за 13-та събота на това тримесечие ще подпомогне разпространението на евангелието в Южна Корея. Благодарим ви, че планирате щедро дарение на 29 март.