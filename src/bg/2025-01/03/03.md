---
title: Развеселяване с радост
date: 13/01/2025
---

Колкото и да ни е трудно да си го представим, Бог счита, че всеки човек притежава неоценима стойност и точно затова се радва за спасението дори на една-единствена душа.

`Прочетете Софония 3:17 . Как този стих хвърля светлина върху притчата за блудния син?`

Софония 3:17 изрично описва насладата на Бога от Неговите изкупени хора. Почти всяка дума за радост и наслада от еврейския език е събрана в този единствен стих, описващ Божието удовлетворение от Неговите изкупени чеда. Сякаш нито един от термините сам по себе си не е достатъчен, за да опише величината на Божието удовлетворение в този ден.

Забележете също къде е Бог според стиха – „сред“ Своя народ. Сдобряването, което възниква от връзката на любов, идва с непосредственото присъствие на Бога. Също както бащата – когато вижда сина си отдалеч, той се затичва – тук Бог е всред Своя народ.

В Исая 62:4 подобни образи са формулирани с аналогията на брака. Според текста Божият народ ще бъде наречен „Моето благоволение е в него“, а земята ще бъде наречена „венчана“. Защо?Защото текстът казва: „Господ благоволи в теб и земята ти ще бъде венчана“. Самият връх на Божията радост е запазен за деня на възстановяването, когато Той ще приеме Своя народ и ще се радва за нас точно както бащата се радва на блудния си син.

`Прочетете Ефесяни 5:25-28 . Какво разбираме оттук за вида любов, която ние също сме призовани да проявяваме?`

Този пасаж увещава съпрузите да обичат жените си, „както и Христос възлюби църквата и предаде Себе Си за нея“, и да обичат жените си „както своите тела“ ( Ефесяни 5:25,28 ). Тези текстове не само подчертават вида безкористна и самоотвержена любов, която съпругът трябва да проявява към жена си, но също така показват, че самият Христос обича Своя народ (църквата) като част от Себе Си .