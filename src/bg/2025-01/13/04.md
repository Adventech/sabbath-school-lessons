---
title: Закон и благодат
date: 25/03/2025
---

Както видяхме, законът и благодатта не се противопоставят едно на друго. Вместо това те изпълняват различни функции в съответствие с Божията любов и справедливост. Рязък контраст между закона и благодатта би озадачил древните израилтяни, които са гледали на даването на закона от Бога като на велика проява на Неговата благодат. Докато „боговете“ на околните народи са били непостоянни и напълно непредсказуеми, оставяйки хората без възможност да разберат какво желаят „боговете“ и какво би им се харесало, Богът от Библията много ясно напътства Своя народ какво Му е угодно. А онова, което Му е угодно, е точно това, което е за добруването на целия Негов народ, в личен план и колективно.

И все пак законът не може да ни спаси от греха или да промени човешките сърца. Поради нашата вродена греховност се нуждаем от трансплантация на духовно сърце.

`Прочетете Йеремия 31:31-34 . Какво научаваме от тези стихове за Божиите обещания да ни даде ново сърце? Сравнете това с думите на Христос към Никодим в Йоан 3:1-21 за новорождението. Вижте също Евреи 8:10 .`

Десетте заповеди са записани от самия Бог върху каменните плочи ( Изход 31:18 ), но законът също така трябва да бъде написан в сърцата на Божия народ ( Псалми 37:30,31 ). В идеалния случай Божият закон на любовта не би бил външен за нас, а вътрешен за самите ни характери. Само Бог може да запише Своя закон в човешките сърца и Той обещава да го направи за Своя заветен народ (вж. Евреи 8:10 ).

Не можем да се спасим чрез спазване на закона. Вместо това сме спасени по благодат чрез вяра, и то не от самите нас, това е дар от Бога ( Ефесяни 2:8 ). Ние не спазваме закона, за да се спасим; спазваме закона, защото вече сме спасени. Не спазваме закона, за да бъдем обичани, а защото сме възлюбени и затова желаем да обичаме Бога и другите (вж. Йоан 14:15 ).

Същевременно законът изявява нашия грях ( Яков 1:22-25; Римляни 3:20; Римляни 7:7 ), показва ни нуждата от Изкупител ( Галатяни 3:22-24 ), ръководи ни в добрите житейски избори и разкрива Божия любящ характер.

`Каква е вашата надежда в съда? Усърдното и вярно спазване на закона или Христовата правда, която ви покрива? Какво разкрива вашият отговор за функцията на Божия закон по отношение на това какво може или не може да извърши той?`