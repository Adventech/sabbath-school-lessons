---
title: Над всичко, обичайте се един друг
date: 27/03/2025
---

Щом любовта изпълнява закона, тогава човек не може да спазва Божия закон в пълния му смисъл, като просто се въздържа от извършването на погрешни неща. Самият закон на любовта (изразен в пълнотата на Писанието) не само ни заповядва да се въздържаме от вършене на зло, но ни подтиква да вършим постъпки, разкриващи Божията любов пред околните – не само сред другите църковни членове, но също и на света като цяло. А той толкова отчаяно се нуждае от истинско християнско свидетелство.

`Прочетете Яков 2:1-9 . Каква решителна вест ни е представена тук?`

Тук апостол Яков категорично осъжда несправедливостта в обществото, като конкретно посочва опозоряването на бедните и потисничеството от страна на някои забогатели хора. След това насочва вниманието към закона на любовта спрямо ближния, като свидетелства, че ако се изпълнява този закон, тогава „добре правите“ ( Яков 2:8 ).

Както споделя и Елън Уайт: „Любовта към човека е земната проява на любовта към Бога. Тази любов трябваше да се всади, да ни направи деца на едно семейство, за да може Царят на славата да стане едно с нас. И когато се изпълнят думите, изречени при раздялата Му с нас: „Да се любите един другиго, както Аз ви възлюбих“ ( Йоан 15:12 ), когато обичаме света, както Той го възлюби, тогава Неговата цел за нас ще бъде изпълнена. Тогава ние ще сме готови за небето. Защото имаме небето в сърцата си“ (Уайт, Е. Копнежът на вековете. Стр. 641 – англ. изд.).

Когато обичаме света, както Христос го обикна – тогава сме годни за небето . Какъв силен израз на това какво означава да сте последователи на Исус! Спасителят заповядва на Своите последователи „да се обичат един друг“, и то „както Аз ви възлюбих“ ( Йоан 13:34 ). Той също заявява: „По това ще познаят всички, че сте Мои ученици, ако имате любов помежду си“ ( Йоан 13:35 ). Любовта е толкова централна за християнската вяра, защото Бог е любов ( 1 Йоан 4:8,16 ). А тези, които твърдят, че обичат Бога, трябва да се обичат един друг (срв. 1 Йоан 3:11; 4:20,21 ).

Съответно 1 Петър 4:8 увещава християните: „Преди всичко имайте усърдна любов помежду си, защото любовта покрива множество грехове“ (вж. също Евреи 10:24 и 1 Солунци 3:12 ).

`Размишлявайте по-задълбочено върху идеята да обичаме света, както Христос обикна света. Как това би могло да ни помогне да разберем по-добре възгледа за християнското съвършенство и как ставаме пригодни за вечен живот? Споделете отговора си със своята съботноучилищна група.`