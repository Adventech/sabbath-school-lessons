---
title: Любовта изпълнява закона
date: 26/03/2025
---

Връзката между любовта и закона не може да бъде надценена. Наистина според Писанието да обичаш означава да изпълняваш закона.

В Римляни 13:8-10 Павел учи, че „който обича другия, изпълнява закона“ ( Римляни 13:8 ). След като изброява няколко сред последните шест от Десетте заповеди, Павел заявява, че те „всички се заключават в следните думи: „Да обичаш ближния си като себе си“ ( Римляни 13:9 ). Наистина Павел учи изрично: „любовта изпълнява закона“ ( Римляни 13:10 ). Отново, в Галатяни 5:14 , апостолът обяснява: „целият закон се изпълнява в една дума, именно в тази: „Да обичаш ближния си както себе си“ ( Галатяни 5:14 ). Но що за любов е тази, която изпълнява закона? Как изглежда такава любов?

`Прочетете Матей 23:23,24 . Кои са „по-важните неща на закона“? Прочетете Второзаконие 5:12-15 и Исая 58:13,14 . Как тези пасажи показват връзката между закона (особено заповедта за съботата) и Божията загриженост за справедливост и освобождение?`

Исус определя „по-важните неща на закона“ като „правосъдието, милостта и верността“. И по отношение на един закон в частност – съботата – в Писанието можем да видим, че самата събота е неразривно свързана с освобождението и справедливостта.

Във Второзаконие, 5 глава, като основание за заповедта за съботата е посочено Божието освобождение на Израил от робство. Това означава, че съботата е не само паметник на Сътворението, но и напомняне за освобождението от робство и потисничество. А в контекста на отвръщането от собственото удоволствие и наричането на съботата наслада чрез намиране на наслада в Господа ( Исая 58:13,14 ), акцентът пада върху делата на любовта и справедливостта за другите – правене на добро, хранене на гладните, подслоняване на бездомните (вж. Исая 58:3-10 ).

Като се имат предвид всички тези учения (и много други), хората, които желаят да изпълнят закона чрез любов, трябва да са загрижени не само за греховете, които са плод на дела, но и за тези, които са плод на бездействие. Любовта като изпълнение на закона включва не просто спазване на закона в смисъл на въздържане от извършване на грехове, но също и да не се въздържаш от активно вършене на добро – дела на любов, които вярно подпомагат справедливостта и милостта. Да бъдете верни на Бога означава нещо повече от това просто да не нарушавате буквата на закона.