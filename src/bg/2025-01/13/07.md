---
title: Разширено изучаване
date: 28/03/2025
---

Прочетете главата „Тези най-скромни Мои братя“ от кн. „Копнежът на вековете“ на Елън Уайт.

„Тези, които служат за другите, ще бъдат обслужени от главния Пастир. Те лично ще пият от живата вода и ще бъдат задоволени. Няма да копнеят за възбуждащи удоволствия или за някаква промяна в живота си. Главният предмет на техния интерес ще бъде как да спасяват душите, които са на път да погинат. Техните обществени контакти ще принасят полза. Любовта на Изкупителя ще привлича сърцата да се свързват в едно.

Когато осъзнаем, че сме съработници на Бога, тогава няма да изговаряме Неговите обещания с безразличие. Те ще горят в сърцата ни и ще пламтят на устните ни. Когато призоваваше Мойсей да служи на един невеж, недисциплиниран и непокорен народ, Бог му обеща: „Самият Аз ще вървя с тебе и Аз ще те успокоя“. И добави още: „Аз непременно ще бъда с тебе“ ( Изход 33:14; 3:12 ). Това обещание се отнася за всички, които работят на мястото на Христос за Неговите бедстващи и страдащи деца“ (Уайт, Е. Копнежът на вековете. Стр. 641 – англ. изд.).

**Въпроси за разискване**

`Прочетете 1 Коринтяни 13:4-8. Каква светлина хвърля 1 Коринтяни, 13 глава върху това какви хора трябва да бъдем?`

`Какво отличава овцете от козите в Матей 25:31-46? Как да разберем казаното от Исус тук по начин, който не проповядва спасение чрез дела?`

`Какво означава за вас, че „ когато обичаме света, както Той го възлюби, тогава Неговата цел за нас ще бъде изпълнена. Тогава ние ще сме готови за небето. Защото имаме небето в сърцата си “ (вж. частта за четвъртък)? Какво разкрива това за естеството на Бога и на самото небе? Как тук да живеем повече като граждани на небето по отношение на разпространението на Божията любов по начин, носещ светлина и справедливост на потиснатите?`

`Какви практични стъпки трябва да се предприемат в местната ви църква, за да отразявате Божията загриженост за любовта и справедливостта във вашата местна общност? С какво се справяте добре в нея? Какво трябва да подобрите и върху какво да се фокусирате повече?Какви осезаеми стъпки можете да предприемете индивидуално или колективно, за да постъпвате според това, което изучавахме за Божията любов и справедливост?`

Тази събота, 29.03.2025 г., ще се молим за църкви „Враца“ с групите в Мездра и с. Лесура и „Вълчедръм“ с групите в с. Михайлово, с. Мадан и с. Лехчево.

(не разполагаме със снимка)

Поклонение пред образ

От Андрю Макчесни

Мария е запозната с обожанието. Като оперна певица тя е пяла пред възхитената публика в главната опера на родната си страна, както и в десетки други страни. Получила е няколко най-добри награди. Но нищо не я било подготвило за обожанието, на което станала свидетел в Северна Корея.Възхищението не било от представянето ù. Това се случило пред 22-метровата бронзова статуя на основателя на Северна Корея Ким Ир Сен. Мария е верен адвентист от седмия ден. За нейната безопасност списание „Адвентист Мишън“ не посочва истинското ù име или националност. Тя разговаря с „Адвентист Мишън“ в интервю по „Зуум“.

По време на посещението си в Северна Корея Мария и група други певци разгледали големия монумент на хълма Мансу в Пхенян – комплекс от паметници, изобразяващи герои от революционната история на страната. Централната част на комплекса представлявала извисяващата се статуя на Ким Ир Сен. (По-късно към комплекса била добавена втора статуя от 22 метра, на сина на Ким, Ким Чен Ир.)

Тълпи от хора били скупчени около статуята на Ким Ир Сен. Мария видяла чуждестранни туристи от Италия, Франция и други страни. Видяла севернокорейци. Всички се покланяли пред статуята. Тогава тя научила, че от нея също се очаква да се поклони в знак на уважение.

„Трябва да се поклоните“ – казал на нейната група един преводач.

Умът на Мария се върнал към първата заповед, която гласи: „Да нямаш други богове освен Мене“ (Изход 20:3).

Тогава забелязала държавен видеооператор да снима всички. Тя не искала да се забърква в проблеми.

Докато стояла там, си спомнила за Седрах, Мисах и Авденаго, които отказали да се поклонят на 27-метровия златен образ на цар Навуходоносор в Даниил, 3 глава. Тя си помислила: „Книгата на Даниил наистина не е легенда или приказка. Същата сцена се разиграва в реалния живот всеки ден“.

Останала да стои изправена. Докато някои хора биха могли да пренебрегнат поклонението пред Големия монумент на хълма Мансу като културно изживяване, свързано с култа към личността на Ким Ир Сен, Мария гледала на него като на нещо много повече. За нея това бил моментът, в който от нея се изисквало да заеме публична позиция кого обожава.

Няколко дни по-късно, докато се подготвяла да напусне Северна Корея, тя дала на своя преводач един екземпляр от „Пътят към Христос“. Днес се моли преводачът и всички севернокорейци да научат за Исус, Човекът, на Когото най-силно се възхищава.

Достигането до народа на Северна Корея с евангелието е важен фокус на Северноазиатско-Тихоокеанската дивизия, получател на дарението от 13-та събота за това тримесечие. Молете се за Северна Корея и ви благодарим, че планирате щедро дарение тази събота.