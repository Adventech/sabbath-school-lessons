---
title: Законът на любовта
date: 23/03/2025
---

Вместо да се състои от абстрактни принципи, Божият закон е израз на взаимоотношения. Това може да се проследи изрично в Десетте заповеди. Основните принципи на Десетте заповеди присъстват още в Едемската градина, принципите на любовта, които би трябвало да ръководят отношенията между Бога и хората и между самите хора.

Когато Десетте заповеди са написани на камък, както четем в Изход, 20 глава, те са дадени на Израил в контекста на заветните отношения. Заповедите са записани, след като Господ вече е избавил народа от Египет, и те се основават на Божията любов и на Неговите обещания към народа (вж. Изход 6:7,8 и Левит 26:12 ). В двете части на Десетте заповеди може да се види, че са насочени към въздигането на човешките взаимоотношения с Бога и на взаимоотношенията един с друг.

`Прочетете Изход 20:1-17 . Как тези стихове разкриват двата принципа – на любовта към Бога и на любовта към хората?`

Първите четири заповеди се отнасят до взаимоотношенията на хората с Бога, а последните шест – до взаимоотношенията на хората помежду им. Връзката ни както с Бога, така и с хората трябва да се регулира от принципите на Божия закон.

Тези две части от закона съответстват пряко на това, което Исус определя като двете най-големи заповеди – „Да възлюбиш Господа, твоя Бог, с цялото си сърце“ ( Матей 22:37; срв. Второзаконие 6:5 ) и „Да възлюбиш ближния си, както себе си“ ( Матей 22:39 ; срв. Левит 19:18 ).

Първите четири заповеди описват начина, по които трябва да обичаме Бога с цялото си същество, а последните шест представят начина, по които трябва да обичаме другите като себе си.Исус изрично заявява, че тези две големи заповеди за любовта са неразривно свързани със закона.„На тези две заповеди се крепят целият закон и пророците“ ( Матей 22:40 ).

Следователно целият Божи закон се основава на Божията любов. Любовта и законът са неразделни. Често чуваме хората да казват: Не е нужно да спазваме закона, просто трябва да обичаме Бога и другите . Защо подобен възглед е лишен от смисъл?

`Как бихме могли да изразим любовта към Бога или любовта към другите, ако нарушаваме някоя от Десетте заповеди?`