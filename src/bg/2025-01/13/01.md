---
title: Любовта е изпълнение на закона
date: 22/03/2025
---

### За изучаване през седмицата
Изход 20:1-17; Римляни 6:1-3; Римляни 7:7-12; Йеремия 31:31-34; Матей 23:23,24; Яков 2:1-9.

> <p>Стих за запаметяване</p>
> „ Не оставайте на никого длъжни в нищо, освен един друг да се обичате, защото който обича другия, изпълнява закона “ (Римляни 13:8).

Докато в църковния съвет се занимаваха с проблемен църковен член, някой каза на пастора: „Не можем да вземаме решения въз основа на състрадание“. Как така „не можем“? Пасторът се чудеше какво би трябвало да е разбирането на този човек за Бога и за Божия закон. Състраданието със сигурност трябва да заема централното място в начина, по който се отнасяме с хората, особено с грешащите. Състраданието е част от любовта и както ни казва Римляни 13:8 , да обичаме ближния си означава да изпълняваме закона.

Ако любовта наистина представлява изпълнение на закона, тогава трябва да внимаваме да не мислим за закона по начин, отделен от любовта, или да мислим за любовта по начин, отделен от закона. В Писанието любовта и законът вървят ръка за ръка. Божественият законодател е любов и съответно Божият закон е законът на любовта. Това е, както се изразява Елън Уайт, „преписът на Божия характер“. (Вж. Притчи Христови. Стр. 305 – англ. изд.)

Божият закон не е набор от абстрактни принципи, а заповеди и наставления, предназначени за нашето благополучие. Божият закон е отчасти израз на любовта така, както я разкрива самият Бог.