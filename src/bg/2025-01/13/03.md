---
title: Законът е свят, праведен и добър
date: 24/03/2025
---

Любовта е основата на Божия закон. Когато Бог издига закона, Той издига любовта. Ето защо Исус умря, за да спаси грешниците, за да може да издига закона, като същевременно простира благодатта към нас. По този начин Той може да бъде справедлив и да оправдава всички, които вярват ( Римляни 3:25,26 ). Каква изява на любовта! Съответно законът не се обезсилва от процеса на изкупление; по-скоро получава допълнително потвърждение.

`Прочетете Римляни 6:1-3 и след това Римляни 7:7-12 , като специално наблегнете върху стих 12. Какво ни говорят тези стихове за закона, дори след смъртта на Христос?`

Макар някои хора да вярват, че благодатта и изкуплението отменят закона, апостол Павел е категоричен, че не бива да продължаваме в греха само за да се увеличава благодатта. По-скоро онези, които са в Христос чрез вяра, са били „кръстени в Неговата смърт“ и следователно трябва да се считат за мъртви за греха и живи за Христос.

Божият закон не е грях, но (наред с другите неща) прави греха и нашата греховност очевидни.Ето защо, да, „законът е свят и заповедта – свята, праведна и добра“ ( Римляни 7:12 ). Той разкрива така, както нищо друго не би могло да го направи, нашата голяма нужда от спасение, от изкупление – спасението и изкуплението, дължащи се единствено на Христос. Съответно ние не „отменяме закона“ чрез вяра, „но утвърждаваме закона“ ( Римляни 3:31 ).

Христос не е дошъл да премахне закона, а да изпълни всичко, което е било обещано в закона и в пророците. По този начин Той подчертава, че „докато преминат небето и земята, нито една йота, нито една чертица от закона няма да премине“ ( Матей 5:18 ; нов пр. от ориг. езици).

Самият Божи закон представлява Божията святост – Неговият съвършен характер на любов, праведност, доброта и истина ( Левит 19:2; Псалми 19:7,8; Псалми 119:142,172 ). В този смисъл е важно, че според Изход 31:18 Бог лично е записал Десетте заповеди върху каменните плочи.Написани на камък, тези закони са свидетелство за неизменния характер на Бога и за Неговото морално управление, което се основава на любовта – централна тема на великата борба.

`Как тази връзка между закона и любовта ни помага да разберем по-добре думите на Исус: „Ако Ме обичате, ще пазите Моите заповеди“ ( Йоан 14:15 )?`