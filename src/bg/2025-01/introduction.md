### Богът на любовта и справедливостта

Бог е любов. Така се твърди в 1 Йоан 4:8,16. Цялата Библия свидетелства за този факт. Християнската вяра е съсредоточена в Божия характер на любовта. Любовта е в основата на това кой е Бог, в основата на всичко, в което вярваме, и трябва да бъде в основата на всичко, което вършим. Съответно начинът, по който разбираме любовта, засяга цялата ни вяра и практика. Ако например някой вярва, че Божията любов трябва да бъде спечелена или заслужена, той би могъл да си помисли, че Бог не го обича, защото е грешен и недостоен. И по отношение на другите може да очаква, че те трябва да заслужат любовта – рецепта за бедствие.

В това и много други отношения начинът, по който разбираме Божията любов, играе огромно значение за нашата вяра и практика. И все пак какво представлява любовта? Ако помолите десет души да я дефинират, може да получите десет различни отговора. Дори сред християните има много митове и недоразумения относно Божията любов.

Например те предлагат различни отговори на въпроси от рода на:

Дали Божията любов само дава, но никога не получава? Дали божествената любов е чисто саможертвена, или Бог също може да се радва и да бъде доволен от хората? Емоционална ли е Божията любов? Дали Бог наистина е загрижен за хората? Може ли Божията любов да бъде отхвърлена или изгубена? Дали Бог влиза и излиза в любяща връзка със създанията? Гневът несъвместим ли е с любовта? Как се съчетават любовта и справедливостта?

Ако Бог е любов, защо има зло в този свят, и то толкова много? Могат ли хората да обичат така, както обича Бог? Ако могат, как би изглеждала тази любов?

Отговорите на някои от тези въпроси може да изглеждат очевидни, но често се оспорват в християнските трактовки на божествената любов. И много отговори, които понякога се приемат за очевидни, при по-внимателно разглеждане се оказват несъвместими с учението на Писанието за Божията любов.

Няма да разгледаме всички тези въпроси наведнъж, но през това тримесечие ще обърнем внимание на тези и на някои други въпроси. И ще видим, че Божията любов е много по-голяма, отколкото си мислим. Божията любов, както е описана в Писанието, е много по-добра от идеите, които минават за „любов“ в голяма част от нашия свят днес. През следващите седмици ще разгледаме по-отблизо някои от най-изтъкнатите и красиви аспекти на Божията любов, разкрити в Библията.

А по-нататък ще видим колко неразривно свързани са божествената любов и справедливостта. Богът на Библията обича справедливостта (вж. напр. Исая 61:8). И както ги описва Библията, божествената любов и справедливост вървят ръка за ръка, така че едното не може без другото. Тъй като Бог е любов, Той е дълбоко загрижен за несправедливостта и страданието в този свят и се отъждествява с потиснатите и страдащите, доброволно навлизайки в болката и скръбта, причинени от злото в творението – самият Той страда най-много от всички, и то толкова много, че сам е най-голямата жертва на злото.

В цялата Библия Бог многократно бива наскърбен и наранен от злото и страданието, защото обича всеки човек повече, отколкото можем да си представим. Човек може да види дълбочината на Божията любов в плача на Христос за Неговия народ, когато казва: „Йерусалиме, Йерусалиме! Ти, който избиваш пророците и с камъни убиваш пратените до тебе, колко пъти съм искал да събера твоите чеда, както кокошката прибира пилетата си под крилата си, но не искахте!“ (Матей 23:37).

Богът на Библията, Който е любов, в цялото Писание често бива описван като притежаващ съкрушено сърце и наскърбен от отхвърлената и изгубената любов. Цялата история на Писанието е за това, което Бог е направил и прави, за да възстанови любовта във всяко ъгълче и пукнатина на вселената. Това и много повече е темата на уроците през това тримесечие.

_Джон С. Пекхам е асоцииран редактор на списание „Адвентист Ревю“. По времето, когато е написал тези съботноучилищни уроци, той е бил преподавател по Теология и християнска философия в Теологичната семинария на адвентистите от седмия ден в университета „Андрюс“._