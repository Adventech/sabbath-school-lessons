---
title: Ако ми се поклониш
date: 26/02/2025
---

Стремежът на Сатана да узурпира Божия трон се разкрива и в разказите за изкушенията, записани в Матей, 4 глава и Лука, 4 глава. При една поразителна среща между Исус и изкусителя се разкриват много неща за естеството на конфликта. Тук виждаме реалността на великата борба между Христос и Сатана, но разиграна по поразителен и нагледен начин.

`Прочетете Матей 4:1-11 . Как тук е разкрита реалността на великата борба между Христос и Сатана?`

Духът „завежда“ Исус в пустинята с изричната цел Той „да бъде изкушаван от дявола“ ( Матей 4:1 ). И преди да се изправи пред тази предварително уговорена среща, Исус пости четиридесет дни.Така че, когато дяволът идва, той изкушава Исус да превърне камъните в хляб, като си играе с непосилния глад на Спасителя. Но Исус противодейства на това изкушение с Писанието и хитростта на Сатана се проваля.

После в опит да накара Исус да действа самонадеяно, дяволът Го изкушава да се хвърли от върха на храма. Сатана изопачава Писанието, за да внуши, че ако Исус наистина е Божият Син, ангелите биха Го защитили. Но Христос отново противодейства на изкушението с правилния прочит на Писанието.

Третото изкушение ясно разкрива точно какво се опитва да постигне дяволът. Той иска Исус да му се поклони. Сатана се опитва да узурпира поклонението, дължимо единствено на Бога.

И за да направи това, показва на Исус „всички царства на света и тяхната слава“ и след това заявява: „Всичко това ще Ти дам, ако паднеш да ми се поклониш“ ( Матей 4:8,9 ). Всъщност в Лука 4:6 , текст, който е паралелен на този от „Матей“, дяволът твърди: „На Тебе ще дам цялата тази власт и слава на тези царства, защото на мен е предадена и аз я давам на когото искам“ ( Лука 4:6 ).

Още веднъж Исус противодейства на изкушението с Писанието и Сатана отново се проваля.

И в трите случая Исус използва Писанието, за да се защити срещу атаките на врага.

`Ефесяни 6:12 ни напомня, че „ нашата борба не е срещу кръв и плът, а срещу началствата, срещу властите, срещу световните управители на тази тъмнота, срещу злите духове под небето “. Въпреки че не бива да живеем в страх, защо винаги следва да помним реалността на борбата, протичаща около нас?`