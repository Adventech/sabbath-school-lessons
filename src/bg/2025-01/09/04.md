---
title: Произходът на борбата в небето
date: 25/02/2025
---

Само Битие, 1-3 глава показва, че злото е съществувало преди грехопадението на Адам и Ева.Като концепция „злото“ вече се е появило в името на „дървото за познаване на доброто и злото“ ( Битие 2:9,17 ). После змията обвинява Бога, че лъже, когато всъщност тя, змията, е тази, която лъже.Съществуването на змията ( Откровение 12:9 ) заедно с лъжата ù показва реалността на злото там.Ето защо присъствието на злото е явно още в Едем преди грехопадението.

`Прочетете Йезекиил 28:12-19 в светлината на Изход 25:19,20 . Какво е естеството на падението на това същество?`

Според този пасаж произходът на злото и космическият конфликт са започнали в небето.

Преди да падне в грях, съществото, което ще стане известно като Сатана, е било засеняващ херувим. Освен че е идентифициран като този херувим, той е „печат на съвършенство, пълен си с мъдрост и съвършен по хубост“ и се намира „в Божията градина, в Едем“ ( Йезекиил 28:12,13 ). Нито едно от тези неща не може да се каже за човешкия цар на Тир (или за който и да било друг човек).Следователно знаем, че тук бихме могли да надзърнем към падението на Луцифер.

`Прочетете Исая 14:12-15 . Каква допълнителна светлина хвърля това върху произхода на великата борба?`

Според Исая, 14 глава Луцифер решава да се възвиси и да стане като Бога. Този стих допълва видяното в Йезекиил, 28 глава, че неговото „сърце се надигна“ поради собствената му „хубост“ ( Йезекиил 28:17 ) – нещо, което би трябвало да го накара да прослави Бога, Който го е направил красив. Вместо това той се възгордява. Още по-лошо, в тази гордост започва да се стреми към заемане мястото на Бога и оклеветяването Му. Еврейският термин за „търговия“ в Йезекиил 28:16 означава и „клевета“ – признак за това как Сатана ще действа срещу Бога, а и срещу нас.

`Как да разбираме факта, че Луцифер, който пада, първоначално е бил „съвършен (…) от деня“, когато е бил създаден, „докато бе намерено беззаконие“ в него ( Йезекиил 28:15 )? Как би могло да падне в грях едно съвършено същество, освен ако „съвършенството“ не включва истинска морална свобода?`