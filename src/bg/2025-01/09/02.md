---
title: Някой неприятел е направил това
date: 23/02/2025
---

`Прочетете Матей 13:24-27 . Как тази притча ни помага да разберем злото в този свят?`

Исус разказва историята на собственик на земя, който засял само добри семена в нивата си.Но между житото поникнали и плевели. Виждайки това, слугите на собственика го попитали: „Господарю, ти не пося ли добро семе на нивата си? Тогава откъде са плевелите?“ ( Матей 13:27 ).Това прилича на често задавания днес въпрос относно проблема със злото: Щом Бог е създал света изцяло добър, защо в него има зло?

`Прочетете Матей 13:28-30 в светлината на обяснението на Христос от Матей 13:37-40 . Как това също хвърля светлина върху естеството на космическия конфликт?`

Господарят отговаря на въпроса на слугата си: „Някой неприятел е направил това“ ( Матей 13:28 ). По-късно Исус идентифицира „сеяча на доброто семе“ като „Човешкия Син“, който е самият Той ( Матей 13:37 ), и обяснява, че „нивата е светът“ ( Матей 13:38 ), а „неприятелят, който пося“ плевелите, е „дяволът“ ( Матей 13:39 ), с което изрично представя космическия конфликт между Христос и Сатана. Защо има зло в света? Злото е резултат от неприятеля (дявола), който се противопоставя на господаря. „Някой неприятел е направил това“ ( Матей 13:28 ).

Но този отговор провокира последвалия въпрос: „Като е така, искаш ли да отидем да ги оплевим?“. С други думи, защо да не изкореним злото веднага? „Не искам“, отговаря господарят, „да не би, като плевите плевелите, да изскубнете заедно с тях и житото. Оставете да растат и двете заедно до жътвата“ ( Матей 13:29,30 ; срв. Марк 4:29 ). Според притчата Бог най-накрая ще сложи край на злото, но преждевременното му изкореняване би довело до необратими съпътстващи щети, увреждащи доброто.

`Какви са някои от опасностите при опитите да се изкоренят плевелите отсред житото сега? Същевременно защо това не означава просто да игнорираме злото, с което се сблъскваме?`