---
title: Произходът на борбата на Земята
date: 24/02/2025
---

Паралелен на въпроса от притчата – защо има лоши семена в нивата, щом собственикът е засял само добри семена – е друг въпрос: щом Бог е създал света напълно добър, как е възникнало злото?

`Прочетете Битие 1:31 . Какво разкриват Божиите думи за състоянието на творението, когато Бог приключва сътворяването, и защо този отговор е важен?`

Според Битие 1:31 , когато Бог е приключил сътворяването на света, светът е бил „твърде добър“. В Битие, 1 глава няма и намек за зло при Божието творческо дело на тази планета. В такъв случай как злото е навлязло в човешкото преживяване?

`Прочетете Битие 3:1-7 . Какво ни говори това за начина, по който злото се е появило тук, на Земята? Каква светлина хвърля върху естеството на космическия конфликт? (вж. също Откровение 12:7-9 )`

В този разказ виждаме какви лъжи за Божия характер повдига змията, идентифицирана като самия дявол (онази „старовременна змия“) в Откровение 12:7-9 . Змията първо използва въпрос, за да постави под съмнение Божията заповед, като в своя въпрос почти обръща наопаки заповяданото от Бога. След това директно оспорва казаното от Него, като заявява на Ева: „Никак няма да умрете“ ( Битие 3:4 ).

Някой – или змията, или Бог – лъже Ева, която сега трябва да вземе решение дали да повярва на казаното от Бога, или на казаното от змията.

Тук и на други места в Писанието естеството на този конфликт е основно върху това в какво и на кого да вярваме и само по себе си това е неразривно свързано с любовта. Причината е, че именно вашите убеждения за някого, какъв човек е и дали може да му се вярва, дълбоко влияят върху избора дали ще обичате и ще се доверите на този човек и съответно ще го слушате какво ви казва.

`Прочетете Битие 3:15 . Божието свидетелство към змията, че семето на жената, отнасящо се до Месия, ще смаже главата на змията, често се определя като първото евангелие (протоевангелие) в Писанието. Как това едновременно подсилва реалността на конфликта и същевременно ни дава надежда, докато сме в самия му разгар?`