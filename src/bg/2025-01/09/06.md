---
title: Естеството на космическия конфликт
date: 27/02/2025
---

Видяхме някои пасажи, които учат за космически конфликт между Бога и Сатана. Но как изобщо е възможен подобен конфликт? Как би могъл някой да се противопоставя на всемогъщия Бог? Ако космическият конфликт беше за абсолютната власт, той щеше да приключи още преди да е започнал. Би трябвало да е от различен вид. Наистина Писанието разкрива, че конфликтът е спор относно Божия характер – конфликт относно клеветническите твърдения, повдигнати от дявола срещу Бога, че (наред с други неща) Той не е напълно добър и любящ. Такива твърдения не могат да бъдат победени с власт или груба сила, а чрез сравнение на двата конкуриращи се характера.

„В Своето справяне с греха Бог можеше да прилага само правда и истина. А Сатана използва недопустимото за Бога – лицемерие и измама. Бе се опитал да изопачи Божието Слово и бе представил погрешно пред ангелите Божия план на управление, като твърдеше колко несправедлив е Бог, като натрапва на небесните жители закони и предписания; като изисква подчинение и послушание от Своите творения, Той просто се стреми да издига Себе Си. Затова на небесните жители, както и на жителите на всички светове трябваше да се посочи ясно, че Божието управление е справедливо и законът Му – съвършен. Сатана се бе представил като че ли полага усилия за благото на вселената. Но истинският характер и намеренията на този узурпатор трябваше да бъдат разбрани от всички. Ето защо бе необходимо да му се даде време да се изяви чрез нечестивите си дела“ (Уайт, Е. Великата борба. Стр. 498 – англ. изд.).

`Прочетете Йоан 8:44,45 в светлината на Откровение 12:7-9 . Какво разкриват тези пасажи за характера на дявола и неговата стратегия?`

Планът на дявола от самото начало е да се опита да накара създанията да повярват, че Бог наистина не е справедлив и любящ и че Неговият закон е потиснически и вреден за тях. Нищо чудно, че Исус нарича дявола „лъжец и баща на лъжата“ ( Йоан 8:44 ). За разлика от това Исус дойде да „свидетелства за истината“ ( Йоан 18:37 ) и пряко да се противопостави на лъжите и клеветите на Сатана, като го победи и в крайна сметка унищожи дявола и неговата сила ( 1 Йоан 3:8; Евреи 2:14 ).

Откровение 12:9,10 определя Сатана като (1) „онази старовременна змия“, (2) като този, който в небесния съд обвинява Божия народ, и (3) като змея, мамещ света. Гръцката дума, преведена като „дявол“, просто означава „клеветник“, с което за пореден път се показва, че естеството на конфликта е заради убеждения, включително убеждения относно Божия характер.