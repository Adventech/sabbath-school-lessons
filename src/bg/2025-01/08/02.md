---
title: Нашият суверен Бог
date: 16/02/2025
---

„Бог е суверен“, учил младежкият пастор своята група от средното училище. „Това означава, че Той владее положението на всичко, което се случва.“ Един озадачен средношколец се обадил: „Значи Бог е владял положението, когато кучето ми умря? Защо Бог би убил кучето ми?“.

Опитвайки се да отговори на въпроса, младежкият пастор отвърнал: „Труден въпрос. Но понякога Бог ни позволява да преминем през трудни времена, за да сме подготвени за още по-трудни неща в бъдеще. Спомням си колко тежко беше, когато кучето ми умря. Но преминаването през това ми помогна да се справя с още по-труден момент по-късно, когато баба ми почина. Това звучи ли ти разумно?“.

След дълга пауза ученикът от средното училище отговорил: „Значи Бог уби кучето ми, за да ме подготви за момента, когато ще убие и баба ми?“ (Марк Кортез, цитиран в Джон Пекхам. Божествени атрибути: Познаване на заветния Бог от Писанието. Стр. 141 – англ. изд.).

Хората понякога приемат, че всичко се случва точно така, както Бог го иска. Всичко, което се случва в света, е точно както Той е пожелал да се случи. Все пак Бог е всемогъщ. Как тогава може да стане нещо, което Той не би искал? Следователно, каквото и да се случи, колкото и лошо да е то, пак е по Божията воля. Или поне така учи тази теология.

`Прочетете Псалми 81:11-14; Исая 30:15,18; Исая 66:4 и Лука 13:34 . Какво казват тези текстове по въпроса дали винаги се изпълнява Божията воля?`

Макар много хора да вярват, че Бог винаги трябва да получава онова, което иска, Библията разказва съвсем различна история. Отново и отново Писанието описва Бога като изпитващ неосъществени свои желания. Тоест това, което се случва, често противоречи на онова, което Бог заявява, че наистина предпочита да се случи. В много случаи Бог изрично заявява, че е точно така.Той е искал един изход за народа Си, но вместо това те са избрали друг. Самият Бог се жалва: „Но народът Ми не послуша гласа Ми (…) Дано Ме беше слушал народът Ми, да беше ходил Израил по Моите пътища!   Скоро бих покорил неприятелите им“ ( Псалми 81:11,13,14 ).

`Помислете върху последиците от всяка теология, която приписва всичко случващо се на Божията непосредствена воля. Какви дълбоки проблеми, особено в контекста на злото, би създала подобна теология?`