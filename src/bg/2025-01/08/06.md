---
title: Христос е победил света
date: 20/02/2025
---

Ако всичко се случваше според Божията идеална воля, никога нямаше да има зло, а само съвършеното блаженство на любов и хармония. В самия край вселената ще бъде възстановена в тази съвършена, идеална Божия воля. Междувременно Бог изпълнява волята Си по начин, който отчита доброволните решения на Неговите създания.

Представете си сладкарско състезание, в което всички участници трябва да използват определен набор от съставки, но могат да прибавят всякакви други желани съставки, за да изпекат какъвто си искат вид торта. В крайна сметка, независимо каква торта направи сладкарят, тя поне частично ще бъде определена от съставки, които той не е избрал лично.

По същия начин (в това ограничено отношение), тъй като Бог се е ангажирал да уважава свободата на творението в такъв вид, необходим за любовта, много от „съставките“, изграждащи световната история, не са избрани от Бога, а всъщност са противни на това, което Той желае.

Според този възглед Божественото провидение не е просто едноизмерно, сякаш Бог едностранно контролира всяко събитие. По-скоро изисква (поне) двуизмерен поглед върху Божието провидение. Някои неща в този свят са причинени от Бога, но други събития са резултат от свободните решения на създанията (каквито са всички злини). Случват се много неща, които Бог не би желал да съществуват.

`Прочетете Йоан 16:33 . Каква надежда ни предлага текстът дори сред изпитанията?`

Особено в периоди на страдание или изпитание вярата на хората може да се разколебае, защото поддържат погрешното убеждение, че Бог или ще ги пощади, или трябва да ги пощади от страданията и изпитанията в този живот. Но Исус разкрива много различна история, като предупреждава Своите последователи, че ще преживеят изпитания и скърби в този свят. Обаче има надежда, понеже Христос е победил света ( Йоан 16:33 ).

Фактът, че се сблъскваме със страдания и изпитания, не означава, че в идеалния случай Бог иска за нас именно това. Винаги трябва да имаме предвид голямата картина: великата борба.Въпреки всичко можем да бъдем уверени, че макар самото зло да не е необходимо за доброто, Бог може да извлече добро дори от злощастни събития. И ако се Му се доверим, Той може да използва дори нашите страдания, за да ни приближи до Себе Си и да ни мотивира да бъдем състрадателни и да се грижим за другите.