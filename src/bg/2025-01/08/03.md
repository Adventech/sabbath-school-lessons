---
title: Пантократор
date: 17/02/2025
---

В цялото Писание е изявена Божията удивителна сила. Библията включва безброй разкази за упражняваната от Него сила и за извършвани чудеса. И все пак, въпреки това стават много неща, които Бог не би искал да се случат.

`Прочетете Откровение 11:17; Йеремия 32:17-20; Лука 1:37 и Матей 19:26 . Помислете и върху Евреи 1:3 . Какво научаваме от тези пасажи за Божията сила?`

Тези и други текстове учат, че Бог е всемогъщ и поддържа света чрез Своята сила. Наистина „Откровение“ многократно Го нарича „Господ Бог Всемогъщ“ (напр. Откровение 11:17 ; срв. 2 Коринтяни 6:18; Откровение 1:8; Откровение 16:14; Откровение 19:15; Откровение 21:22 ), а думата, преведена като „Всемогъщ“ ( pantokrator ), буквално означава „всесилен“. Фактът, че Бог е всемогъщ, не се потвърждава само с думи, но се проявява в многото удивителни случаи, в които Бог използва силата Си, за да освободи Своя народ, или се намесва в света по друг чудодеен начин.

Но твърдението, че Бог е „всемогъщ“, не означава, че може да прави каквото Си поиска.Писанието учи, че има някои неща, които Той не може да направи; например 2 Тимотей 2:13 заявява, че Бог „не може да се отрече от Себе Си“.

Съответно повечето християни са съгласни, че Бог е всемогъщ (всесилен), а това означава, че има силата да направи всичко, без да изпада в противоречие – тоест всичко, което е логически възможно и в съответствие с Божието естество. Че някои неща са невъзможни за Бога, защото биха включвали противоречие, е очевидно в молитвата на Христос в Гетсимания. Макар Христос да потвърждава, че „за Бога всичко е възможно“ ( Матей 19:26 ), с наближаването на разпятието Той се моли на Отец: „Отче Мой, ако е възможно, нека Ме отмине тази чаша; не обаче, както Аз искам, но както Ти искаш“ ( Матей 26:39 ).

Разбира се, Отец притежава чистата сила да освободи Христос от страданията на кръста, но Той не може да направи това и едновременно да спаси грешниците. Трябва да е или едното, или другото, но не и двете.

`Писанието също така учи, че Бог иска да спаси всички (напр. 1 Тимотей 2:4-6; Тит 2:11; 2 Петър 3:9; Йезекиил 33:11 ), но не всеки ще бъде спасен. Какво ни учи този факт за реалността на свободната воля и за границите на Божията сила при същества, на които е предоставена свободната воля?`