---
title: Да обичаш Бога
date: 18/02/2025
---

Това, че Бог е всемогъщ, не означава, че може да направи логически невъзможното.Следователно Бог не може лековато да определи , че някой свободно ще Го обича. Щом да правиш нещо свободно означава да го правиш без никаква принуда, тогава по дефиниция няма как някой да бъде принуден доброволно да направи нещо. С две думи, както видяхме и трябва да подчертаем отново – Бог не може да принуди никого да Го обича, защото в момента, в който любовта бъде наложена по принуда, тя вече не е любов.

`Прочетете Матей 22:37 и Второзаконие 6:4,5 . Какво учат тези стихове за реалността на свободната воля?`

Най-великата заповед – да обичаш Бога – предоставя доказателства, че Бог наистина иска всички да Го обичат. Обаче не всички го правят. Тогава защо Бог просто не направи така, че всички да Го обикнат? Отново казваме: защото за да е любов, любовта трябва да бъде дадена доброволно.

`Прочетете Евреи 6:17,18 и Тит 1:2 . Какво учат тези стихове за Бога?`

Според Числа 23:19 „Бог не е човек, за да лъже“. Бог никога не лъже ( Тит 1:2 ); Той винаги спазва думата Си и никога не нарушава дадено обещание ( Евреи 6:17,18 ). Следователно, щом Бог е обещал или се е ангажирал с нещо, бъдещите Му действия са морално ограничени от това обещание.

Това значи, че след като Бог е дал на създанията свободата да вземат решение, различно от Неговите предпочитания, не Той е този, който определя какво ще изберат хората. Щом Бог се е ангажирал да даде на създанията свободна воля, то хората притежават способността да упражняват свободата си по начини, дори противоречащи на Божиите съвършени желания. Трагично е, че много хора упражняват свободата си по този начин и съответно се случват много неща, които Бог не е възнамерявал да станат, но които, строго погледнато, не зависят от Него.

`Какво си направил, което знаеше, че Бог не иска да вършиш? Какво учи това за реалността – и възможните ужасяващи последици – на свободната воля?`