---
title: Божията идеална и Божията поправяща воля
date: 19/02/2025
---

`Прочетете Ефесяни 1:9-11 . Какво ни казва този текст за предопределението? Дали наистина някои хора са предопределени да бъдат спасени, а други – изгубени?`

Гръцкият термин, преведен като „предопределение“ тук и на други места в Писанието ( prohorizo ), сам по себе си не учи, че Бог произволно определя историята. По-скоро гръцкият термин означава просто „да решиш предварително“.

Разбира се, човек може да реши нещо предварително едностранно или да го направи по начин, отчитащ свободните решения на другите. Писанието учи, че Бог постъпва по втория начин.

Тук и на други места (напр. Римляни 8:29,30 ) терминът, преведен като „предопределен“, се отнася за Божиите планове за бъдещето, след като вземе предвид това, което Бог е предузнал за свободните решения на създанията . По този начин Бог може предвидливо да води световната история към желаните от Него добри цели за всички, като дори зачита вида свобода на създанието, жизненонеобходима за една истинска връзка на любов.

Ефесяни 1:11 гласи, че Бог „действа във всичко по решението на Своята воля“. Това означава ли, че Той определя всичко да се случва точно както го желае? Прочетен изолирано, може да ни се струва, че пасажът от Ефесяни 1:9-11 потвърждава този възглед. Но подобно тълкувание би противоречало на изобилието разгледани по-рано текстове, които показват, че хората понякога отхвърлят „Божията воля“ ( Лука 7:30 ; срв. Лука 13:34; Псалми 81:11-14 ). Щом Библията не си противоречи, как биха могли тези пасажи да бъдат разбрани по такъв начин, че да си пасват?

Посоченият откъс звучи напълно логично, ако човек просто разпознае разликата между това, което бихме могли да наречем Божията „идеална воля“ и Божията „поправяща воля“. Божията „идеална воля“ е това, което Бог всъщност предпочита да се случи и което би се случило, ако всеки винаги правеше точно това, което Той желае. От друга страна, Божията „поправяща воля“ е Неговата воля, която вече е взела предвид всеки друг фактор, включително свободните решения на създанията, понякога отклоняващи се от Божиите предпочитания. Изглежда, че Ефесяни 1:11 се отнася до Божията „поправяща воля“.

`Божието предузнание за бъдещето е толкова силно, че дори да знае всички избори, включително лошите решения, които хората ще направят, Той все още може да направи „всичко за добро“ ( Римляни 8:28 ). Каква утеха бихте могли да извлечете от тази истина?`