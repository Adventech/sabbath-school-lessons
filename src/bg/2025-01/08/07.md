---
title: Разширено изучаване
date: 21/02/2025
---

Прочетете главата „Бог с нас“ от кн. „Копнежът на вековете“ на Елън Уайт.

„Планът за нашето изкупление не бе съставен след грехопадението на Адам, а преди него. Той бе откровение „на тайната, която е била замълчана от вечни времена“ ( Римляни 16:25 ). Това бе разкриване на принципите, които от вечни времена бяха в основата на Божия трон. От самото начало Бог и Христос знаеха за отстъплението на Сатана и за грехопадението на човека, подмамен от лукавата сила на отстъпника. Бог не нареди да съществува грехът, но го предвидя и взе мерки, за да посрещне това ужасно събитие. Толкова голяма бе любовта Му към света, че се закле да даде „Своя Единороден Син, за да не погине нито един, който вярва в Него, но да има вечен живот“ ( Йоан 3:16 )“ (Уайт, Е. Копнежът на вековете. Стр. 22 – англ. изд.).

**Въпроси за разискване**

`Щом Бог невинаги получава това, което иска, как този факт влияе върху мисленето ви за случващото се в този свят? Какви са практичните последици от разбирането, че Бог има неосъществени желания?`

`Ако се върнем към аналогията с тортата в частта за четвъртък, можем да разберем защо, макар „Бог и Христос (да) знаеха за отстъплението на Сатана“, те продължават напред и въпреки всичко ни сътворяват. Любовта е трябвало да бъде част от съставките, а любовта значи свобода. Вместо да ни създаде като същества, неспособни да обичаме, Бог ни е сътворил със способността за любов, но го е направил, знаейки, че в крайна сметка това ще отведе Исус на кръста. Какво следва да ни говори това за факта колко свята, колко основополагаща е любовта в Божието управление, така че Христос да пострада на кръста, вместо да ни откаже свободата, присъща на любовта?`

`Често се жалваме от злото и страданието в този свят, но колко често отделяте време да размишлявате върху това, че самият Бог плаче и е наскърбен от страданието и злото? Какво се променя във вашето разбиране за злото и страданието, когато признаете, че самият Бог страда поради злото?`

`Как тази истина – че в света се случват много неща, които Бог не желае – ви помага да се справите със собственото си страдание особено когато то е лишено от смисъл и изглежда, че не води до нищо добро?`

Тази събота, 22.02.2025 г., ще се молим за църкви „Благоевград – Б“ и „Бобов дол“.

От румба към църква

От Андрю Макчесни

Като момче Нелсън бил твърде малък, за да отиде на румба в Колумбия. Но усетил, че нещо не е наред, когато родителите му го завели на църква на 31 декември и след това го оставили у дома, за да могат да празнуват Нова година на румба – традиционно парти с музика, танци и пиене.

В културата на Нелсън християните ходели на църква, за да се посветят на Бога преди Нова година и след това отивали на румба, за да посрещнат самата Нова година. Въпреки че бил малък, Нелсън чувствал, че църквата е свято място и че румбата, която обикновено се провеждала в барове и нощни клубове, не е свята. Той се питал: „Защо моето семейство ходи на църква, за да се освети, а след това отива на румба, за да стане неосветено?“.

Нелсън попитал майка си: „Защо ходиш на църква и след това на румба?“.

Тя не отговорила.

Като младеж Нелсън спрял да ходи на църква и започнал да свири фолклорната музика валенато по време на румба партита. Той бил отличен акордеонист и постигнал голям напредък към осъществяването на мечтата си да стане богат и известен.

След това срещнал бъдещата си съпруга Лора, бивша адвентистка от седмия ден.

„Знаеш ли, че мъртвите не са на небето?“ – казвала тя.

Нелсън не харесвал идеите на Лора, но харесвал самата нея. И така, те останали заедно.

След известно време Лора се върнала в адвентната църква и поканила Нелсън да се срещне с родителите ù. При първата им среща нейният баща изненадал Нелсън, когато седнали да се хранят.„Нека се помолим за храната“ – казал той. Нелсън никога не се бил молил преди хранене.

Нелсън и бащата станали добри приятели. Не след дълго Нелсън започнал да се моли преди хранене. Започнал и да ходи на църква с Лора. Отначало не му харесвало, защото му се струвало странно да ходи на църква в събота. Но след това прочел четвъртата заповед в Изход 20:8-10 и осъзнал, че Бог заповядва на хората да освещават седмия ден. Той искал да бъде свят.

Днес Нелсън Силва, на 30 години, е адвентен музикант, който вече не свири на акордеон на румба партита. Вместо това свири в ресторанти и на рождени дни. Той говори на слушателите за Божията милост и се моли за тях. Освен това заедно с група църковни музиканти свирят в обществените автобуси.

„Музиката ме накара да блестя в света, но сега искам да блестя за Христос“ – казва той.

Молете се евангелието да бъде прогласено на всички култури и групи от хора по света. Благодарим ви за вашите мисионски дарения, които помагат за споделянето на евангелието с недостигнати и слабо достигнати групи от хора. В Youtube можете да гледате видеоклип на Нелсън, който свири на акордеон, на: bit.ly/Nelson-Silva