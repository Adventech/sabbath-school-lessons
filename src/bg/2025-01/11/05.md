---
title: Притчата на Христос за лозето
date: 12/03/2025
---

В притчата за собственика на лозето от Матей, 21 глава, Исус подема темата оттам, откъдето е била оставена в Исая, 5 глава, хвърляйки допълнителна светлина върху характера и действията на собственика на лозето в полза на Неговото лозе.

`Прочетете Матей 21:33-39 , като имате предвид въпроса от Исая 5:4 . Какво повече е можел да стори, което Той не е направил?`

Първата част от притчата на Христос цитира непосредствено песента на Исая, 5 глава за собственика на лозето и за самото лозе. След това, добавя Исус, собственикът на лозето „даде под наем“ Своето лозе „на земеделци и отиде в чужбина“ ( Матей 21:33 ). И все пак, когато собственикът на два пъти изпраща Своите слуги (пророците), за да съберат реколтата, наемателите на лозето Му бият и убиват Неговите слуги ( Матей 21:34-36 ). Накрая Той изпраща Своя Син (Исус), като казва: „Ще се засрамят поне от сина ми“ ( Матей 21:37 ). Но те убиват и Сина, казвайки: „Той е наследникът; елате да го убием и да присвоим наследството му.   И като го хванаха, изхвърлиха го вън от лозето и го убиха“ ( Матей 21:38,39 ).

Какво повече би могъл да направи Той? Отец ни възлюби толкова много, че даде Своя възлюбен Син ( Йоан 3:16 ). Ако космическият конфликт е от вида, предложен тук, той не би могъл да бъде уреден преждевременно чрез упражняване на Божествена сила, а първо изисква публична изява на Божия характер. Тази изява е върховно представена в делото на Христос ( Римляни 3:25,26; Римляни 5:8 ). Какво повече можем да поискаме от това Бог (в Христос) да предаде Себе Си на смърт за нас, за да може да ни оправдае, без по никакъв начин да компрометира Своята справедливост и съвършена любов?

Събитието на кръста показва, че Бог е направил всичко възможно, за да потуши и премахне злото, но без да руши условията за благоуспяването на истинската любов. Ако имаше някакъв предпочитан начин, достъпен за Бога, нямаше ли Той да го избере? Макар че хората понасят множество страдания в този космически конфликт, самият Бог страда най-много от всички. Когато погледнем към Кръста, можем наистина да видим какво страдание и болка е донесъл грехът на самия Бог. И все пак свободата, присъща на любовта, е толкова свята, че Христос е бил готов да понесе това заради нас.

`Прочетете Исая 53:4 . Чии „печали“ и „скърби“ понася Христос на кръста? Какво следва да ни каже това за всичко, което Бог е сторил за нас и какво Му е коствало спасението?`