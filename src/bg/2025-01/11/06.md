---
title: Реабилитирането на Божието име
date: 13/03/2025
---

В крайна сметка Божието име е реабилитирано по всевъзможен начин. Посредством делото на Отец, Сина и Светия Дух в спасителния план съвършената праведност и любов на Бога са изявени отвъд всякакво разумно съмнение (вж. Римляни 3:25,26; Римляни 5:8 ).

`Прочетете Римляни 3:1-4 в светлината на Исая 5:3,4 . Какво ни учи това за реабилитирането на самия Бог в космическия конфликт?`

В Римляни, 3 глава и Исая, 5 глава виждаме, че Бог (в някакъв ограничен смисъл) кани обикновени създания да съдят Неговия характер, въпреки че ние нямаме право или не сме в състояние да го правим. В крайна сметка, когато всички „книги“ бъдат отворени, ще видим доказателствата, че Бог е съвършено справедлив и праведен. Той ще реабилитира Себе Си пред всички разумни творения.

`Прочетете Откровение 15:3 и Откровение 19:1-6 . Какво учат тези стихове относно реабилитирането на Божието име в края?`

В цялото Писание Бог проявява загриженост за името Си. Защо? Не можете да имате дълбока връзка на любов с някого, чийто характер мразите или не му вярвате. Ако някой изрече пред вашия настоящ или бъдещ съпруг ужасни лъжи за характера ви, бихте направили каквото е по силите ви, за да се противопоставите на подобни твърдения, защото, ако им повярва, те биха съсипали любящата ви връзка.

В крайна сметка Бог е реабилитиран на кръста и посредством целия спасителен план. В предадвентния [изследователен] съд Бог е реабилитиран пред наблюдаващата вселена.

А после, в следадвентния съд, по време на който изкупените дори ще „съдят ангели“ ( 1 Коринтяни 6:2,3 ), Бог ще бъде [отново] реабилитиран, тъй като изкупените ще получат възможността да прегледат записите и сами да се убедят защо Бог е действал така, както е действал, и че всички Божии присъди винаги и единствено са били съвършено праведни и любящи. Кой от нас няма множество въпроси, изискващи отговор? Преди всичко да приключи, ще получим отговори на тези въпроси (вж. 1 Коринтяни 4:5 ).

Накрая всяко коляно ще се преклони и всеки език ще изповяда, че Исус е Господ ( Филипяни 2:10,11 ). Всичко това е част от реабилитацията на Божия характер.