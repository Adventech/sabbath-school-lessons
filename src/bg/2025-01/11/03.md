---
title: Справедливият и Оправдаващият
date: 10/03/2025
---

Делото на Христос с всеки свой ход разваля делото на дявола. И според 1 Йоан 3:8 „затова се яви Божият Син, да съсипе делата на дявола“ ( 1 Йоан 3:8 ) и за да „унищожи чрез смъртта този, който има властта, т.е. дявола“ ( Евреи 2:14 ). И все пак пълното поражение на господството на врага става на два етапа. Първо, чрез делото на кръста Христос опровергава клеветническите твърдения на Сатана. А по-късно Сатана и неговото царство ще бъдат унищожени.

`Прочетете Римляни 3:23-26 и Римляни 5:8 . Какво разкриват тези пасажи за начина, по който Христос побеждава твърденията на дявола?`

Както видяхме, врагът твърди, че Бог не е напълно праведен и любящ. Но в Христос Бог предоставя върховната изява на Божията праведност и любов и го постига чрез кръста.

След смъртта на Исус „Сатана видя, че маската му е свалена. Неговото управление бе разкрито пред непадналите ангели и пред небесната вселена. Бе разобличен като убиец. Чрез проливането на кръвта на Божия Син той загуби симпатиите на небесните същества“ (Уайт, Е. Копнежът на вековете. Стр. 761 – англ. изд.).

`Прочетете Откровение 12:10-12 в светлината на Битие 3:15 . Как този пасаж хвърля светлина върху космическата значимост на победата на Христос на Голгота?`

Историята на изкуплението предоставя изобилие от доказателства, за да сме уверени, че Бог винаги действа така, че да постигне в края това, което е добро за всички заинтересовани. Богът на Писанието винаги прави това, което е добро и за предпочитане, като се имат предвид възможностите, с които разполага във великата борба ( Второзаконие 32:4; 1 Царе 3:18; Псалми 145:17; Даниил 4:37; Авакум 1:13; Откровение15:3, Битие 18:25 ).

`Защо в космическия конфликт е толкова важно проявлението на Божията праведност и любов? Когато размишлявате върху Кръста и всички Божии дела в спасителния план, как Неговите дела ви дават увереност в Божията любов дори сред изпитанията и страданията?`