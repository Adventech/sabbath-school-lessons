---
title: Песента на Възлюбения ми
date: 11/03/2025
---

Бог е проявил Своята любов и праведност сред космическия конфликт по невероятни начини.И все пак някои може да попитат: Дали не би трябвало Бог да направи повече, отколкото е сторил, за да предотврати и/или да премахне злото? Видяхме рамка на космически конфликт, която показва, че Бог е действал, за да уважи свободната воля, необходима за върховното процъфтяване на любящите взаимоотношения между Него и човечеството. Освен това Той очевидно действа в рамките на моралните ограничения, или правилата на сражението, в контекста на космическия спор относно Неговия характер, който може да бъде решен само чрез изява на любовта Му.

`Прочетете Исая 5:1-4 . Кой говори в тези стихове? За кого говори Исая? Кой е представен чрез лозето и собственика на лозе? Какво е значението на действията на собственика на лозето в полза на лозето? Какъв е резултатът?`

В тези стихове Исая пее песен на своя Възлюбен, за едно лозе. Собственикът на лозето е самият Бог, а лозето представлява Божият народ (вж. напр. Исая 1:8; Йеремия 2:21 ). Но последиците тук също могат да бъдат разширени по отношение на по-обширното Божие дело в този свят. Според тези стихове собственикът на лозето (Бог) е направил всичко, което разумно би могло да се очаква, за да осигури благоденствието му. Лозето би трябвало да роди добро грозде, но то ражда само „диво грозде“, което други преводи наричат „безполезно“. Наистина еврейската формулировка тук буквално може да се преведе като вонящ плод . Божието лозе ражда гнило грозде.

Исая 5:3 измества погледа към самия Бог, Който говори, канейки хората да „отсъдят“ между Него и лозето Му. А в Исая 5:4 самият Бог поставя изключително важния въпрос: „Какво повече беше възможно да се направи за лозето Ми, което не му направих? Защо тогава, когато очаквах да роди сладко грозде, то роди диво?“. Какво повече би могъл да направи Той? Колко забележително е, че дори моли другите да отсъдят за извършеното от самия Него.

`Когато погледнете към кръста, където Бог принася Себе Си в жертва за всичките ни грехове, как думите Му: „ Какво повече беше възможно да се направи за лозето Ми, което не му направих “ – придобиват съвсем удивителен смисъл?`