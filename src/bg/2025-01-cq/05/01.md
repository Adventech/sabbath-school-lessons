---
title:  Претоварен ум
date:   25/01/2025
---

#### inTro

Прочети 2 Коринтяни 10:3–5. Вникни в библейския текст.

**Претоварен ум**

Понякога лежа буден през нощта и просто не мога да заспя. В ума ми бурно препускат мисли, които просто не спират. Мисля за проповедта, която ще проповядвам, за сметките, които трябва да платя, за разногласията, които имах със съседа, какво ще ям за закуска и още, и още и… СТОП! Какво се случва с мен? Защо не мога да спра тези препускащи мисли? Трябва да спя! Понякога пък умът ми се напряга, когато върша обикновена задача, като шофиране, а друг път се оказвам неспособен да спра да мисля за нещо, което някой е казал или спомен, който е изплувал в съзнанието ми.

Това, което контролира ума, контролира и нас, а това, което ни контролира, определя как се държим и живеем живота си. Мислите водят до действия, действията водят до навици, а навиците образуват характера. Както мъдрият Соломон е казал: „Защото каквито са мислите в душата му – такъв е и той.“ (Притчи 23:7). Дяволът работи усилено, за да разклати мисленето ни и да дестабилизира живота ни. Нашето мислене може да бъде разтърсено от травматични житейски събития или вярване в лъжи, които ни карат да се чувстваме нищожни. Исус е дошъл, за да ни покаже нашата стойност и да ни доведе до истината, която ще ни направи свободни (Йоан 8:32). Ако вярваме и следваме истината, независимо от това как се чувстваме, можем да намерим свобода.

Тази седмица ще разгледаме атаките на Сатана срещу човешкия ум и Божия план да ни освободи от тях. Няма толкова силна мисъл, която Бог да не може да ни помогне да овладеем. В Христос нежеланите мисли могат да бъдат победени и премахнати.

***Моля, имайте предвид, че това ръководство за изучаване на Библията е предназначено само за духовно напътствие и не трябва да се счита за заместител на професионална психологична помощ.***

#### inScribe

Прочетете 2 Коринтяни 10:3–5 от превод по ваш избор. Препишете любимите си стихове. Можете също така да преразкажете пасажа със свои думи, да скицирате или да направите мисловна карта на главата.

` `