---
title:  Ролята на Духа
date:   29/01/2025
---

#### inVitе

Разгледай 2 Коринтяни 10:3–5 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Ролята на Духа**

Да разсъждаваме като Христос е нещо свръхестествено, което можем да преживеем, само чрез силата на Светия Дух. Това преобразяване на ума се случва, когато приемем „новия човек, създаден по образа на Бога” (Ефесяни 4:24). Божия образ в нас се възстановява чрез новия човек. Можем да станем нов човек, като приемаме живота, смъртта и възкресението на Христос всеки ден. Да имаме Него означава, че сме ново творение в Христос с нов ум, готови да мислим и действаме като Исус (2 Коринтяни 5:17). Да облечем „новия човек“ изисква да съблечем „стария човек“ (Ефесяни 4:22, 24). За целта трябва да премахнем всички мисли, които са в противоречие с това, което Бог и Неговото Слово казват. Истината ни прави свободни и това е нещо което не трябва да забравяме. Лъжите ни държат в робство, така че нека продължим да опровергаваме всяка лъжа на врага с Божията истина.

Умът ни ще е обновен, докато сме в общение с Бог чрез постоянна молитва. Трябва да се отворим за ежедневното кръщение със Святия Дух. Всяка сутрин можем да се молим за ново изливане на Светия Дух, като Го каним да остане в ума ни през целия ден. Библията ни казва „Винаги се радвайте. Непрестанно се молете.“ (1 Солунци 5:16, 17). Всеки ден трябва да започваме със специално време за молитва, за да зададем тон на деня. След това трябва да продължаваме да се молим през целия ден. Различните избори и предизвикателства, с които се сблъскваме в ежедневието, ни напомнят да прошепнем молитва към Бог за напътствие във всичките ни дела. Неочакваните благословии, колкото и малки да са, ни дават възможност да Му благодарим и да Го хвалим. Да говорим с Бог, като с приятел, е ключът към създаването на силна връзка с Него и осъществяването на Неговия план за събаряне на психическите бариери.

Запаметените обещания от Писанието могат да отблъснат атаките на врага в трудни моменти също толкова ефективно както молитвите. Божието Слово очиства умовете ни и укрепва решимостта ни да вършим това, което е истинно и правилно (Псалми 119:9-16; Йоан 17:17; Ефесяни 5:26). За тези, които обичат да пеят, песните от Писанието също могат да бъдат мощен инструмент! Трябва да се стремим да действаме правилно, независимо от това как се чувстваме. Чувствата идват и си отиват, за това трябва да избягваме да живеем според чувствата си. Вместо това трябва да действаме според това, което знаем, че е непроменима истина. С помощта на Светия Дух ние можем да „събаряме помисли и всичко, което се издига високо против познанието на Бога, и пленяваме всеки разум да се покорява на Христос.“ (2 Коринтяни 10:5).

`С кои мисловни шаблони се борите най-много? Отделете малко време, за да помолите Бог да ви помогне да ги замените с по-малко разрушителни.`

`Как можете да дадете на Бог повече място за работа в живота ви?`