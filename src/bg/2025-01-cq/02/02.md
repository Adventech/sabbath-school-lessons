---
title:  Връзката между ума и тялото
date:   05/01/2025
---

#### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Връзката между ума и тялото**

В известен смисъл Илия се изправя срещу целия свят; цар Ахав изпраща пратеници във всички страни, за да го търсят (3 Царе 18:10). Три години на суша, глад и смърт най-накрая поставят народа на колене на върха на планината Кармил. Молитвите на Илия са чути пред очите на целия народ в едно епично състезание за това чий Бог е истинският Бог. Ако някой е имал основание да бъде уверен в Божията закрила, то това е бил Илия. Бог по чудодеен начин го храни и подслонява през последните три години (3 Царе 17:4-6, 16). Служението на Илия се увенчава с успех и чест, когато той застава безстрашно пред цар Ахав и неговата армия. Може да изглежда, че сега Илия е в по-голяма безопасност, отколкото е бил от много време насам, но привидността е измамна. Често моментите на най-голяма победа се превръщат в моменти на най-голяма уязвимост. Както успехът, така и провалът могат да доведат до депресия. Подобно на Илия, много от нас се сриват, когато слизат от преживяване на върха, каквото той е имал на Кармил. Някои от най-лошите ни духовни падения идват точно след духовен възход.

Илия изпада в паника (3 Царе 19:3), изненадан от заплашително съобщение посред нощ. Скача и бяга, за да спаси живота си, страхувайки се от най-лошото. Не след дълго чувството на страх отстъпва място на чувството на пълно отчаяние. Илия пожелава да умре (стих 4) в състоянието си на безнадеждност.

Бог поръчва на един ангел да му помогне да овладее нервите си и да го върне към здравия разум, когато той потъва в обезсърчение. Ангелът обръща специално внимание на най-основните нужди на Илия: храна, вода, сън, упражнения, свеж въздух и слънце. Бог дори не се опитва да разговаря с Илия, докато той е гладен и изтощен (3 Царе 19:5-8). Изцелението на ума започва с изцеление на тялото. Ето защо Сатана често атакува ума ни, като атакува тялото ни.

Възстановяването на Илия е много по-бавно от падението му. Бог кани Илия да седне и му казва, че е време да си поговорят, когато най-накрая Илия се успокоява след четиридесет дни бягство (стих 9). Бог със сигурност е можел да използва водачеството на Илия в Израел около тридесет и девет дни по-рано, но Бог е много търпелив с нас в уязвимите ни моменти. Той е деликатен и готов делото Му да почака, докато Илия се възстанови за известно време. Въпреки това Бог няма намерение да остави Илия да бъде отшелник в пещера до края на живота си. Бог нежно повдига Илия, за да го постави отново в центъра на действието (стихове 15, 16). Бог иска да направи това с всеки емоционално сломен човек - Той иска да обнови умовете ни и да ни възстанови в Своята служба.

`Кои условия ни правят най-уязвими към тежко поражениe?`

`Колко време ви е необходимо, за да се възстановите, след като сте паднали?`