---
title:  Преодоляване със Словото
date:   03/02/2025
---

#### inTerpret

`Какви специални послания носи Матей 4:1-11?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Преодоляване със Словото**

По време на изкушенията, Сатана отива при Исус опитвайки се да го накара да се усъмни в своята собствена идентичност. Това не са били прости, ясни изкушения; те са били сложни атаки, опитващи се да подкопаят психическото Му състояние. Сатана повтаря: “Ако си Божий Син…” (Матей 4:3,6). Принципите, които Исус показва при устояването на тези изкушения, се отнасят не само за духовните атаки, но също и за емоционалните и психологически борби. Днес нашите битки с изкушенията често произлизат от дълбоки рани, от травма или ниско самочувствие. Устояването на изкушението не винаги е лесна задача, когато причината за пристрастяването е дълбоко вкоренена в емоционална болка и нужда от изцеление. Човек, който има този вид продължаващи борби, може да има полза от подкрепата на квалифициран човек или група, които да му помогнат да се възстанови емоционално и духовно.

Когато се изправя пред всяко едно от изкушенията, Исус не поглежда към Себе си за отговори. Той непрекъснато насочва ума Си към Божието Слово и устоява на изкушението като казва: “Писано е” (ст. 4,7,10). В отговор, дяволът също цитира Писанията (стих 6). Сатана изучава Божието Слово, за да може да изопачи значението му в своя полза като го извади от контекста и го приложи грешно. Тъй като Сатана отхвърля твърденията на Божието Слово, той може да цитира някои стихове от Писанието, но го прави по начин, който подкопава или е в противоречие с други части на Писанието. Необходим е отдаден ученик на Библията, за да открие измамите, които са маскирани с неправилно цитирани стихове. Можем да бъдем в безопасност само като изучаваме цялото Писание и като живеем “с всяко слово, което излиза от Божиите уста “ (ст. 4).

Спасителят е можел да използва Божието Слово по всяко време, защото е знаел какво казва то. За да имаме това дълбоко познание на Божието Слово, ние трябва да отделяме качествено време да го изучаваме. Когато напълно се потопим в Писанието, можем да отговорим на всяко предизвикателство, като първо търсим и разпознаем съвета, който то ни дава. Победителят трябва да крие Божието Слово в сърцето си (Псалми 119:11), за да е лесно достъпно, за да го използва да устои на негативните мисли или на други внушения на врага. Когато сме обградени от тъмнина, Божието Слово може да бъде “светилник за краката ни и виделина на пътеката ни” (стих 105).

Библията ни дава Божия ум, изразен в писмена форма. Ние приемаме Божия ум, като повтаряме Божиите думи. Това е повече, отколкото дяволът може да издържи. Изкусителят отстъпва, когато Божието Слово е изговорено с вяра. Библията е най-смъртоносното оръжие, което всеки християнин може да използва срещу врага. То е по-остро от всеки меч с две остриета (Ефесяни 6:17; Евреи 4:12). Ако се придържаме здраво към Божиите обещания, дяволът не може да напредне срещу нас.

`Как можете да използвате Божието Слово по-ефективно в области, в които в момента се борите?`