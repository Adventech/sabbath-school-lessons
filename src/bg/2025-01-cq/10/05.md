---
title:  Практични стъпки
date:   05/03/2025
---

#### inVitе

Разгледай Матей 11:25-30 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Практични стъпки**

Създадени сме да имаме връзка с Господ и помежду си. Нашият претрупан график не ни оставя много време за приятелите ни, здравето ни и Бога. Често сме претоварени от задължения в работата, училището, църквата и у дома. Прекарваме толкова време опитвайки се да постигнем много, но в действителност успяваме да свършим толкова малко. Когато животът ни излиза извън контрол, ние не сме свързани с Христос. В действителност сме обременени от изискванията на други хора и понякога - дори нашата собствена гордост! Губим голяма част от времето си в безсмислени занимания, включително в забавления и консуматорство. Христос ни дава куража да преосмислим ценностите си, да преоценим приоритетите си, да се научим да казваме “не“, когато е необходимо и да забавим темпото.

Когато се молим и изследваме Божието Слово, можем да се концентрираме и планираме по-добре. Най-добре би било, ако можем да го правим всяка сутрин, обед и вечер (Псалми 55:17). Вкъщи можеш да седнеш на леглото си или да коленичиш пред Бога, когато се събудиш. Можеш да успокоиш мислите си, като прекараш време в разговор с Бога на вселената. Когато си на работа се опитай да намериш уединено място, затвори очи и се помоли. В училище понякога можеш да намериш тихо ъгълче в библиотеката или отвън, където да спреш за малко и да се помолиш на ум. Научи се да прекарваш уединено време с Бога. Когато запаметяваме библейски стихове, получаваме помощ да насочваме живота си в правилната посока и да вземаме добри решения. Ако поканим Божието слово в умовете си и цитираме обещанията в него, ще намерим мир, радост и спокойствие. “Ще опазиш в съвършен мир непоколебимия ум, защото на Теб уповава.“(Исая 26:3). Когато размишляваме над Божието слово, можем да устоим и в най-тежките ситуации. Писанието може да успокои умовете ни дори и вечер, когато лежим в леглата си и се опитваме да заспим. “Спокойно ще легна и ще спя, защото само Ти, Господи, ме правиш да живея в безопасност.“ (Псалми 4:8).

Направи си списък с всичко, което трябва да се свърши, за да можеш да прецениш кои са целите ти и какво е неразумно като очаквания. Определи кои са най-важните задачи и кои могат да изчакат. Списъкът със задачи може също да ти помогне да видиш и нещата, които трябва да откажеш да поемеш. Съгласявай се да приемеш задачи, които са в хармония с библейските принципи и за които реалистично знаеш, че можеш да свършиш. За всеки път, когато кажеш “да“ на нещо, ще има хиляди неща, на които ще трябва да кажеш “не“, така че преценявай с мъдрост за какво се съгласяваш. Когато те помолят да поемеш някаква отговорност, разумно е да отговориш: “Трябва ми малко време да помисля“. Отдели си време да обмислиш предложението и дали то съвпада с твоя график, цели и таланти. Спомни си, че не си сам. Извърши своя дял, но сподели товара, възложи някои от задачите на други - приятели, семейство, колеги, партньори в служенето и т.н. Не е нужно да поемеш сам целия товар.

Ако следваш тези стъпки, ще видиш, че повечето, ако не и всички задачи от списъка ти, ще бъдат свършени. Моли Бог за ръководство, за да разбереш за какво те призовава Той.

`Какви промени те кани да направиш Исус, за да се свържеш по-добре с Него?`