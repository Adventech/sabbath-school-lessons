---
title:  Всичко, което е истинно
date:   20/01/2025
---

#### inTerpret

Какви специални послания носи Филипяни 4:6-13?

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Всичко, което е истинно**

Всеки път, когато се появят мисли, които ни карат да се чувстваме тъжни, ядосани, нервни или извън контрол, ние трябва да прилагаме изпита от Филипяни 4:8: „Истинно ли е това?“. Лъжливите мисли могат да бъдат посрещнати от Божието слово и премахнати от нашите умове. Дори и най-големите планини на съмнение, недоверие и безнадеждност могат да бъдат забелязани и превъзмогнати (Марк 11:22-24). Говорете истината и ежедневно изисквайте библейските обещания.

За да имаме чисти умове, трябва умишлено да изкореняваме онези мисли, които пречат на нашия мир. Преувеличените или ирационални мисловни модели, наречени когнитивни изкривявания или когнитивни грешки, могат да ни убедят да вярваме вредни лъжи за себе си и за околните. Докато разглеждате следните примери, имайте предвид, че когнитивните изкривявания не винаги са 100 процента лъжа. Ето няколко примера:

Мислене „всичко или нищо“: Виждате нещата като черно и бяло, правилно или грешно, без нищо по средата. „Ако не съм перфектен, съм се провалил“. Примерите включват: „Не успях да завърша този доклад, значи това беше пълна загуба на време“. „Няма смисъл да участвам, ако не съм 100% във форма“. „Този човек не се появи, значи е напълно ненадежден!“.

Свръх-генерализация: Правите общо предположение за нещо, на базата на ограничен опит. Това често се изразява чрез думи като „винаги“ или „никога“ във връзка с единично събитие. Например: „Никога няма да ме повишат“. „Тя винаги прави това“.

Преувеличаване/омаловажаване (още познато като катастрофизиране): Виждате нещата като значително повече или по-малко важни, отколкото реално са, като често създавате последваща „катастрофа“. Например: „Днес е най-гадният ден от живота ми“. „Забравих този имейл, така че шефа ми никога няма да ми се довери отново, няма да получа повишението и съпругата ми ще ме напусне“.

Поставяне на етикети: Поставяте негативен етикет или укор върху себе си или другите, на базата на единична характеристика или събитие. Например: „Не се опълчих на колегата си. Аз съм такъв слабак!“. „Направих грешка. Аз се провалих!“. „Какъв идиот, изобщо не успя да предвиди нещата!“.

Прибързани заключения: Правите негативни предположения за това как хората ви виждат или пък за бъдещето, без никакви доказателства или факти, които да подкрепят това. Например: „Видях няколко колеги да говорят след презентацията ми, със сигурност са критикували моето представяне“. „Ще си остана сама до кроя на живота ми“.

Вина и персонализация: Обвинявате се, когато не сте напълно отговорни, или обвинявате другите хора и отричате своята роля в ситуацията. Например: „Аз съм виновен за всичко“. „Тя е виновна за всичко“. „Ако тя не ми се беше развикала, аз нямаше да се ядосам и нямаше да направя тази катастрофа“.

Емоционални доводи: Вадите си доводи и взимате решения единствено на базата на своите емоции и въпреки съществуващите противоречащи доказателства: „Аз се чувствам така, следователно трябва да е вярно“. Този начин на мислене предполага, че една емоция е правилна, без да се задълбае, за да се види дали това е вярно. Например: „Чувствам се като такъв идиот [значи трябва да е истина]“. „Чувствам се виновен [значи трябва да съм направил нещо погрешно]“. „Чувствам се депресиран, значи не мога да направя нищо“.

Мисловен филтър: Фокусирате се само върху негативното и филтрирате позитивното. Ето някои примери: 1. Имали сте прекрасна вечеря в ресторант с приятели, но сте уцелили трафик на връщане и това е развалило цялата вечер за вас. 2. Получавате обратната връзка от вашето оценяване на работа и имате страхотни отзиви, но се фокусирате върху единствения коментар за минималното подобрение, което трябва да направите.

Дискриминиране на позитивното: Не признавате положителното или настоявате, че вашите позитивни действия, качества, или постижения, не се броят. Това изкривяване е подобно на мисловния филтър, но вместо да се спирате върху негативното и да отхвърляте позитивното, вие признавате съществуването на позитивното и след това го опровергавате. Например, след като сте постигнали нещо, казвате: „Всеки можеше да го направи“ или „Благодаря, но аз направих грешка. Не забеляза ли?“.

„Твърдения от типа „трябва“/„не трябва“: Налагате установени правила върху себе си, другите и света относно това как „трябва“ да се случват нещата, и се чувствате виновни или разочаровани, когато очакванията не бъдат посрещнати. Примерите включват: „Трябваше да се досетя“. „Не трябва да правя грешки“. „Той не трябва да шофира по този начин“. „Светът трябва да бъде справедлив“. Някои християни се объркват от това изкривяване, защото си мислим: „това не са ли неща, които трябва да правим“? Като четенето на Библията, ходенето на църква, молитвата и т.н.? Да, това са добри неща, но Сатана иска ние да се въвлечем в мисли за това какво „трябва“ да се прави, защото това ни налага правила (кара ни да смятаме, че това са Божиите норми) и това води до външно напрежение, които може да предизвика вина и срам, когато не сме извършили тези неща. Вместо това, Бог иска ние да ги правим, защото имаме вътрешно желание и мотивация и от любов, не от задължение. „Аз искам да се моля“ е много по-мотивиращо и желано от Бога, отколкото „аз трябва да се моля“.

Тези когнитивни изкривявания са „крепости“, които системно трябва да бъдат сринати (2 Коринтяни 10:4-6). Ние трябва да „отхвърлим всяко бреме и греха, който лесно ни оплита“ (Евреи 12:1). Може да се промените веднага или може да ви отнеме известно време, но това ще се случи. Бог е създал нашите мозъци с невропластичност – те са податливи и могат да добиват нова форма след време.

За повече информация вижте статията на Sally Lam-Phoon’s от 2010г, “Mind Renewal,” в списанието Adventist Review. www.adventistreview.org/2010-1534/2010-1534-28

`Какви лъжи сте вярвали за себе си и/или за другите?`