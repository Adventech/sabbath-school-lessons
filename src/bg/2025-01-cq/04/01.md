---
title:  Негативни мисли
date:   18/01/2025
---

#### inTro

Прочети Филипяни 4:6-13. Вникни в библейския текст.

**Негативни мисли**

Наскоро имах консултация с един млад мъж, който беше пристрастен към наркотици и електронни цигари. Той беше преследван от мнението, насадено му от детството, че никога няма да постигне нищо в живота. В резултат, той се криеше зад злоупотребата с наркотици. По време на нашите срещи, Святият Дух му помогна да разбере, че идеята: „От теб никога няма да стане нищо“ е лъжа, която е започнал да вярва, поради събитията, съпътстващи неговото детство. Духът помогна на този млад мъж да приеме реалността, че „сега няма никакво осъждане на тези, които са в Христос Исус“ (Римляни 8:1). Докато се упражняваше да си припомня тази истина всеки ден, той успя ден след ден да победи лъжите на врага, говорейки истината в Божието слово. Той беше освободен (вижте Йоан 8:32).

Всички ние сме изкушени да се отдадем на всякакви видове когнитивни изкривявания – сложен термин, който описва вредните и дисфункционални начини на мислене. Лъжите, които казваме на себе си, са много. „Аз не съм достатъчно добър“. „На никой не му пука за мен“. „Ако изчезна, няма да липсвам на никого“. „Аз съм един провал“. „От мен никога няма да стане нищо“. Списъкът продължава. Обновяването на нашите умове изисква ние да се изправим пред нашите “негативни мисли” и да намерим начин да установим истинни, здравословни модели на мислене.

Исус иска да ни освободи от ирационалните мисли, които ни водят до тъга, тревожност и депресия. Когато вярваме на лъжи, ние вредим на своето здраве – физически, умствено, емоционално, социално и духовно. Начинът ни на разсъждаване става наша реалност. Как и какво мислим до голяма степен определя нивото на свобода или вътрешно робство, които изпитваме. Ние можем да преживеем свободата само до степента, до която приемаме истината и отхвърляме лъжите, които ни държат в плен (Йоан 8:31,32). Исус идва на този свят, за да прогони тъмнината и да разкрие истината. Само чрез Исус ние можем да разберем нашата реална стойност. Нашата истинска идентичност е винаги онова, което Бог вижда в нас, а не негативните неща, които говорим за себе си, или които другите говорят за нас. Въпреки всичко, което сме чули, от когото и да е, включително от себе си, Исус може да освободи нашите умове и да изчисти нашите мисли.

***Моля, имайте предвид, че това ръководство за изучаване на Библията е предназначено само за духовно напътствие и не трябва да се счита за заместител на професионална психологична помощ.***

#### inScribe

Прочетете Филипяни 4:6-13 от превод по ваш избор. Препишете стих 8, ако не разполагате с достатъчно време. Можете също така да преразкажете пасажа със свои думи, да скицирате или да направите мисловна карта на главата.

` `