---
title:  Следващото ниво на вяра и послушание
date:   13/01/2025
---

#### inTerpret

`Какви специални послания носи Филипяни 2:1–11?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Следващото ниво на вяра и послушание**

Бог желае да имаме същото мислене като това, което е имал Неговия Син. Исус се е доверявал на Своя Баща и се е придържал към Своята вяра дори в най-мрачните моменти. Това е нужната вяра, когато следваме примера на Исус. Може подобно на Исус да викаме: „Боже Мой, Боже Мой, защо си Ме оставил?“ (Матей 27:46). Може подобно на Исус да се чувстваме изоставени от Бог и нечути. И въпреки това, когато не чувстваме увереност в Неговата любов, можем да изберем да продължим да вярваме. Това е вяра, която се издига над чувствата и продължава да се държи за Бог въпреки обстоятелствата. Като живеем с вяра, както е живял Исус, ще изпитаме Божията сила да спасява (Римляни 1:16). С Неговата вяра, живееща в нас, можем да преодолеем и най-големите предизвикателства.

Когато имаме Христовия ум, Божият закон ще бъде записан в сърцата ни и ще се радваме да вършим Неговата воля (Псалми 40:8). Божият закон водил Христос и всичко, което Той е направил. Исус не е дошъл, за да премахне закона. Той е дошъл да изпълни закона чрез съвършено послушание и подчинение (Матей 5:17). Римляни 8:7 ни казва, че по своята същност сме враждебни към Бог поради нашата грешна природа. Не можем да се подчиним напълно на Неговия закон със собствените си сили. Затова приемането на Христовия ум включва пълно препрограмиране на умовете ни да обичаме Божия закон, вместо да го мразим. Всички, които имат Исусовия ум, ще изпитат от първа ръка обещанието на Новия Завет: „Ще положа законите Си в сърцата им и ще ги напиша в умовете им“ (Евреи 10:16). С Божия закон, написан в сърцата ни, ще обичаме да вършим Божието дело и да се подчиняваме на Неговите инструкции, точно както е направил Исус.

Книгата Откровение обещава, че когато Исус се завърне, Бог все още ще има народ на земята, който пази Неговите заповеди и има вярата в Исус (14:12). До самия край винаги ще има хора, които разкриват Христовия ум чрез вяра и покорство. Може да се изкушим да мислим, че предложението да получим Христовия ум е за хора по-добри от нас, но Христос предлага ума Си на най-безнадеждните хора. Всеки един от нас може да бъде сред Божиите верни деца – не чрез нашата собствена доброта, дисциплина или интелигентност, а чрез Бог, който ни дава Христовата праведност да ни покрие, да живее в нас и да тече през нас.

`По какво Христовият ум се различава от плътския ум? (Римляни 8:7)`