---
title:  Да имаш Христовото мислене
date:   12/01/2025
---

#### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Да имаш Христовото мислене**

Централно за нашето ходене като християни е да имаме Христовия ум. Светът би бил по-добро място, ако повече от заявилите се като християни наистина проявяваха Христовия ум в своите нагласи и мислене. Павел увещава вярващите навсякъде: „Имайте у себе си същото съзнание, което беше и у Христос Исус,“ (Филипяни 2:5). Да позволиш на нещо да се случи означава да му позволиш да бъде така или да не предотвратиш нещо, което ще се случи. Това изисква избор. Трябва да направим избор да оставим Бог да направи това, което не можем да направим сами. Бог ни води в правилната посока и затова трябва да Го молим да ни даде силата да Го следваме. Ние зависим изцяло от Бог за всяка стъпка от пътя. Както пише Павел: „Защото Бог е, Който, според благоволението Си, действа във вас да желаете това, и да го изработвате.“ (ст. 13).

Павел пише писмото си до Филипяните от затвора, където свободата и движението му са твърде ограничени. Ако някой има право да се оплаква, това е Павел в римски затвор, но неговото писмо подчертава важността на радостта дори в най-трудните обстоятелства, което отново изисква избор. Вярата на Павел в Божието провидение остава силна дори при най-обезсърчаващите условия (Филипяни 1:12-14).

В църквата във Филипи има известно напрежение в реалния живот между нейните членове (4:2). Може би знаеш как изглежда това, защото си го виждал в твоята църква. Павел ги призовава да имат „една мисъл“, да стоят „в една и съща любов“ и да бъдат „единодушни и единомислени“ (2:2). Единство на мисълта може да има само ако всеки от нас приеме Христовия ум. Това единство може да бъде постигнато само ако оставим настрана егоистичните амбиции и гордост и смирено считаме другите за по-важни от самите нас (ст. 3). Тези с Христов ум няма да се грижат само за собствените си интереси, но ще вземат предвид интересите на другите (ст. 4). Да имаме Христовия ум означава, че трябва да имаме същото отношение, което Исус е имал, и трябва да се отнасяме към другите по същия начин, по който Той го е правил. Преводът на Библията NIV дава по-дълбоко разбиране, заявявайки съвсем просто: „В отношенията си един с друг имайте същия начин на мислене като Христос Исус“ (ст. 5).

Като наш пример Христос се е отказал от славата Си и се е принизил до самите дълбини на този грешен свят, като станал човек, живеейки като слуга и умирайки като обвинен престъпник на кръста (ст. 6-8). Исус е върховният пример за любов и смирение. Имаме съвършения модел в Христос. Предизвикателството за теб и мен днес е да имаме смиреното мислене на Христос и да се отнасяме един към друг с любезност и уважение, като се ценим един друг така, както Бог ни цени.

`Как би се променило твоето мислене, ако имаше повече от Христовия начин на мислене?`

`Как биха изглеждали взаимоотношенията ти, ако имаше повече от Христовото мислене?`