---
title:  Църквите във Филипи и Колоса
date:   01/01/2026
---

`Прочетете Филипяни 1:1-3 и Колосяни 1:1,2. Как са описани църквите във Филипи и Колоса и каква значимост има това описание?`

Типичният поздрав на Павел в неговите послания включва обръщение към християните на тези места като към „светии“; тоест чрез кръщението те са отделени като Божи специален народ точно както народът на Израил, чрез практиката на обрязването (Изход 19:5,6; срв. 1 Петър 2:9,10), е бил отделен като „свят народ“. (Това няма абсолютно нищо общо с практиката на Римокатолическата църква да канонизира хората като „светци“.)

Интересен е и паралелът между поздравите в тези две послания. Павел говори за „епископите и дякони“ (Филипяни 1:1) във Филипи и за „верни братя в Христос“ (Колосяни 1:2) в Колоса. Когато Новият Завет говори за „верни братя“, те имат специфично служение в църквата (вж. Ефесяни 6:21; Колосяни 4:7; 1 Петър 5:12). И така, изглежда, че Павел се обръща не само към членовете на църквата, но и към църковните водачи в тези градове. Препратката към длъжности, които са по-конкретно описани на други места (например в 1 Тимотей 3:1-12; Тит 1:5-9), свидетелства за съществуването и значението на организацията в най-ранния период на църквата.

Обучението на съработници като Тимотей и Епафрас и осигуряването на ръководство на местните църкви е приоритет за Павел и допълва неговите евангелизационни усилия. С други думи, има стратегически подход както към евангелизирането, така и към задържането на последователите. Нашите адвентни пионери са следвали новозаветния модел на църковна организация, както показват много статии в „Ревю енд Хералд“ от 1850-те години. Всъщност Джеймс Уайт казва: „Божественият ред на Новия Завет е достатъчен за организирането на църквата на Христос. Ако е било необходимо повече, щеше да е дадено чрез вдъхновение“ („Евангелски ред“, Адвент Ревю енд Сабът Хералд, 6 декември 1853 г., стр. 173). Много преди Павел да пише до тези църкви, апостолите вече са започнали да определят служители за църквата в Йерусалим (вж. Деяния 6:1-6; Деяния 11:30), а „Организацията на църквата в Йерусалим трябваше да служи като модел на църквите по други места, където вестителите на истината щяха да спечелят обърналите се към евангелието“ (Уайт, Е. Деяния на апостолите. Стр. 91 – англ.изд.).

Добре известно е, че Павел е използвал литературни помощници по време на съчиняване на посланията си. На други места Тимотей е посочен като съизпращач (вж. напр. 2 Коринтяни 1:1; Филимон 1). Фактът, че Павел по-нататък използва „аз“ вместо „ние“, показва, че авторитетът му също стои зад тези послания.