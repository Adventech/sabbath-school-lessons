---
title:  Преследвани, но не забравени
date:   27/12/2025
---

### За изучаване през седмицата

Ефесяни 3:1,2; 2 Коринтяни 4:7-12; Деяния 9:16; Филимон 15,16; Колосяни 4:9; Филипяни 1:1-3; Колосяни 1:1,2.

> <p>Стих за запаметяване</p>
> „Радвайте се всякога в Господа! Пак казвам: Радвайте се!“ (Филипяни 4:4).

Адвентен пастор, хвърлен в затвора по фалшиви обвинения, прекарал близо две години зад решетките. Макар и в началото силно объркан, той осъзнал, че затворът е повереното му от Бога мисионско поле. Когато другите затворници научили, че е пастор, го помолили да им проповядва. Той го направил и раздавал литература. Дори кръщавал затворници и провеждал светопричастни служби. „Понякога – признал той – беше трудно да се служи в затвора, но имаше и радост особено когато видиш как молитвите ти са чути и животът на хората се променя.“

Павел пише „Филипяни“ и „Колосяни“ от затвора (вж. Филипяни 1:7; Колосяни 4:3). Всъщност в самия град Филипи, след несправедливото обвинение срещу Павел и Сила, тъмничарят „стегна добре краката им в клада“ (Деяния 16:24). В полунощ те „се молеха с химни на Бога, а затворниците ги слушаха“ (Деяния 16:25). Наистина те знаят как да „се радват всякога“.

Тази седмица ще разгледаме обстоятелствата, с които се сблъсква Павел. Той вижда по-голямата цел на случващото се с него и може би ние можем да се поучим от него, когато – както неизбежно се случва – се сблъскаме със собствените си изпитания.