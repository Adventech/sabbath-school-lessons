---
title:  Разширено изучаване
date:   02/01/2026
---

„Бог ви е избрал за спасение чрез освещение на духа и вяра в истината. Затова стойте твърдо (...) Ако служите вярно на Бога, ще срещнете предразсъдъци и противопоставяне; но не се дразнете, когато страдате несправедливо. Не отмъщавайте. Дръжте здраво своята почтеност в Исус Христос. Обърнете лицето си като кремък към небето. Нека другите говорят собствените си думи и следват собствения си начин на действие; от вас зависи да продължите в кротостта и смирението на Христос. Вършете делото си с непоколебима цел, с чистота на сърцето, с цялата си мощ и сила, облегнати на Божията ръка. Може никога да не узнаете истинското и възвишено естество на вашето дело. Стойността на вашето същество можете да измерите само с живота, даден, за да ви спаси (...)

За всяка душа, която израства в Христос, ще има времена на сериозна и продължителна борба; защото силите на тъмнината са решени да се противопоставят на пътя на напредъка. Но когато се обръщаме към Христовия кръст за благодат, не можем да се провалим. Обещанието на Изкупителя е: „Никак няма да те оставя и никак няма да те забравя“. „Аз съм с вас през всички дни до свършека на света“ (Уайт, Е. Младежки наставник, 9 ноември 1899 г.)

**Въпроси за разискване:**

`Павел няколко пъти е хвърлян в затвора, винаги несправедливо. Как реагирате, когато се отнесат към вас несправедливо? Какви библейски обещания бихте могли да предложите за такива моменти?`

`Тертулиан, един от ранните църковни водачи, казва относно преследването на християните: „Колкото по-често биваме покосявани от вас, толкова повече се увеличаваме; кръвта на християните е семе“ (Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55). В същото време преследването на някои места и в дадени периоди значително е възпрепятствало делото на църквата. По какви начини можем да подкрепим онези, които са преследвани заради вярата си?`

`Помислете върху стиха за запаметяване за тази седмица в светлината на трудностите, които е претърпял Павел. „Радвайте се винаги“? Какво означава това? Как се очаква да го правим? Някой, когото обичате, е болен или умира. Губите работата си. Изпитвате силна физическа болка. Може би ключът към разбирането на това е да се запитаме: „На какво да се радваме винаги?“. Тоест, независимо от ситуацията, на какво винаги можем да се радваме?`

Тази събота, 03.01.2026 г., ще се молим за църкви „Белослав“ и „Берковица“.