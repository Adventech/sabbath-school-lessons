---
title:  Павел, затворник за Исус Христос
date:   28/12/2025
---

Посланията към филипяните и колосяните се наричат „затворнически“, защото са написани, докато Павел е бил в затвора (останалите са „Ефесяни“ и „Филимон“). Повечето коментатори смятат, че са били написани, докато Павел е бил в Рим, около 60 – 62 г.сл.Хр. (вж. Деяния 28:16).

`Прочетете Ефесяни 3:1 и Филимон 1. Какво е значението на начина, по който Павел описва своя затвор?`

Апостолът е отдал живота си в служене на Исус Христос. Ако това служене включва да бъде затворник, той е готов да го понесе. Павел се описва като „посланик в окови“ (Ефесяни 6:20). Отправял се е на мисионски пътувания, като е основавал църкви и е обучавал работници за Господа. Може би се е питал: „Защо съм тук, когато мога да направя много повече без тези окови?“. Павел е хвърлен в затвора отново по-късно, когато написва „Второто послание към Тимотей“. Така че поне пет книги от Новия Завет са написани, докато той е бил в затвора.

В никое от затворническите послания Павел не споменава точно къде е бил затворен; затова някои предполагат, че става дума или за Ефес, или за Кесария. Но няма библейски доказателства, че Павел някога се е намирал в затвора в Ефес. Кесария може да изглежда по-вероятна възможност, само че в онзи момент не ни е известно да е имало очевидна заплаха за живота му. Определено обаче съществува такава заплаха по времето, когато е написано „Посланието към филипяните“ (вж. Филипяни 1:20; Филипяни 2:17).

Това Послание предоставя някои други улики за това къде се е намирал Павел по време на затворническия си престой. Първо, там има претория. Това може да се отнася до официалната резиденция на провинциален управител, като тази в Йерусалим, където Исус е разпитван от Пилат (Матей 27:27; Йоан 18:33), или в Кесария, където Павел е бил затворен (Деяния 23:35). Но апостолът ясно използва този термин не по отношение на място, а по отношение на хора. Той казва, че „цялата претория“ се е запознала с евангелието (Филипяни 1:13). В Рим това са елитни войници, около 9000, които защитават императора и охраняват затворниците му.

Павел също изпраща поздрави от вярващите в „дома на Цезаря“ (Филипяни 4:22). Това загатва, че е бил затворник именно в Рим и е поддържал връзка с онези, които са служели в императорския дом.

`Как да се научим да извличаме най-доброто от всяка трудна ситуация, в която се окажем? Защо невинаги е лесно?`