---
title:  Павел и Колоса
date:   31/12/2025
---

Нямаме сведения Павел някога да е посещавал Колоса, което отново ни разкрива някои неща за ефективността на неговата евангелизационна стратегия. Първо, Епафрас, жител на Колоса (Колосяни 4:12), е човекът, който е донесъл евангелието в този град (Колосяни 1:7). Но как се е обърнал във вярата? Най-вероятно това е станало в средата на 50-те години, когато Павел се е намирал в близкия Ефес и „всички, които живееха в Азия, и юдеи, и гърци, чуха Господнето учение“ (Деяния 19:10; срв. Деяния 20:31).

Книгата „Откровение“ свидетелства колко нашироко се е разпространило евангелието в тази област (Откровение 1:4). Най-правдоподобното обяснение за такъв успех, включително разпространението му в Колоса, е в резултат от работата на обърнатите във вярата от Павел, които за първи път са чули посланието в Ефес, най-важния град в Мала Азия и голямо пристанище. Епафрас е чул проповедите на Павел в Ефес и ставайки един от неговите сътрудници, той е отнесъл евангелието обратно в родния си град Колоса.

Самият град, разположен на около 15 километра югоизточно от Лаодикия, едва сега е разкопан от археолозите, така че знаем по-малко за него в сравнение с по-известните градове в региона. Известно ни е обаче, че е имал значително еврейско население, като „в тази област на Фригия са живели почти десет хиляди евреи“ (Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), vol. 10, p. 3). Монетите, сечени в Колоса, показват, че хората там, както и в много римски градове, са се покланяли на различни божества. Езическите практики и силните културни влияния очевидно са изправили християните в града пред огромни предизвикателства не само при евангелизирането, но и просто в това да останат верни на чистата вяра на евангелието. Друг виден християнин в Колоса е Филимон, който може би се е обърнал във вярата приблизително по същото време като Епафрас.

`Прочетете Филимон 15,16. Вижте също Колосяни 4:9. Какъв подход Павел нежно насърчава Филимон да следва спрямо Онисим?`

Въпреки че римският закон изисква Павел да върне Онисим на Филимон, апостолът апелира към сърцето и съвестта на Филимон като събрат във вярата и го подканва да се отнася към Онисим не като към роб, а като към свой брат (Филимон 16).

`Колкото и да ненавиждаме идеята за робство под каквато и да било форма и да ни се иска Павел да беше осъдил тази практика, как да се примирим с казаното от него тук? (Колко интересно, че по време на робството в Америка Елън Уайт специално е казала на адвентистите да се противопоставят на закона, който е нареждал на хората да връщат избягалите роби.)`