---
title:  Да застанем съвършени и уверени
date:   24/03/2026
---

Много книги са написани за целеустремения живот и целеустремената църква. Макар че „целеустремен“ може да не е съвсем правилен термин, ясното „съсредоточаване върху целта“ е жизненоважно за осъществяването на всяко смислено начинание. Животът и служението на Павел, както и тези на неговите съслужители и другите апостоли, илюстрират това съсредоточаване (вж. Филипяни 3:13,14). Резултатите говорят сами за себе си – евангелието се разпространява бързо в цялата Римска империя и отвъд нея (Колосяни 1:23). Същата целеустременост е необходима и днес.

`Прочетете Колосяни 4:12,13. Каква цел е описана и как трябва да бъде постигната?`

Както споменахме в по-ранен урок, Епафрас вероятно е изиграл важна роля в разпространението на евангелието в Колоса и близките градове Лаодикия и Хиераполис (вж. Урок 1). Неговите поздрави и молитви за тези църкви несъмнено са били силно насърчителни за вярващите там. Молитвите на Епафрас имат ясен фокус – колосяните да стоят „съвършени и напълно уверени във всичко, което е Божията воля“ (Колосяни 4:12). Нека разгледаме по-внимателно богатите компоненти на тази молитва.

_Стоя._ Думата означава да стоим твърдо и непоклатимо, което е възможно само когато сме „основани и твърди във вярата“ и уверени в истината на евангелието (Колосяни 1:23). Същата дума е използвана няколко пъти от Павел по отношение на битката срещу „хитростите на дявола“ (Ефесяни 6:11) и устояването на силите на тъмнината чрез Божествена сила, като се облечем в „цялото Божие всеоръжие“ (Ефесяни 6:10-18; срв. 2 Тимотей 2:19).

_Съвършен._ Думата говори за съвършенството на характера, което намира своя върховен израз в жертвоготовната любов (Матей 5:44,48) от страна на онези, които никога няма да твърдят, че са го „постигнали“ (Филипяни 3:12-15).

_Уверен._ Тази силна дума означава напълно задоволен или доведен до пълна мярка. Използва се за това как Авраам е „уверен“, че Бог ще направи това, което е обещал, макар и невъзможно по човешки (Римляни 4:21), и как Павел е укрепен от Господа, така че „за да се прогласи напълно посланието“ чрез него (2 Тимотей 4:17).

_Божията воля._ В оригинала е употребена всеобхватната дума „цялата“. Самият Павел се моли колосяните да бъдат изпълнени с познание за Божията воля, „за да постъпвате достойно за Господа, да Му бъдете угодни във всичко“ (Колосяни 1:9,10) чрез „Неговата славна мощ“ (Колосяни 1:11).