---
title:  Уроци по мисиониране
date:   22/03/2026
---

Научаваме много от Павел за разпространението на евангелието. Пътуванията му покриват приблизително 13 400 мили (почти 21 600 км). Това е удивително, тъй като голяма част от тях е изминал пеша, а част от времето е бил и в затвора.

Прекарва значително време в центрове на търговията, като Коринт и Ефес, откъдето вестта може да се разпространява до градовете във вътрешността на страната. Освен това се връща в църквите, които е основал, за да укрепи и насърчи новите вярващи там. Когато не може да посещава църквите лично, им изпраща писма. По този начин вярващите знаят, че не ги е забравил и е загрижен за тях.

`Прочетете Колосяни 4:7-9; срв. с Ефесяни 6:21. Как е описан Тихик и какви причини посочва Павел, за да изпрати него и Онисим в Колоса?`

Някои неща е най-добре да се съобщават устно, а не писмено. Би било интересно да се знае какви новини са предали двамата мъже на колосяните. Съдейки по намерението на Павел тези неща да ги „утешат“ (Колосяни 4:7-9), вероятно са включвали подробности за обстоятелствата на Павел в затвора. Във всеки случай, подобна комуникация е важна и като средство за поддържане на личните връзки, които свързват вярващите.

Тихик, чието име означава „щастлив“, очевидно е бил доверен пратеник. Описан като „верен служител“ и „съслужител“, той е един от двамата мъже от Азия, избрани от Павел (Деяния 20:4), за да го придружат в пътуването му със събраните дарения за нуждаещите се вярващи в Йерусалим. Той е с Павел и по време на втория му затворнически период в Рим, откъдето е изпратен в Ефес, за да подсили делото там (2 Тимотей 4:12). Павел обмисля и да го изпрати при Тит в Крит (Тит 3:12). Придружава го Онисим, когото Павел е обърнал във вярата в Рим (вж. Урок 1) и го описва като „верен“.

Изглежда, Павел иска да знае и за обстоятелствата на вярващите в Колоса. Няма да е трудно да му изпратят отговор чрез някого, ако не чрез самия Тихик. Това е друг начин, по който апостолът изразява любовта и загрижеността си за вярващите там, въпреки че не е посещавал църквата лично, и още ги укрепява във вярата, за да могат да достигнат други.

`Как тези лични неща в писмата на Павел не само показват неговата човечност, но и в известен смисъл потвърждават валидността на неговото служение?`