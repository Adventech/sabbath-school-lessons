---
title:  Разказ
date:   27/03/2026
---

### Една открадната Библия основава църква

_От Дейвид Флетчър_

През 2021 г. в Папуа Нова Гвинея между пет села избухнали племенни боеве. Много къщи били опожарени, а в едно от селата, Кемефа, имущество било плячкосано. Най-малко 16 души били убити. Във вихъра на конфликта някакъв боец влязъл в Църквата на адвентистите от седмия ден в Кемефа и откраднал една Библия. Боецът, Абуни Ане, занесъл книгата в родното си село Ореге.

След края на сблъсъците Абуни започнал да чете откраднатата Библия. Докато четял, сърцето му било трогнато. Минали няколко месеца и адвентен пастор посетил селото на Абуни. Абуни донесъл откраднатата Библия и обяснил на пастора Дикс Нехеза какво се било случило. Изразявайки угризенията на съвестта си, той казал, че иска да се покае и да посвети живота си на Бога.

Пасторът и Абуни основали домашна църква в Ореге и скоро Абуни решил да се кръсти.

При своето кръщение той споделил историята си с присъстващите членове на църквата в Кемефа, откъдето бил откраднал Библията. Поискал прошка и предал Библията на старейшината на църквата.

Говорейки от името на църквата, старейшината простил на Абуни и го помолил да запази Библията. Също така подарил на Абуни църковна песнарка. Старейшината го насърчил да продължава да чете Библията, да пее в прослава на Бога и да основе църква в Ореге.

Абуни веднага запретнал ръкави. На следващия ден той и двама приятели отишли в гъстия храсталак, за да съберат дървен материал за полупостоянна църковна сграда. Пастор Нехеза донесъл дърводелски инструменти. В този ден в Ореге била основана църковна група с трима членове.

Оттогава църквата е нараснала на 18 членове, включително осем души, които са били кръстени по време на евангелизационните събрания „Папуа Нова Гвинея за Христос“ през 2024 г.

Пастор Нехеза е изумен, че племенните боеве и открадната Библия са довели до основаването на църква. Той казва, че първата сграда сега е твърде малка и че има планове за построяване на по-голямо, постоянно здание.

Вашите седмични мисионски дарения подкрепят основаването на църкви в Папуа Нова Гвинея и по света. Дарението за 13-та събота това тримесечие ще отиде в Южнотихоокеанската дивизия, чиято територия включва Папуа Нова Гвинея. Благодарим за щедрото ви дарение тази събота!