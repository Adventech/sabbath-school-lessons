---
title:  Устояване в цялата Божия воля
date:   21/03/2026
---

### За изучаване през седмицата

Колосяни 4:7-18; Ефесяни 6:21; Деяния 15:36-40; 2 Тимотей 4:10; 2 Петър 3:10-14; Исая 60:1-3.

> <p>Стих за запаметяване</p>
> „За всичко благодарете, защото това е Божията воля за вас в Христос Исус“ (1 Солунци 5:18).

Тази последна част от „Колосяни“ разкрива по-широката мрежа от сътрудници на Павел. „Деяния на апостолите“ показва как той обединява усилията си първо с Варнава, след това със Сила, а после прави общ преглед на трите му мисионерски пътувания.

През тази седмица ще разгледаме мисионската стратегия на Павел, която включва много ефективно използване на времето и ресурсите за достигане до основните центрове на Римската империя, както и обучение на обещаващи миряни, за да достигнат до градовете и селата, които Павел не би могъл да посети, като Колоса, Лаодикия и Хиераполис.

Чрез лични посещения по време на пътуванията си и особено като затворник, чрез посланията си Павел постоянно осъществява връзка между хора и църкви. Той осъзнава, че успехът на евангелската мисия зависи от съвместната работа на всички – еврейски и езически християни; мъже и жени; хора като Тихик, Аристарх, Юст, Епафрас, Лука и Нимфан.

Интересно е, че чуваме и за писмо, което той е написал до Лаодикия, което не е било запазено до нас. Павел концентрира много думи в тези последни стихове, включително личен призив към човек на име Архип. Той прави всичко възможно, за да укрепи църквите, докато все още е в състояние да го прави.