---
title:  Разширено изучаване
date:   27/03/2026
---

„Душата, отдала се на Христос, става Негова крепост, която Той защитава в един разбунтувал се свят. Желанието Му е там да не се признава друг авторитет освен Неговият. Всяка душа, пазена по този начин от небесните пратеници, е недостъпна за атаките на Сатана. Ако не се поставим под ръководството на Христос, ще бъдем завладени от Лукавия. Неизбежно е да сме под контрола на една от двете големи сили, които се борят за господство над света. Не е необходимо преднамерено да си избираме дали да служим в царството на тъмнината, за да влезем в територията му. Достатъчно е само да пренебрегнем съюзяването си с царството на светлината. Ако не си сътрудничим с небесните посредници, Сатана ще завладее сърцето и ще го направи свое убежище. Единствената защита срещу злото е Христос да се всели в сърцето чрез вяра в Неговата правда. Ако нямаме жива връзка с Бога, ние никога не ще можем да устоим на нездравото влияние на себелюбието, самодоволството и изкушението да съгрешаваме. Възможно е да изоставим множество лоши навици, за известно време да се разделим със Сатана, но без жива връзка с Бога, създадена чрез ежеминутно лично себепредаване, ще бъдем победени. Без да познаваме Христос лично и без да общуваме с Него постоянно, оставаме на милостта на противника и накрая ще се подчиним на волята му“ (Уайт, Е. Копнежът на вековете. Стр. 324 – англ. изд.).

**Въпроси за разискване:**

`Разгледайте цитата от Елън Уайт по-горе. Да, има само две страни във великата борба и освен ако съзнателно не изберем Христос, ние сме на страната на Сатана (Лука 11:23). Колкото и да ни притеснява тази идея, Бог не е длъжен да се съобразява дали Неговите истини не ни поставят в неловко положение. Какво ви разкрива тази реалност относно значението на предаването на нашата воля на Христос?`

`Прочетете Откровение 14:14-16. Ранният дъжд на Петдесятница позволява на евангелското семе да покълне и да расте, докато късният дъжд подготвя земята за последната жътва. Каква е връзката на Откровение 14:12 с тази перспектива?`

`Кои са различните начини, по които ние, църквата като цяло и отделните вярващи, биваме повлияни от културата и света около нас? Как можем да бъдем защитени от негативните влияния на света, които винаги са били проблем за Божия народ във всяка епоха?`

Тази събота, 28.03.2026 г., ще се молим за църкви „Долни Цибър“ и „Долни Чифлик“.