---
title:  Църковна свързаност
date:   23/03/2026
---

В свят, свързан чрез интернет, социални медии и безброй устройства, е трудно да си представим предизвикателството, пред което се е изправял Павел, помагайки на църквите да се чувстват част от нещо по-голямо от собствените си местни събрания.

`Прочетете Колосяни 4:10,11. Освен чрез изпращане на новини напред-назад с помощта на пратеници (Колосяни 4:7-9), по какви други начини Павел насърчава свързаността? С оглед на някои от проблемите, които той разглежда в това Послание, каква вест може да бъде предадена чрез тези поздрави?`

С помощта на поздравите Павел създава и подпомага връзката между вярващите събратя. Тук научаваме, че Марк е братовчед на Варнава [в бълг. преводи – племенник, б.пр.]. По този начин Павел проправя пътя за вероятното посещение на Марк в Колоса. Аристарх е описан буквално като затворен заедно с Павел. И двамата са войници с „Божието всеоръжие“ (Ефесяни 6:10,11), борещи се да освободят пленниците на Сатана за служене в Божието царство (вж. 2 Тимотей 2:1-4). Исус/Юст (еврейски и римски имена, които звучат много сходно на гръцки, като Савел/Павел) също им е препоръчан като надежден съработник в евангелието.

Павел подчертава, че Аристарх, Марк и Юст са еврейски вярващи („от обрязаните“). След това продължава, като споменава трима езичници: Епафрас, Лука и Димас (Колосяни 4:12-14). Изключително важно е, че независимо от известното напрежение в църквата между евреи и езичници, тези сътрудници са способни да работят ефективно заедно, обединено и хармонично. Като казва „единствените“, Павел сякаш внушава известно разочарование, че повече еврейски християни не са го подкрепили в страданията му. Все пак е важно, че по това време Йоан Марк, който няколко години по-рано е изоставил Павел и Варнава по време на първото им мисионско пътуване (Деяния 13:13), се оказва не само лоялен, но и „утеха“ за Павел (Деяния 15:36-40).

Заплахите за единството не са нещо ново. През последните години Адвентната църква претърпя дълбоки промени, докато се разпространява по целия свят, и определени сили подкопаваха нейното единство. Този натиск върху единството може да се усети на всяко ниво в църквата.

`Как можете вие, във вашата местна църква, да работите за потушаване на влиянията, които заплашват нашето единство? Какви са тези напрежения на местно ниво и какво може да се направи по въпроса?`