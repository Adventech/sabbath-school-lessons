---
title:  Небесно мислене
date:   08/03/2026
---

`Прочетете Колосяни 3:1-4. Какво условие посочва Павел, за да имаме небесно мислене? Какво според вас означава това?`

От планинския връх можете да наблюдавате обширния пейзаж наоколо. От незапомнени времена планините са били посещавани от онези, които търсят по-близко преживяване с Бога (вж. Псалми 121:1,2). Дори създадени от човека планини, наречени зикурати, са били построени от езичниците с подобна цел – да се срещат с боговете. Интересно е, че град Ур, който Аврам е бил призован да напусне, е имал много голям зикурат, видим от километри разстояние. Но промяната на височината никога сама по себе си няма да доближи някого до небето в духовен смисъл. Човешките усилия никога не биха могли да го сторят.

Вместо това само чрез чудото на благодатта, чрез което ние умряхме с Христос и бяхме възкресени с Него (образно представено чрез кръщението [Колосяни 2:12,13]), можем да се доближим до Небето. Обърнете внимание, че от началото на Колосяни, 3 глава многократно се набляга на това, което е горе, тоест което е на небето: „това, което е горе“, „където седи Христос“, „горното“, „с Христос в Бога“, „с Него в слава“ (Колосяни 3:1-4).

Вярно е, че в християнския живот има много неща, които не се поддават на обяснение. Как може човек наистина да „умре“ и да „възкръсне“, когато на пръв поглед той си е същият човек и няма подобно преживяване на живот и смърт? Има много неща, които нямат смисъл за естествения ум, неповлиян от Светия Дух. Но за тези, които са с духовно мислене, защото са получили новото обещано от Бога сърце, смъртта за греха и възкресението с Христос са истински реалности. Както потвърждава духовната песен: „Питаш ме откъде знам, че Той е жив? Той живее в сърцето ми“.

Въпреки това Павел дава тези заповеди, защото подобен духовен живот трябва постоянно да бъде обновяван (вж. 2 Коринтяни 4:16). Наистина може да отпаднем и да се изгубим! И никога не сме в безопасност от изкушението в този живот.

Затова трябва ежедневно да избираме да „търсим това, което е горе“ (Колосяни 3:1). Нашият вечен живот е безопасно „скрит с Христос в Бога“ (Колосяни 3:3), но външният израз на този живот ще бъде всичко друго, но не и скрит.

`Къде са мислите ви: обикновено горе или обикновено долу? Ако е второто, как променяте посоката им?`