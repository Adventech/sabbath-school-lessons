---
title:  Разширено изучаване
date:   13/03/2026
---

„Когато Божият Дух завладее ума и сърцето, в обърнатата във вярата душа бликва нова песен, защото човек осъзнава, че в неговата опитност е изпълнено Божието обещание, че престъплението му е простено и грехът му – покрит. Той се е покаял пред Бога за нарушенията на Божествения закон и е повярвал в Христос, умрял, за да оправдае човека. Оправдан чрез вяра, има мир с Бога чрез нашия Господ Исус Христос (по Римляни 5:1).

Но християнинът, разбирайки това, не трябва доволен да скръсти ръце. Който е решил да влезе в духовното царство, ще открие, че всички сили и страсти на необновеното естество, опрени на силите от царството на тъмнината, са насочени срещу него. Всеки ден трябва да обновява своето посвещение, всеки ден да се бори със злото. Лошите навици, наследствени склонности към зло ще търсят надмощие и срещу тях трябва винаги да бъдем на стража, стремейки се чрез Христовата сила към победа (...)

Силата на един по-висш, по-чист, по-благороден живот – това е голямата ни нужда. Светът заема твърде много нашите мисли, а небесното царство – твърде малко.

В усилията си да достигне Божия идеал за себе си християнинът не бива да се отчайва от нищо. Моралното и духовното съвършенство чрез благодатта и силата на Христос е обещано на всички. Исус е източник на силата, извор на живота (...) Заради нас Той задвижва всемогъщите небесни сили. На всяка стъпка ние се докосваме до живата Му сила“ (Уайт, Е. Деяния на апостолите. Стр. 476 – 478 – англ. изд.).

**Въпроси за разискване:**

`Какъв е вашият личен опит с обещанието, че сте „оправдани чрез вяра“? Как това прекрасно обещание е променило живота ви? Как то е свързано с идеята, че вие също „сте възкръснали с Христос“?`

`Какво означава за вас да имате небесно мислене? По-важно ли е от това да вършите земно добро? Къде е балансът?`

`Помислете за влиянието, което животът ви оказва върху другите. И въпреки че сме склонни да мислим за това в контекста на нашето индивидуално влияние, какво да кажем за нашето влияние като църква? Как вашата местна църква влияе на местната общност?`

`Прочетете Колосяни 3:11. Какво би следвало да ни говори това за единството, което трябва да имаме в Христос?`

Тази събота, 14.03.2026 г., ще се молим за църкви „Доктор Йосифово“ и „Джулюница“.