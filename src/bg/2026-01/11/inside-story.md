---
title:  Разказ
date:   13/03/2026
---

### Изправен пред ултиматум

В съботата, в която Рене избрал да отиде на църква, вместо в офиса, той се върнал в сградата, където живеел и работел, след залез слънце. Един колега му подал писмо от шефа. Бил уволнен.

Рене бил шокиран. Не знаел какво ще се случи по-нататък. Като чужденец, работещ в страна, враждебно настроена към християнството, той се питал дали би могъл да устои твърдо за Бога, ако бъде изпратен в затвора или изправен пред смърт. Помолил се: „Господи, време ли е да се прибера у дома във Филипините? Ако искаш да умра тук, нямам нищо против. Много хора знаят, че се боря за вярата си“.

Рано на следващата сутрин отишъл в офиса и изпратил имейл на шефа си. „Уважавам те“, написал той. „Ти си мой приятел и по-голям брат. Знам, че когато дойдеш в офиса, трябва да обсъдим проблемите, които съм причинил.“

Същата вечер шефът му отишъл на работа. Изглеждал разстроен. Рене се помолил: „Моля Те, помогни. Нека шефът ми се успокои. Но ако е Твоята воля да умра, приемам я“.

Тогава шефът повикал Рене. Рене се опитал да се изправи, но не можал. Коленете му не го държали. Чувствал се така, сякаш умира. С всички сили се надигнал от стола си и тръгнал тромаво, прегърбен, към кабинета на шефа си. Докато вдигал ръка, за да почука на вратата, чул един глас да му прошепва: „Не се страхувай. Аз съм истинският Бог. Верен съм на обещанията Си“.

Миг по-късно той отворил вратата и видял строгото лице на своя шеф. Когато влязъл, гласът прошепнал два пъти: „Аз съм истинският Бог. Верен съм на обещанията Си“. С всяко повторение гласът ставал все по-силен.

Шефът подал два листа хартия на Рене и казал: „Избери единия“. Щом Рене изразил недоумението си, шефът му обяснил: „Единият е трудов договор. Другият е самолетен билет“. Облекчен, Рене се помолил тихо: „Благодаря Ти, Господи, не е затвор“. Той избрал самолетния билет.

Но шефът казал: „Първо прочети договора“.

Рене видял, че заплатата му би се удвоила, ако работи един час в събота. Отново избрал билета. Докато се чудел как ще го плати, пак чул гласа, който казвал: „Аз съм истинският Бог. Верен съм на обещанията Си“.

Рене се върнал у дома във Филипините. В самолета се помолил: „Ти казваш: „Аз съм истинският Бог. Верен съм на обещанията Си“. Какво е Твоето обещание към мен?“. Гласът прошепнал: „Няма да успееш да похарчиш всичките си пари, преди да си намериш нова работа“.

Рене Тукалдо е главен финансов директор на Движението „1000 мисионери“, чиято централа в Силанг, Филипините, е построена с помощта на дарение от Тринадесета събота през 1996 г. Прочетете края на историята следващата седмица.