---
title:  Обновени в познание
date:   10/03/2026
---

`Прочетете Колосяни 3:6-11. Как Павел продължава този ход на мисли?`

Първите думи на Колосяни 3:8 бележат драматичната и решителната промяна от смърт към живот: „Но сега“. Думата „сега“ на гръцки е недвусмислена. Сега, тоест, тъй като сте възкръснали с Христос и търсите горните неща, настоящият ви живот трябва да покаже ярък контраст с предишния. След като сте умъртвили „природните си части, които действат за земята “ (Колосяни 3:5), „сега отхвърлете и вие всичко това: гняв, ярост, злоба, хулене, срамно говорене с устата си“ (Колосяни 3:8).

Както гневът, така и негодуванието могат да опишат праведния отговор на Бога спрямо греха (споменат вчера), а това важи и за Исус (Марк 3:5, Откровение 6:16). Обаче вярващият е призован да бъде „бърз да слуша, бавен да говори и бавен да се гневи; защото човешкият гняв не върши Божията правда“ (Яков 1:19,20). Злобата желае нещастието на другия. Хуленето е предназначено да клевети. Павел осъжда и езика, който е обиден и неприличен. И накрая, лъжата е забранена (срв. Левит 19:11,18), „понеже сте съблекли стария човек с делата му“ (Колосяни 3:9).

`Какво има предвид Павел под „стария човек“ в контраст с „новия човек“? Вижте Римляни 6:6 и Ефесяни 4:22-24.`

Глаголите, които Павел употребява за тази трансформация от старото към новото, намекват за облекло, сякаш някой е съблякъл стари мръсни дрехи и е облечен в нови бели дрехи (срв. Захария 3:4). Подобно разграничение между старо и ново се прави и по отношение на стария и новия завет, които се характеризират съответно с външната буква на закона и със закона, написан от Духа в сърцето (2 Коринтяни 3:4-18).

Тези метафори описват обръщането във вярата и неговите последици, които Павел нарича „ново творение“ (2 Коринтяни 5:17). Ние сме „се облекли в новия, който се подновява в познание по образа на Този, Който го е създал“ (Колосяни 1:15). Придобиването на познание за Христос чрез Неговото Слово ни преобразява „в същия образ от слава в слава“ (2 Коринтяни 3:18). Това ни поставя над всички етнически, географски и социални граници (Колосяни 3:11), защото сме граждани на едно по-висше царство.