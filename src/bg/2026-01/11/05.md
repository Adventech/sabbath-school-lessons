---
title:  Характерът на новия живот
date:   11/03/2026
---

След като описва лошите навици и негативните качества, които биват премахнати и изоставени, когато дойдем при Христос, Павел продължава с положителното – като преминаването от тъмнината в светлината.

`Прочетете Колосяни 3:12-14. Как са описани вярващите и как според вас това е свързано с качествата, които трябва да „облечем“?`

Също като Израил, призован от Бога да бъде Негов специален народ и да отразява Неговия характер, вярващите в Исус са „Божиите избрани“ (Колосяни 3:12). Не всички обаче живеят според това призвание. Както казва Исус: „Мнозина са призовани, а малцина са избрани“ (Матей 22:14, срв. Матей 24:22,24,31). Препратките на Павел към избраните носят подобно значение (Римляни 8:33; 2 Тимотей 2:10). А и също като Израил, вярващите са „обичани“ от Бога и „святи“ (Второзаконие 7:6-8). Тази привилегия носи със себе си важна отговорност: да „възвестява превъзходствата на Този, Който ви призова от тъмнината в Своята чудесна светлина“ (1 Петър 2:9). И ние правим това чрез начина, по който живеем сега.

Осемте качества, споменати от Павел, са един твърде впечатляващ списък! „Милосърдие, благост, смирение, кротост, дълготърпение. Понасяйте се един друг и един на друг си прощавайте“ и „А над всичко това се облечете в любовта, която свързва всичко в съвършенството“ (Колосяни 3:12-14). Те могат да произтичат само от сърце, обединено с Христос, защото описват Неговия характер и как Той се е отнесъл спрямо нас. Трябва да прощаваме на другите, „както и Господ ви е простил“ (Колосяни 3:13). Любовта „свързва всичко в съвършенството“ (Колосяни 3:14), защото именно Неговата любов към нас ни свързва с Него и ни помага истински да обичаме другите (1 Йоан 4:11,12).

Тези качества влияят на нашите взаимоотношения по два начина. Първо, проявяването на любов, милост, доброта и прощение към другите благославя нас и тях. Удовлетворяващо е да обичаме и благославяме околните. Хората обикновено ни отвръщат с доброта и ние продължаваме да получаваме Божията милост и опрощение (Матей 5:7; Матей 6:14). Второ, което е по-важно, такова отношение прославя Бога и може да насърчи другите да вярват и да следват Исус, защото разкрива силата на божествената благодат. „Никое друго влияние над човешката душа не може да окаже та-кава сила, както влиянието на един самопожертвователен живот. Най-силното доказа-телство в полза на християнството е изпълненият с любов и достоен за любов христи-янин“ (Уайт, Е. По стъпките на великия Лекар. Стр. 470 – англ. изд.).

`Колко добре представяте Исус в начина, по който се отнасяте към другите, особено към тези, които може да не се отнасят любезно с вас?`