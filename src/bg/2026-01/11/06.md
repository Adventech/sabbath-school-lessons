---
title:  Да живеем новия живот
date:   12/03/2026
---

Загрижеността на Павел за мира и хармонията в църквата прозира ясно в последните стихове на Колосяни, 3 глава. Вече разгледахме Божия мир в някои подробности (вж. Урок 7). За разлика от pax Romana (Римският мир), pax Christi не е мир, наложен отвън, а трябва да ни „управлява“ отвътре. Това може да се случи само ако Христос владее положението.

`Прочетете Колосяни 3:16,17. Какво конкретно позволява на Христос да владее положението и каква роля играе музиката във всичко това?`

Езикът е много описателен. Той изобразява как Христовото Слово се вселява в нас. Това се случва, когато четем Библията внимателно, за да слушаме и да се учим от Божията мъдрост. Очевидно, макар гръцкият текст да е донякъде двусмислен, музиката играе важна роля в това да се „учите и увещавате един друг“ (Колосяни 3:16).

Но не просто каква да е музика. Павел използва много специфична терминология както тук, така и в Ефесяни 5:19: „псалми, химни и духовни песни“.

Въпреки че не можем да сме 100 процента сигурни, изглежда, че тук се прави разлика между съществуващата старозаветна колекция от псалми и нарастващата новозаветна колекция от химни. „Духовни песни“ може би е по-общ термин за всяка хвалебствена песен, свързана с духовния живот или с живота на църквата. Текстовете на песните са средство за преподаване на истината и даване на напътствия за това как да живеем новия живот на християни. Много велики химни от последните няколко века съдържат силни, възвисяващи вести на надежда и увереност, така необходими в един свят, който толкова лесно ни дърпа надолу.

Влиянието на музиката е особено въздействащо. Свиренето на Давид на арфа е имало успокояващ ефект върху цар Саул (1 Царе 16:23). Но когато Давид става негов съперник, гневът и негодуванието на Саул нарастват (1 Царе 18:10,11). Клинично доказано е, че спокойната класическа музика понижава тревожността, подобрява мозъчната функция, увеличава релаксацията, помага при болка и подобрява социализацията.

Кой от нас не е виждал със собствените си очи мощното влияние, което музиката, за добро или лошо, може да окаже върху емоциите и мислите ни? Музиката – правилната музика – може да бъде духовно възвисяваща.

`Казва ни се, че каквото и да вършим, „вършете всичко в името на Господ Исус“ (Колосяни 3:17). Можете ли наистина да кажете, че постъпвате така? Ако не, как бихте могли да се промените; тоест какво трябва да спрете да вършите, ако не можете да го вършите в името на Господа?`