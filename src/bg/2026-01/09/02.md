---
title:  Помирени от нечестивите дела
date:   22/02/2026
---

`Прочетете Колосяни 1:21,22. Какво загатва Павел със своето позоваване на отчуждението и превръщането във врагове? И какъв е очакваният краен резултат от Христовата смърт? (Вж. също Ефесяни 5:27.)`

Павел винаги е рисувал мрачна картина на човечеството, поне на човечеството, отделено от праведността на Христос. А днес, почти две хиляди години по-късно, кой би могъл да оспори това мнение? Някой някога е казал, че единствената християнска доктрина, която не е необходимо да се приема чрез вяра, е греховността на човечеството.

Въпреки това, от самата поява на греха Бог е поел инициативата да ни помири със Себе Си, независимо колко сме лоши. Тоест от самото начало Бог е работил за решаването на проблема с греха дори ако решението може да се намери само в Неговата собствена смърт на кръста.

В Едем Той вика към Адам, Неговия шедьовър на творението: „Къде си?“ (Битие 3:9). И днес продължава да търси Своята единствена изгубена овца – нас. Той ни търси един по един. Има съвършен план да ни достигне, като прилага зародиша на евангелското обещание от Битие 3:15, поставяйки вражда между нас и Сатана.

Понякога евангелието е толкова сложно и теоретично, че има малко практическо значение за живота през ХХI век. Но всъщност е твърде ясно и просто.

Евангелието се състои от три части:

Първо, тъй като сме безпомощни да спасим сами себе си, Исус дойде и умря за нашите грехове. (Вж. Римляни 5:6-8.)

Второ, като приемаме Неговата смърт като наша чрез вяра, покаяние и кръщение, биваме оправдани и освободени от осъждането на греха. (Вж. Римляни 5:9-11; Римляни 6:6,7.)

Трето, животът, който живеем сега, е резултат от обединяването ни с Христос, преживяването на Неговата пресътворяваща сила и внедряването на Неговия живот в нас. (Вж. 2 Коринтяни 5:17-21; Галатяни 2:20.)

Това не са непременно отделни стъпки или събития. Те могат да се случат едновременно веднага щом сме готови да приемем Исус в живота си. И могат да се подновяват всеки ден, когато Му се предаваме всяка сутрин. Независимо как всеки един от нас е преживял спасителното дело на Христос в живота си, основата винаги почива върху смъртта на Исус. Именно към това трябва винаги да се връщаме.

`Когато погледнете себе си, характера си и самата си същност, какво ви разкрива гледката за нуждата ви от Кръста?`