---
title:  Силата на евангелието
date:   26/02/2026
---

`Прочетете Колосяни 1:28,29. Върху какво се съсредоточава Павел? Защо според вас думата „всеки“ е употребена три пъти?`

Фокусната точка на проповядването на Павел е Христос и Неговото разпятие (1 Коринтяни 1:23). Според Ефесяни 5:27 целта на Христовата жертва е „да я представи [църквата] на Себе Си църква славна, без петно или бръчка, или друго такова нещо, но да бъде свята и непорочна“. Следователно целта на евангелското проповядване на Павел е да представи „всеки човек съвършен в Христос“ (Колосяни 1:28). Той прави това, като учи и предупреждава – като поучава на различните точки на християнското учение и практика (2 Солунци 2:15; 1 Тимотей 4:11; 1 Тимотей 5:7; Тит 1:9) и предупреждава за последствията от отхвърлянето на евангелието и за опасностите от фалшивите учители (Деяния 20:29-31; Римляни 16:17).

Точно по този начин ние израстваме, за да бъдем зрели християни, като приемаме ученията и се вслушваме в предупрежденията на Писанието. Зрелостта е важна концепция. Родителите на новородено бебе празнуват всеки важен етап – първите думи, прохождането и научаването да чете. Кой родител не би се разтревожил, ако детето му след няколко години все още не може да ходи или да говори? Растежът и развитието са нормални и очаквани. Същото важи и за християнския живот.

Гръцката дума, преведена като „зрял“ (teleios), означава съвършен и без недостатък. Чрез процеса на християнско израстване ние осъзнаваме ясно дълбочината на Божия закон и че неговите изисквания са „твърде широки“ (Псалми 119:96). Разбираме, че той се простира до „помислите и намеренията на сърцето“ (Евреи 4:12).

Но трябва да бъдем внимателни, ето защо в Колосяни 1:28 Павел използва думата „съветваме“. Пътят, който „се вижда прав на човека (…) е пътища към смърт“ (Притчи 14:12). Духовната преценка произтича от воденото от Духа познание на Божието Слово. Лъжливите учения обикновено съдържат известна истина, но или добавят, или отнемат нещо от това, което казва Библията (вж. Исая 8:20). Последното често успява, ако не чрез директно съмнение в онова, което Бог казва, то поне чрез оспорване дали е наистина възможно или приложимо за нашето време. Трябва да бъдем мъдри като змиите, но незлобиви като гълъбите, когато става въпрос за разграничаване на доктриналната истина от грешката.

`Какво според вас означава да бъдете „съвършен в Христос“ (Колосяни 1:28)? Как разбирането на това, което Исус постигна за нас на кръста, помага да разберем какво означава да бъдем „съвършени в Христос“?`