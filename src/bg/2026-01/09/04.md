---
title:  Божият вечен план
date:   24/02/2026
---

`Прочетете Колосяни 1:24,25. Какво каза Павел относно своите страдания заради Христос?`

Въпреки че Павел е писал „Посланието към колосяните“, докато се е намирал под домашен арест в Рим, може би най-голямото му страдание произтича от това, че не може да работи интензивно от място на място и от къща на къща, както го е правил преди (Деяния 20:20). Тези страдания (или изпитания), за които Христос е предупредил (Матей 24:9; Йоан 16:33), „не заслужават да се сравнят със славата, която има да се открие за нас“ (Римляни 8:18). Това е по-голямата картина. Както пише на християните във Филипи, така и сега пред колосяните той се радва за страданията си, които са в тяхна полза (Колосяни 1:24).

Павел може да е в затвора, но „Божието слово не се връзва“ (2 Тимотей 2:9). Докато се намира в този затвор, той пише и „Филипяни“, „Ефесяни“ и „Филимон“. След освобождаването му Бог го вдъхновява да напише важните съвети, съдържащи се в „1 Тимотей“ и „Тит“. След това, по време на последното му хвърляне в римски затвор, той пише „2 Тимотей“. Накратко, тези последни години предоставят на апостола възможността да напише значителна част от Новия Завет, която вероятно включва и „Посланието към евреите“.

Вечният Божи план е предвидил всичко това, че и много повече. Гръцката дума, която Павел употребява в Колосяни 1:25, обикновено превеждана като „наредба“, е oikonomia. Използвана в ограничен смисъл (както например в 1 Тимотей 1:4), тя е свързана с „Божия начин за уреждане на нещата“ (Luke Timothy Johnson, The First and Second Letters to Timothy (New York: Doubleday, 2001), p. 164). Това би включвало апостолството на Павел. Но в по-широк смисъл включва всичко, което Бог е предвидил в спасителния план. Служението на Павел, на другите апостоли и дори на пророците от Стария Завет (Ефесяни 2:20; Ефесяни 3:5), включително на Мойсей, е било предназначено „да изпълни Божието слово“ (Колосяни 1:25, Синодален превод), всичко това във връзка със същия божествен план.

Въпреки че ще разгледаме по-подробно тази тема в частта за утре, е полезно в този момент да отбележим, че Павел гледа на служението си само като на скромна част от много по-голям, дългосрочен божествен план, започнал да се изпълнява „от създанието на света“ (Матей 13:35; Ефесяни 1:4).

`Помислете за собствения си живот. Как решенията, които вземате (големи или малки), биха могли да се впишат в по-големия Божи план? Можем ли наистина да знаем дали едно решение е всъщност „малко“? Как би могло да има по-големи последици, които ще станат явни едва по-късно?`