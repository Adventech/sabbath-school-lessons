---
title:  Ако продължите във вярата
date:   23/02/2026
---

`Прочетете Колосяни 1:23. Какво според вас има предвид Павел под „основани и твърди“ във вярата? (Вж. също Колосяни 2:5 и Ефесяни 3:17.)`

В гръцкия език има четири различни вида твърдения „ако“, всяко с различни нюанси. Това, с което започва Колосяни 1:23, предполага, че условието е изпълнено. Тоест Павел насърчава колосяните с мисълта, че наистина ще продължат във вярата. Както малко след това посочва апостолът, той вече е видял доказателства за тяхната вяра и непоколебимост (Колосяни 2:5). Въпреки всичко тяхната надежда все още е обусловена от това да вървят упорито по пътя на вярата, по който са тръгнали.

Тази идея за устояването се корени в гръцката дума, преведена като „оставам“ (Колосяни 1:23). Тя се използва за книжниците и фарисеите, които продължават да изискват от Исус отговор какво трябва да се направи с жената, хваната в прелюбодеяние (Йоан 8:7); също и за Петър, който продължава да хлопа на вратата, след като Рода разпознава гласа му, но я оставя заключена и се втурва вътре, за да каже на другите (Деяния 12:16). Използва се и от Павел, който насърчава Тимотей да остане верен на доктриналните и практическите наставления, които му е дал (1 Тимотей 4:16). Значението му тук е подобно, с изключение на това, че се прилага за вярващите като цяло.

Както ще видим в урока за следващата седмица, Павел е загрижен, че колосяните може да се стремят към човешки пътища за спасение, вместо да се държат здраво за надеждата, предлагана от евангелието (вж. например Колосяни 2:8,20-22). Думата „основан“ се отнася за това да сте положили солидна основа от вяра и любов, базирана на Божието Слово (вж. Матей 7:25; Ефесяни 2:20; Ефесяни 3:17).

С тази идея е свързана гръцката дума, преведена като „твърд“, говореща за неподвижна структура и в по-широк смисъл, за християнин, който никой не може да „помръдне от надеждата“ на евангелието (Колосяни 1:23). Същата дума е употребена в 1 Коринтяни 15:58: „бъдете твърди, непоколебими и преизобилвайте винаги в Господнето дело, понеже знаете, че в Господа трудът ви не е напразен“.

Противно на общоприетото учение „веднъж спасен, завинаги спасен“, Павел казва нещо съвсем различно.

`Какъв е вашият опит относно значението на продължителното упражняване на вярата? Тоест защо винаги трябва съзнателно да избирате да го правите? Какво ще се случи, ако не го направите?`