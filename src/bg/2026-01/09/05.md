---
title:  Тайната на Бога – разкрита
date:   25/02/2026
---

`Прочетете Колосяни 1:26,27. Павел два пъти говори за „тайната“. Каква тайна?`

На друго място Павел говори за „тайната на Бога“, която е вечната Божия цел, „предопределена от Бога преди вековете да ни докарва слава“ (1 Коринтяни 2:7) и разкрита чрез спасителния план. Петър говори за тази истина като за нещо, което пророците са предвидили и в което „и самите ангели желаят да надникнат“ (1 Петър 1:10-12). Тя е била замислена „преди създаването на света“ (1 Петър 1:20) и за нея Бог „е пазел мълчание от вечни времена“ (Римляни 16:25). Но тази тайна се разкрива чрез живота, смъртта и възкресението на Христос (2 Коринтяни 3:14).

**Как следните препратки към тайната на Бога осветляват различни аспекти на спасителни план?**

`Ефесяни 1:7-10`

`Eфесяни 3:3-6`

В крайна сметка „всички неща“ на небето и на земята ще бъдат обединени в пълно единство в Христос. Това е фокусната точка на Христовата молитва в Йоан, 17 глава. Как точно ще се случи това е било тайна, която сега е разкрита чрез евангелието.

Причината Бог да ни обича толкова много, че да даде Исус – безценното съкровище на небето – за нашето спасение, ще бъде предмет на нашето изучаване през цялата вечност. Но ние знаем следното: Христос, „Той умря за всички, за да не живеят вече живите за себе си, но за Този, Който за тях е умрял и възкръснал“ (2 Коринтяни 5:15). В резултат на това всички, които вярват в Христос, както юдеи, така и езичници, споделят по равно Божиите обещания чрез евангелието и са събрани в едно тяло, църквата.

„Христос във вас“ (Колосяни 1:27) се отнася за Христовото пребиваване в сърцето чрез вяра (Ефесяни 3:17; срв. Галатяни 2:20). Това духовно единение с Христос дава възможност на вярващите дори сега „да седим с Него в небесни места“ (Ефесяни 2:6) и да вкусят „силите на бъдещия век“ (Евреи 6:5). Чрез Христовото присъствие в живота ни Той вече започва да ни обединява с небето. Именно евангелието, действащо в сърцата на вярващите, „ни удостои да участваме в наследството на светиите в светлината“ (Колосяни 1:12).