---
title:  Разширено изучаване
date:   30/01/2026
---

„Най-близо до Христос е този човек, който е пил най-много от духа на Неговата себепожертвувателна любов – любов, която „не завижда, не се превъзнася – не търси своето, не се раздразнява, не търси сметка за зло“ (1 Коринтяни 13:4,5) – любов, която подтиква ученика така, както подтикваше нашия Господ да отдава всичко, да живее, да се труди и да се жертва дори до смърт за спасението на човечеството. Този дух се проявяваше в живота на Павел. Той казваше: „Защото за мен да живея е Христос“ – понеже животът му разкриваше пред хората Христос, „а да умра – придобивка“ – придобивка за Христос. Самата смърт щеше да изяви силата на Неговата благодат и да събере души за Него. „Ще възвелича Христос в тялото си – каза той – било чрез живот или чрез смърт“ (Филипяни 1:20,21)“ (Уайт, Е. Копнежът на вековете. Стр. 549 – англ. изд.).

„Не е далеч времето, когато изпитът ще дойде над всяка душа. Белегът на звяра ще бъде налаган над нас. Онези, които стъпка по стъпка са се отдавали на светските изисквания и са се съобразявали със светските обичаи, лесно ще се покорят по-скоро на властите, отколкото да се изложат на присмехи, оскърбления, заплахи за затвор и смърт (…)

Когато множествата от лъжебратя бъдат разграничени от истинските, тогава скритите християни ще се разкрият пред погледа и с „осанна“ ще се наредят под знамето на Христос. Тези, които са били плахи и са нямали доверие в себе си, ще се обявят открито за Христос и за Неговата истина. Най-слабите и колебаещите се в църквата ще бъдат като Давид – ще имат желание да действат, и то смело. Колкото по-дълбока е нощта за Божия народ, толкова по-блестящи са звездите. Сатана болезнено ще мъчи верните; но в името на Исус те ще излязат повече от победители“ (Уайт, Е. Свидетелства към църквата. Т. 5, стр. 79, 80).

**Въпроси за разискване:**

`Помислете върху предупреждението в цитата по-горе за онези, които „стъпка по стъпка са се отдавали на светските изисквания и са се съобразявали със светските обичаи“. Какво може да включва това? Обсъдете как то може да е валидно не само за отделни хора, но и за църквата като цяло.`

`Бог казва: „Онези, които славят Мене, тях ще прославя и Аз“ (1 Царе 2:30). По какви начини прославяме Бога? Същото ли е като „да Му отдадем слава“ (Откровение 14:7)? Защо да или защо не?`

`Как да разбираме концепцията за изработване на собственото си спасение, без да попадаме в капана на законничеството?`

Тази събота, 31.01.2026 г., ще се молим за църкви „Варна – Център“ с групата в с. Въглен и „Варна – Орбита“.