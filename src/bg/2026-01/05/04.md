---
title:  Жива жертва
date:   27/01/2026
---

`Прочетете Филипяни 2:17; 2 Тимотей 4:6; Римляни 12:1,2 и 1 Коринтяни 11:1. Какво казва Павел в тези стихове?`

Павел вече е изразил неочаквано двусмислено мнение относно това дали живее или умира в служене на Христос (Филипяни 1:20-23). Сега той предлага съвсем реалната възможност да се принесе „като възлияние“ (Филипяни 2:17). Тази образност се основава на древната практика на възлиянията, която включва изливане на течност (като масло, вино или вода) за жертва на Бога (вж. напр. Битие 35:14; Изход 29:40; 2 Царе 23:15-17). Очевидното „прахосване“ на ценна течност в акт на преданост може да ни напомни за акта на Мария, помазваща главата и краката на Исус с „миро от чист и скъпоценен нард“ (Марк 14:3-9; Йоан 12:3). Макар да не е течен принос сам по себе си, то ясно представлява огромна жертва, която подходящо илюстрира безкрайната жертва на Христос за нашето спасение.

Ако Павел бъде екзекутиран за делото си по разпространение на евангелието, той ще се радва, защото животът му е „излят“ като жертва на Бога. Тъй като възлиянията в еврейската Библия обикновено не са самостоятелни, а съпътстват жертва (вж. Числа 15:1-10; Числа 28:1-15), Павел би сметнал отдаването на живота си като подходящо допълнение към „жертвата и служението“ на вярващите във Филипи, които чрез вяра са избрали да посветят живота си на Бога като „жива жертва“ (Римляни 12:1).

Ранните християни, включително тези във Филипи (Филипяни 1:27-29), са активни в споделянето на своята вяра. Те разпространяват евангелието от дом на дом (Деяния 5:42). Отварят домовете си за изучаване на Писанията (Деяния 12:12; 1 Коринтяни 16:19; Колосяни 4:15; Филипяни 1,2) и могат да посочат основания от Писанията за това, в което вярват (Деяния 17:11; Деяния 18:26; 1 Петър 3:15). Нашите адвентни пионери са вършили същото. Вместо да разчитат на пасторите за разпространение на вестта сред своите съседи, те са споделяли вярата си, изнасяли са библейски курсове и са подготвяли хората, така че да бъдат готови за кръщение, когато пасторът се върне.

Накратко, с цената на голяма лична жертва за себе си, тоест като „жива жертва“, те са работили за разпространение на евангелието. А трябва ли ние да правим нещо по-малко?

`Помислете какво би означавало за вашия живот да се превърне в „жива жертва“. Колко жертвате за Божието царство и какво показва отговорът ви за вас самите?`