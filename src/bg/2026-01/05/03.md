---
title:  Светлина в един мрачен свят
date:   26/01/2026
---

Във Филипяни 2:14 Павел призовава филипяните да вършат всичко „без роптание и без пререкание“. Предизвикателствата пред църковното единство са толкова сериозни, че то не може да бъде поддържано без значителни усилия от наша страна. Единството в църквата е страничен продукт на нашия съюз с Христос и послушанието на Неговото Слово. И е жизненоважно за нашето свидетелство, както Павел продължава да посочва, призовавайки ни да блестим „като светила на света“ (Филипяни 2:15).

В безлунна нощ, далеч от блясъка на градовете и уличните лампи, се виждат повече звезди и те сякаш светят много по-ярко. Разликата се дължи на контраста. Колкото по-черно е небето, толкова по-ясно се открояват звездите. Същото е и с нашето свидетелство. Колкото по-голяма е моралната тъмнина около нас, толкова по-ярък е контрастът между живота на истинските Божии последователи и този на светските хора. В такъв случай колко важно е да не позволяваме на изкуствените светлини на светските идеи, натиск и практики да накарат нашето свидетелство да избледнее на заден план или да изчезне напълно.

`Прочетете Филипяни 2:15,16. По какъв начин Павел описва какви трябва да бъдем и какво да вършим ние като Божии деца?`

„Безукорен“ означава „непорочен, безупречен“. Употребява се особено по отношение на Йов и неговия безупречен характер (вж. Йов 1:1,8; Йов 2:3; вж. също Йов 11:4; Йов 33:9). Гръцката дума, преведена като „безукорен“, буквално означава „без примеси, чист“. Като се имат предвид жестоките атаки, с които вероятно ще се сблъскат Неговите свидетели, Исус ни насърчава да бъдем „незлобиви като гълъбите“ (Матей 10:16). Павел по подобен начин ни призовава да бъдем „прости относно злото“ (Римляни 16:19). Нашите съвременни медийни канали не са известни с чисто, възвисяващо и вдъхновяващо съдържание. В такива времена практиката на Давид е чудесно правило за нас днес: „Няма да положа пред очите си нещо подло“ (Псалми 101:3).

Никога не бива да се страхуваме да бъдем различни – нашата вяра трябва все повече да ни отличава. Целта е да блестим „като светила на света“ (Филипяни 2:15). Единственият начин да го направим, е като отхвърлим съобразяването с този свят (Римляни 12:2), като държим здраво „словото на живота“ (Филипяни 2:16). Нашите избори определят дали сме живели с мисъл за „деня на Христос“, или сме „тичали напразно“ (Филипяни 2:16; срв. 1 Коринтяни 9:24-27).

`Ако има сфери от живота ви, които бихте сметнали за „светски“ (а вероятно има такива), как можете да бъдете очистени от тях?`