---
title:  Ние изработваме това, което Бог върши вътре в нас
date:   25/01/2026
---

Веднага след като представя Исус като съвършен пример за смирение и послушание на Божията воля, Павел се обръща към самите филипяни. Той потвърждава тяхната покорност на Господа, след като са приели евангелската вест (вж. Деяния 16:13-15,32,33) и ги призовава да продължат в това послушание.

Когато представя примера на Христовия живот и кръста като път към спасение, Павел сега се фокусира по-пряко върху начина, по който всичко това работи на практика.

`Прочетете Филипяни 2:12,13. Какво има предвид Павел, като казва: „Изработвайте спасението си“? Как бихте описали връзката между вярата и делата?`

В тези два стиха Павел не представя по-различно евангелие от това, което е щриховал в „Римляни“ и в другите си послания. Можем да бъдем сигурни, че посланието му тук е в съответствие с евангелието на оправданието чрез вяра, което е проповядвал и във Филипи, и на други места. Но е важно да имаме предвид и всичко казано от Библията по дадена тема, особено по темата за спасението, която може да бъде толкова погрешно разбрана.

`Прочетете Римляни 3:23,24; Римляни 5:8 и Ефесяни 2:8-10. Какво научаваме от тези стихове за спасението?`

Несъмнено спасението е Божие дело и ние не можем да си припишем абсолютно никакви заслуги за него. Дори самата вяра е дар, насърчаван чрез делото на Светия Дух. Нашите собствени дела не могат да ни спасят; но чрез новорождението Бог ни пресътворява духовно, като ни дава възможност да вършим добри дела. Божият Дух работи в нас, като осигурява сила на волята ни да избираме правилното, да устояваме на изкушението и да вземаме правилните решения.

По този начин ние изработваме онова, което Бог върши в нас, „със страх и трепет“. Означава ли това, че трябва да се страхуваме от Божия съд над нашите често плахи усилия да се покоряваме? Разбира се, че не. Тази фраза се отнася до усещането за Божието присъствие (вж. Псалми 2:11) и нашата необходимост да Му се покоряваме.

`По какви начини сте усещали Христос да работи във вас? Как обаче вашето паднало естество се бори срещу това, което Бог върши във вас, и как бихте могли да устоите на това въздействие?`