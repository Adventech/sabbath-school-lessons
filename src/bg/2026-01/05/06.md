---
title:  Имайте такива на почит
date:   29/01/2026
---

`Прочетете Филипяни 2:25-30. Как Павел описва Епафродит? Какви конкретни отношения и действия на този християнски работник разкриват характера му?`

Епафродит е споменат само в това писмо, но научаваме доста за него от малкото кратки споменавания, в които името му присъства. Съдейки по него (а то е свързано с култа към Афродита), той е обърнал се във вярата човек от езически произход. Наричането му „съработник“ предполага, че е бил активен в служението, вероятно работейки заедно с Павел във Филипи. Да бъдеш „сподвижник“ (срв. Филипяни 1:27) вероятно се отнася до конфликта, с който Епафродит се сблъсква при разпространението на евангелието, готов дори да рискува живота си (Филипяни 2:30).

Като „изпратен“ (на гръцки, апостолос), назначен от църквата във Филипи, Епафродит е изпратен да служи на Павел в затвора и да се грижи за всички други нужди, които може да възникнат (Филипяни 2:25). Той е този, на когото филипяните поверяват финансовите си дарения за Павел (Филипяни 4:18). Тези дарения са от решаващо значение, защото каквато и храна, дрехи, спално бельо или други необходими неща да са нужни на римските затворници, те трябва да бъдат закупени за тяхна сметка или донесени от семейството и приятелите им (срв. Деяния 24:23). Към края на второто си пребиваване в затвора в Рим Павел моли Тимотей: „Постарай се да дойдеш преди зимата“, а „Когато дойдеш, донеси наметалото, което съм оставил в Троада “ (2 Тимотей 4:21,13). Очевидно Павел ще се нуждае от това дебело вълнено палто в студената си каменна килия. Именно на Епафродит е поверено да отнесе това послание обратно във Филипи (вж. Уайт, Е. Деяния на апостолите. Стр. 479 – англ. изд.).

Може би поради проблемите във Филипи (вж. Урок 4) Павел „смята за необходимо“ да изпрати Епафродит обратно по-рано от очакваното и затова призовава филипяните: „Приемете го в Господа с пълна радост“ (Филипяни 2:29). Павел иска да се увери, че те не се безпокоят за неговото положение в затвора. Нещо повече, подчертава, че Епафродит е човекът, когото християните трябва да ценят високо не заради богатството или социалния му статут, а заради жертвоготовния му дух в следването на примера на Исус (Филипяни 2:6-11; срв. Лука 22:25-27). Гръцката дума за почит или чест се споменава само няколко пъти в Новия Завет: за слугата стотник, „ценен високо“ (Лука 7:2), за онези, на които е показана почит чрез мястото им на пиршество (Лука 14:8), и за Исус като „скъпоценния“ крайъгълен камък (1 Петър 2:4,6). За да бъде включен Епафродит в тази група, той наистина трябва да е бил верен човек.