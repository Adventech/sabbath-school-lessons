---
title:  Стойте твърдо в един дух
date:   14/01/2026
---

Последната молитва на Исус за Неговите ученици е доминирана от една ключова тема: единството. Исус гледа отвъд кръста към обединение със Своя Отец и с нас: „ Отче, желая където съм Аз, да бъдат с Мен и тези, които си Ми дал, за да гледат Моята слава, която си Ми дал“ (Йоан 17:24). Исус се моли Отец да пази децата Си, „за да бъдат едно, както сме и Ние едно“ (Йоан 17:11). Той също така подчертава тежките последици от разединението – то се превръща в причина за неверието на много хора. Два пъти в тази кратка молитва Исус набляга върху нашето единство с Него и Отец, „за да повярва светът“ и „за да познае светът, че Ти си Ме пратил“ (Йоан 17:21,23).

`Прочетете Филипяни 1:27 и сравнете с Йоан 17:17-19. Какво казват и Исус, и Павел, че е необходимо за единството в църквата?`

Гръцката дума във Филипяни 1:27, преведена като „достойно поведение“, е politeuomai, което означава „да живееш като гражданин“ – не на някое земно царство, а като гражданин на небесното царство. Планинската проповед рисува красива картина на това какво означава да бъдем деца на небесния Отец и поданици на Неговото царство: бедни духом, кротки, гладуващи и жадуващи за правда, милостиви, чисти по сърце, миротворци, обръщащи другата буза, обичащи враговете си, благославящи онези, които ни проклинат, правещи добро на тези, които ни мразят. Накратко, „да вършиш праведното, да обичаш милост и да ходиш смирено със своя Бог“ (Михей 6:8).

Трудно е да се разстроите или да се ядосате на такъв човек, нали? Понякога негодуваме срещу хора, които изглеждат твърде добри. Може дори да се изкушим да ги омаловажим или да им намерим слабото място, за да докажем, че не са чак толкова добри, колкото изглеждат – и всичко това, за да се чувстваме по-добре в собствената си кожа. Вместо това защо не видим колко по-любящи можем да бъдем, колко щедри, колко милостиви, колко смирени бихме могли да станем?

Елън Уайт говори за тези, които „обичат света и неговите печалби повече, отколкото Бога или истината“ (Свидетелства към църквата. Т. 5, стр. 267).

Толкова често разединението в църквата произлиза от гордостта. „Щом започваха да се подхранват гордост и светски амбиции, Христовият Дух се оттегляше и в резултат се вмъкваха съперничество, разединение и разпри, които я отклоняваха от пътя ù и я направиха слаба“ (пак там – стр. 232)

Колко важно е всеки един от нас да се научи на смирението и кротостта, на които Исус ни даде пример! Колко по-различна би била църквата ни, нали?