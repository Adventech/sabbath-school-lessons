---
title:  „Ще възвелича Христос“
date:   11/01/2026
---

`Прочетете Филипяни 1:19,20. Какъв изход като че ли очаква Павел от процеса си? Кое счита за по-важно дори от това да бъде оправдан?`

Въпреки че Павел не е престъпник, това не е първият път, когато е хвърлян в затвора, а гоненията не са му нещо непознато. Пред коринтяните той описва подробно страданията си до този момент: „в повече трудове, още повече в тъмници, в безброй бичувания, много пъти и на смърт. Пет пъти юдеите ми удариха по четиридесет удара без един; три пъти бях бит с тояги, веднъж ме биха с камъни, три пъти съм претърпял корабокрушение, една нощ и един ден съм бил сред морските дълбочини. Много пъти съм бил и в пътешествия; в опасност от реки, в опасност от разбойници, в опасност от съотечественици, в опасност от езичници, в опасност в град, в опасност в пустиня, в опасност по море, в опасност между лъжебратя; в труд и мъка, много пъти в неспане, в глад и жажда, много пъти в неядене, в студ и в голота“ (2 Коринтяни 11:23-27).

Но за да не си помислим, че тази страдания са на първо място в ума му, Павел веднага добавя: „и освен другите неща, които не споменавам, има и това, което тежи върху мене всеки ден – грижата за всички църкви“ (2 Коринтяни 11:28).

`Прочетете 1 Коринтяни 4:14-16; 1 Солунци 2:10,11; Галатяни 4:19 и Филимон 10. Каква е връзката на Павел с основаните от него църкви и с хората, които е спечелил за Христос?`

Също като Исус, Който не си спести нищо, за да ни спаси, Павел е готов: „ще дам и цял ще се отдам за душите“ на събратята си по вяра (2 Коринтяни 12:15). Но макар да звучи парадоксално, колкото повече постъпките на човек наподобяват тези на Исус, толкова по-малко той е обичан и ценен от някои. „Всички, които искат да живеят благочестиво в Христос Исус, ще бъдат гонени“ (2 Тимотей 3:12). Но верните християни остават може би най-силният начин за прославяне на Бога и разкриване истината на евангелието (срв. Филипяни 1:7). „Търпението и куражът му по време на дългото и несправедливо затворничество, смелостта и вярата му бяха една непрекъсната проповед“ (Уайт, Е. Деяния на апостолите. Стр. 464 – англ. изд.).

`Вижте как живеете и как се отнасяте към хората, особено към онези, които не се държат мило с вас. Какво свидетелство за Исус представяте?`