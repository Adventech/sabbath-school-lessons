---
title:  Единни и безстрашни
date:   15/01/2026
---

`Прочетете Филипяни 1:27-30. Каква е връзката между нашето единство и „да се подвизавате единодушно за вярата на благовестието“ с безстрашието?`

Стратегията на Сатана е „разделяй и владей“. Разединението е смъртоносно. Исус казва: „И ако един дом се раздели против себе си, този дом няма да може да устои“ (Марк 3:25). Това е простичък принцип, който Сатана се радва да забравим. Нашето единство ни помага да изпълним пророческата си роля на Остатъка от библейските пророчества (Откровение 12:17), прогласявайки „вечното благовестие“ на „всеки народ, племе, език и хора“ (Откровение 14:6). Тъй като единството е от решаващо значение за изпълнението на нашата мисия да разпространяваме тази дадена от Бога вест, а молитвата на Исус в Йоан, 17 глава подчертава „истината“ на Божието Слово като един от най-важните ключове за единство (Йоан 17:17,19), вестта ни не може да бъде отделена от нашата мисия или от нашето единство. И трите живеят или умират заедно. Ако един от тези три ключа липсва, не можем да успеем. Ако обаче разполагаме и с трите, няма от какво да се боим. Не е нужно от „нищо [да] се плашите“ заради противопоставяне (Филипяни 1:28). Сатана е победен враг. Дори да бъдем умъртвени заради вярата си, нищо не може да ни навреди, ако сме „ревностни за доброто“ (1 Петър 3:13). Дяволът е безсилен да спре напредъка на Божията истина.

`Прочетете следните библейски пасажи и накратко резюмирайте общата им тема: Матей 10:38; Деяния 14:22; Римляни 8:17; 2 Тимотей 3:12.`

Самият живот в този паднал свят е труден дори за „най-добрите“ от нас. Йов е праведен човек; дори Бог казва за него, че е „непорочен и правдив, боеше се от Бога и се отдалечаваше от злото“ (Йов 1:1). И въпреки това, внезапно бедствие сполетява него и семейството му. Кой не е научил, било от личен опит, било като е видял какво се е случило с други, че животът тук сякаш се живее на ръба на пропастта и никога не знаеш кога ще паднеш в нея? Страданието, до известна степен, е участта на всички нас. Но в крайна сметка е по-добре да страдаме заради Христос, отколкото за каквото и да било друго.

`Каква надежда, каква утеха трябва да имаме ние като християни сред страданието си?`