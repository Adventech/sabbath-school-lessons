---
title:  Живот и смърт
date:   10/01/2026
---

### За изучаване през седмицата

Филипяни 1:19-30; 1 Коринтяни 4:14-16; 2 Коринтяни 10:3-6; Йоан 17:17-19; Михей 6:8; Деяния 14:22.

> <p>Стих за запаметяване</p>
> „Защото за мене да живея е Христос, а да умра – придобивка“ (Филипяни 1:21)

Често ни се повтаря, че смъртта е просто част от живота. Това е лъжа. Смъртта е противоположност на живота, врагът на живота. Смъртта не е била вградена в живота, както смачканите ламарини не са вградени в колата. Павел категорично казва, че Христос е умрял, за „да унищожи чрез смъртта този, който има властта, т.е. дявола, и да избави всички онези, които поради страха от смъртта през целия си живот са били подчинени на робство“ (Евреи 2:14,15).

Въпреки че е готов да умре за Христос, Павел е уверен в дългосрочната си съдба. Най-важното нещо за него междувременно е със собствения си живот или смърт да почете Христос и да проповядва евангелието на колкото се може повече хора. Вероятно това е една от причините да разполагаме с толкова много послания от негово име. Чрез своите писания успява да достигне до много хора и места, включително места, които самият той никога не е посещавал.

Животът е кратък и е жизненоважно да окажем възможно най-голямо въздействие за Божието царство в рамките на годините, които Бог ни е дал. Немалка част от това въздействие е свързано с насърчаването от наша страна на „единството на вярата“. Както ще видим в началото на седмицата, тази тема е една важна причина Павел да пише до филипяните.