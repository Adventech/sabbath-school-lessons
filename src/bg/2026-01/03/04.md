---
title:  Уверен
date:   13/01/2026
---

`Прочетете Филипяни 1:23,24. Какво има предвид Павел, когато казва, че „да си отида“ е „много по-добре“?`

Този пасаж е бил много погрешно разбиран през вековете. В текста за изучаване тази седмица Павел разглежда контраста между живота и смъртта. Християнинът живее за Христос и дори може да умре за Него. В този смисъл това е „придобивка“, защото нашето свидетелство е много по-силно и убедително (Филипяни 1:21). Без съмнение човек вярва, когато е готов да умре за тази вяра.

Но трябва също да признаем, че мъртвите са действително мъртви. Те „не знаят нищо“. Почиват в гроба до възкресението (вж. Еклесиаст 9:5; Йоан 5:28,29). Ето защо Исус казва за Лазар, който е починал: „Нашият приятел Лазар заспа; но Аз отивам да го събудя“ (Йоан 11:11).

Ако при смъртта си хората отиваха веднага на небето, представете си какво би означавало това за Лазар. След четири дни, в които той се е забавлявал в Рая, ангелът идва с „лошата“ новина: „Съжалявам, Лазаре, но Исус те вика обратно на земята. Не можеш да останеш тук“.

Когато проследим заблудата до нейния логичен край, виждаме колко е сбъркана. Смъртта е като сън без сънища, от който Исус ще събуди верните Си последователи при Второто пришествие; след това, заедно с живите светии, те ще бъдат грабнати и отведени на небето, за да бъдат с Исус завинаги (вж. 1 Солунци 4:16,17).

„Напускането“ на Павел на настоящия живот, за да бъде с Христос, означава да бъде с Него в страданията и смъртта (2 Тимотей 4:6), „за да мога някак да достигна възкресението от мъртвите“ (Филипяни 3:11). Също така той несъмнено е наясно, че ще затвори очи в смъртта и че следващото нещо, което ще узнае, в миг на око, ще бъде да види Исус, Който ще го отведе заедно с целия Божи народ на мястото, което Исус е приготвил за всички, които Го обичат (Йоан 14:3; 1 Коринтяни 2:9).

Въпреки че е готов да умре за Христос, Павел знае, че за филипяните ще бъде по-добре, ако „остане в тялото“ (Филипяни 1:24). Интересно е, че християнинът не може лесно да отговори дали е по-добре да живее за Христос, или да умре за Него. Павел твърди, че го „запленяват и двете възможности“ (Филипяни 1:23) – да остане жив или да почива в гроба.

`Да повторим: колкото и на никого да не му се умира, замисляли ли сте се някога как в момента, в който издъхнете, следващото нещо, което ще осъзнаете, ще бъде завръщането на Христос? Как тази мисъл може да ви помогне да разберете мисленето на Павел тук?`