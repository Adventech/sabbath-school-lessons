### Обединяване на небето и земята

Помислете за най-трудната работа, която някога сте вършили. Какво я е направило трудна? Дали са били очакванията, или времето, отделено, за да я свършите, или и двете? Дали е било отношението ви към задачата? Или може би хората, с които сте работили? Или пък просто ви се е струвало невъзможно някога да успеете?

Помислете за целта на спасителния план: обединяване на небето и земята. Звучи ви невъзможно? Казано по човешки, със сигурност е така. Въпреки това, точно преди да се възнесе на небето, Исус дава на апостолите привидно невъзможна задача: „И така, идете и създавайте ученици измежду всички народи, и ги кръщавайте в името на Отца и Сина, и Светия Дух, като ги учите да пазят всичко, което съм ви заповядал“ (Матей 28:19,20).

Исус изпраща Павел при езичниците, за да изпълни тази привидно невъзможна задача: „Да им отвориш очите, за да се обърнат от тъмнината към светлината и от властта на Сатана към Бога и да приемат прощение на греховете си и наследство между осветените чрез вяра в Мене“ (Деяния 26:18).

Някои може да вдигнат ръце, когато им бъдат възложени подобни задачи. Но не трябва да пренебрегваме обещанията, които Исус дава и в двата случая. Към апостолите Той добавя: „И ето, Аз съм с вас през всичките дни до свършека на света“ (Матей 28:20). А на Павел Исус казва: „Понеже затова ти се явих – да те назнача служител и свидетел на това, че си Ме видял, и на онова, което ще ти открия“ (Деяния 26:16).

Накратко, Исус дава невъзможни по човешки задачи, за да разчитаме за изпълнението им на Него, а не на себе си. Той никога не ни поверява работа, без да ни даде силата да я изпълним. „Щом човешката воля си сътрудничи с Божията, тя става всесилна. Всяко нещо, което трябва да се извърши по Негова заповед, може да се извърши чрез Неговата сила. Всички Негови повели са пълномощия“ (Уайт, Е. Притчи Христови. Стр. 333 – англ. изд.).

Удивително е, че по времето, когато Павел пише „Посланието към колосяните“, евангелието вече „е било проповядвано на всяка твар под небесата“ (Колосяни 1:23). Разбира се, не всички са го приели. Но ако внимателно разгледаме поръченията, които Исус е дал на апостолите (Матей 28:18-20) и на апостол Павел, Той никога не е обещавал, че всички ще станат ученици или че всички ще се обърнат. Евангелието трябва да бъде „проповядвано по целия свят за свидетелство на всички народи; и тогава ще дойде краят“ (Матей 24:14 – курсивът е на автора). Как изглежда това свидетелство? Как точно трябва да се осъществи?

През това тримесечие ще изучаваме посланията на Павел към филипяните и към колосяните. Те имат важни прилики. Преди всичко разкриват Христос – единственият, който може да обедини небето и земята. Той е стълбата, която Яков вижда да се простира от земята до небето (Битие 28:12; срв. Йоан 1:51). Като Човешки Син ни изкупва от греха; като Божи Син се застъпва за нас.

Докато изучаваме двете писма, ще проследим тези два аспекта на Исусовото служене. Ще разгледаме някои от най-възвишените свидетелства, които могат да бъдат намерени относно божествеността на Христос и как Той се е отказал от всичко, за да ни спаси. Ще видим как Павел се бори от затвора с проблеми в една църква, която е основал (Филипи), и в друга, която самият той никога не е посещавал (Колоса). Връзките, които Павел установява в цялата „световна църква“ по онова време, му позволяват, дори намиращ се в римски затвор, да отговори на предизвикателствата. Той знае, че времето му е кратко и прави всичко възможно, за да приближи църквата до небето, а хората – едни до други. По този начин ни показва как Божията църква днес може да се обедини с небето, за да изпълни поръчението за последните дни от Откровение, 14 глава, което познаваме като „Тройната ангелска вест“.

Д-р Клинтън Уолън е заместник-директор на Библейския изследователски институт към Генералната конференция. Сферата на неговата експертиза е Новият Завет, херменевтиката и адвентната история. Той е живял и работил в Германия, Нова Зеландия, Русия, Великобритания и Филипините. Заедно със съпругата си Джина имат две пораснали деца, снаха и двама внуци.