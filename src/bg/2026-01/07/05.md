---
title:  Мислете за тези неща...
date:   11/02/2026
---

Мирът, който надхвърля всяко разбиране, също ще „пази сърцата ви и мислите ви в Христос Исус“ (Филипяни 4:7). Нашият вътрешен живот се нуждае от защита. Интересно е, че Филипяни 4:7 използва военна метафора във връзка с Божия мир. Гръцкият глагол (phroureō) се употребява, за да опише гарнизон от войници, пазещи град от нашествие (2 Коринтяни 11:32; срв. Деяния 9:24).

Друг много важен аспект на вътрешния мир включва живот в хармония с Божията воля. „Много мир имат онези, които обичат Твоя закон, и за тях няма препятствия, за да се препъват“ (Псалми 119:165).

`Прочетете Филипяни 4:8,9. Към какви конкретни действия сме призовани?`

Павел започва Филипяни 4:8,9 с „най-накрая“ и списък от шест добродетели, последвани от тяхно сбито обобщение и насърчение да се подражава на примера на апостола. Това заключително междукултурно увещание се вписва добре в гръко-римската обстановка на Филипи, с нейния двоен акцент върху добродетелта и примера. Интересното е обаче, че фокусът пада върху библейските добродетели, което е съвсем видно поради пропускането от Павел на четирите основополагащи гръцки добродетели (благоразумие, справедливост, умереност и смелост).

1. Истинно – неслучайно списъкът започва с решаващата библейска добродетел на истината, която Исус („Истина ви казвам...“) и целият Нов Завет често подчертават (вж. напр. Деяния 26:25; Римляни 1:18; 1 Коринтяни 13:6; 2 Коринтяни 4:2; Ефесяни 4:15; 1 Тимотей 3:15; Яков 1:18; 1 Петър 1:22; 1 Йоан 2:21).
2. Честно – гръцката дума говори за лична добродетел (сравнете другите ù употреби в 1 Тимотей 3:8,11; Тит 2:2, където е преведена като „сериозен“, „благоразумен“).
3. Праведно – тази добродетел се определя от праведния характер на Бога (сравнете употребата ù във Филипяни 1:7).
4. Чисто – мисъл и действие, произтичащи от Божията оправдаваща праведност, получена чрез вяра (вж. 1 Йоан 3:3).
5. Любезно – естетическа красота, широко разпространена в Божието творение.
6. Благодатно – „мило, обаятелно и любезно“ (Класически разширен превод).

Павел посочва още две условия, за да не се припише езическо значение на някоя от тези добродетели: „… ако има нещо добродетелно и ако има нещо похвално“ (Филипяни 4:8); трябва да мислим върху тези небесни добродетели. След това, за да премахне всяко съмнение и потенциално недоразумение, Павел ни призовава да практикуваме това, което сме научили, получили, чули и видели от неговия собствен пример (Филипяни 4:9).