---
title:  Разказ
date:   13/02/2026
---

### Да станеш богат адвентист

Малкият Рене харесвал всичко в адвентистите от седмия ден. В родната му провинция във Филипините като че ли всички богати хора били адвентисти. Те имали големи оризови ферми и добър стандарт на живот. Рене искал подобен начин на живот.

Един ден няколко адвентни деца го поканили да чете Библията с тях. Тогава синът на работодателя на баща му, адвентен фермер, отглеждащ ориз, го поканил на съботното училище и на църква. Рене за първи път чул за съботата. Звучало логично. Той също така забелязал, че адвентните деца се обличат добре. Харесвало му, че не ругаят. Искал да бъде като тях.

Когато бил на 12 години, бил кръстен и се присъединил към Адвентната църква.

Той не забогатявал и животът му сякаш се влошавал. Семейството му го презирало заради неговата вяра и спряло да плаща за обучението му. Бил принуден да напусне училище. След четири години му писнало. На 16 години напуснал църквата и се присъединил към баща си в оризовите полета на адвентния фермер. Скоро вече пиел, пушел, играел хазарт и ядял всякакви нечисти храни.

Изминали две години и на вратата му почукал един 17-годишен младеж на име Родел.

„Аз съм мисионер“, казал той на майката на Рене. „Мога ли да вляза?“

„Какъв мисионер?“, попитала тя.

„От движението „1000 мисионери“, отвърнал той.

„Какво е това?“, запитала тя.

„Аз съм мисионер от Църквата на адвентистите от седмия ден“, казал той.

„Ах“, отвърнала майката. „Синът ми е адвентист, но отстъпи от вярата.“

„Къде е той?“

„Спи.“

Като усърден фермер Рене бил изтощен. Майката завела Родел при него.

„Приятелю, защо спря да бъдеш адвентист?“, попитал Родел.

Рене се изненадал, но ясно заявил, че няма да се върне в църквата.

„Семейството ми ме мразеше като адвентист.“

„Мога ли да те поканя на църква?“

„Не мисля. Не мога да отида.“

Родел си тръгнал. Но година и половина по-късно, когато Рене бил на 20, той се върнал.

„Приятелю, ела с мен за риба“, казал той.

Родел не се опитал да убеди Рене да ходи на църква. Той просто се сприятелил с него. Заедно ходели за риба. След известно време Рене отново се озовал на църква в събота.

Рене Тукалдо е главен финансов директор на Движението „1000 мисионери“, чиято централа в Силанг, Филипините, е построена с помощта на дарение от 13-та събота през 1996 г. Прочетете повече следващата седмица.