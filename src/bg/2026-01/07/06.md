---
title:  Ключове за задоволството
date:   12/02/2026
---

`Прочетете Филипяни 4:10-13,19. Какви ключове за щастлив живот на задоволство разкрива Павел?`

Когато връхлетят екстремни обстоятелства (глад, болест, осакатяване, загуба), човек започва да размишлява върху нещата, които наистина имат значение, и да се спира на благословенията, които обикновено се приемат за даденост. Когато сме „в лишения“ (Филипяни 4:12), „в нужда“ (Нов международен превод) или останали „почти без нищо“ (Нов жив превод), тогава вярата се издига на нивото на предизвикателството.

И обратно, когато „живеем в благоденствие“ (Нов американски превод), това винаги трябва да е с осъзнаването, че може да изчезне за миг (вж. Притчи 23:5). Както ни напомнят и Йов, и Павел, не сме донесли нищо на света, когато сме се родили, и няма да вземем нищо със себе си в гроба (Йов 1:21; 1 Тимотей 6:7).

Обърнете внимание на следните библейски обещания:

- Псалми 23:1 — „Господ е моят пастир; от нищо няма да се нуждая“ (Съвременен превод от оригиналните езици).
- Матей 6:32 — „Вашият небесен Отец знае, че се нуждаете от всичко това“ (Съвременен превод от оригиналните езици).
- 1 Петър 5:7 — „ Възложете на Него всичките си грижи, защото Той се грижи за вас“ (Съвременен превод от оригиналните езици).
- Филипяни 4:19 — „Моят Бог славно ще откликне на всяка ваша нужда чрез Своето богатство за слава в името на Иисус Христос“ (Съвременен превод от оригиналните езици).

И най-прекрасното от всичко: „Всичко мога чрез Христос, Който ми дава сила“ (Филипяни 4:13, Съвременен превод от оригиналните езици). Може би никой от нас не е в състояние напълно да разбере какво означава „всичко“. Естествено, както при всяка молба за Божията помощ и сила, трябва да искаме според Неговата воля. Но често дори не искаме неща, за които знаем, че отговарят на Неговата воля. Ето защо Яков 4:2 казва: „Нямате, защото не просите“.

Ето някои неща, които можем да изискваме с увереност, защото знаем, че са в хармония с Божията воля:

- Спасение на любим човек или приятел (1 Тимотей 2:3,4).
- Смелост да споделяме вярата си (Откровение 22:17).
- Опрощение, когато изповядваме и изоставяме греха си (1 Йоан 1:9).
- Сила да се покоряваме на Божиите заповеди (Евреи 13:20,21).
- Любов към онези, които ни мразят и ни малтретират (Матей 5:44).
- Мъдрост в трудни ситуации (Яков 1:5).
- Разбиране на истината в Божието Слово (Йоан 8:32).

`Как се справяте с нещата, за които сте се молили, но още не сте получили или може би никога няма да получите?`