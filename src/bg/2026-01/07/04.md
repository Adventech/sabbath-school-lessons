---
title:  Радвайте се в Господа – винаги
date:   10/02/2026
---

`Прочетете Филипяни 4:4-7. Как би следвало да преживеем „Божия мир“?`

След като отново засяга нуждата от единство (Филипяни 4:1-3), Павел преминава към друга тема: радостта в Господа (Филипяни 4:4-7).

Колко пъти сте били стресирани от неща, които в крайна сметка са се изпарявали без усилие толкова бързо, колкото са се появили? Съвсем основателно Исус многократно е подчертавал, че не бива да се тревожим (вж. Матей 6:25-34; Матей 10:19), а Петър ни напомня, че можем да възложим всичките си тревоги или притеснения на Господа, „защото Той се грижи за вас“ (1 Петър 5:7). Всъщност нарастващите проблеми по целия свят трябва да ни вдъхват надежда, че пришествието на Господа е близо (срв. Матей 24:33; Лука 21:28; Яков 5:8).

Противоотровата на безпокойството във всичко, включително във всяка ситуация, е изпращането към Бога на молитва с вяра (Филипяни 4:6,7). Ясно е, че трябва да вярваме и да действаме според молитвата си, сякаш ù е било отговорено, дори преди да видим нейното осъществяване, защото трябва да се молим „с благодарност“. Добавена е и думата „молба“ (на гръцки deēsis), загатваща за моменти на крайност и неотложност (вж. напр. Лука 1:13; Филипини 1:19; 1 Тимотей 5:5; Яков 5:16). Нашите молитви все още са „молби“, но можем да знаем, че молбите ни са чути, стига да искаме „според Неговата воля“ (1 Йоан 5:14). Тогава можем да си починем и да имаме мир, знаейки, че всички наши молби са в Божиите ръце.

`Как следващите пасажи разширяват разбирането ни за Божия мир? Псалми 29:11; Исая 9:6; Лука 2:14; Йоан 14:27; 1 Коринтяни 14:33.`

Божият мир е нещо, което светът никога не би могъл да даде, защото Божият мир идва от уверението, че имаме дара на вечния живот чрез Исус, нашия Спасител (Римляни 5:1; Римляни 6:23). Този мир засяга всеки аспект от живота и „надвишава всеки ум“ (Филипяни 4:7, Синодален превод). Той не може да бъде схванат само с ума, както показва гръцката дума nous (ум), употребена тук.

`Как бихте описали на някого какво означава преживяването на „Божия мир“?`