---
title:  Разширено изучаване
date:   13/02/2026
---

„Само онези, които постоянно получават нови запаси от благодатта, ще имат сила, пропорционална на ежедневните си нужди и на способността си да използват тази сила. Вместо да очакват с нетърпение някакво бъдещо време, когато чрез специален дар от духовна сила ще получат чудотворна подготовка за печелене на души, те ежедневно се предават на Бога, за да може Той да ги направи съдове, годни за Неговата употреба. Ежедневно подобряват възможностите за служене, които са по силите им. Където и да се намират, те ежедневно свидетелстват за Господа, независимо дали в някаква скромна работна сфера, у дома или в някоя обществено полезна област.

За посветения работник има прекрасна утеха в осъзнаването, че дори Христос по време на живота Си на земята е търсил Своя Отец ежедневно за нови запаси от необходимата благодат; и от това общение с Бога Той започва да укрепва и благославя другите (...)

Всеки работник, който следва примера на Христос, ще бъде подготвен да приеме и използва силата, обещана от Бога на Неговата църква за узряването на земната жетва“ (Уайт, Е. Божията удивителна благодат. Стр. 117 – англ. изд.).

„Бог знае нашите нужди и се е погрижил за тях. Господ има съкровищница от запаси за Своите деца и може да им даде това, от което се нуждаят, при всякакви обстоятелства. Тогава защо не Му се доверяваме? Той е дал скъпоценни обещания на Своите деца, при условие че се покоряват на Неговите заповеди. Няма бреме, което да не може да премахне, няма тъмнина, която да не може да разсее, няма слабост, която да не може да превърне в сила, няма страхове, които да не може да успокои, няма достоен стремеж, който да не може да поведе и оправдае.

Не бива да се вглеждаме в себе си. Колкото повече се спираме на собствените си несъвършенства, толкова по-малко сили ще имаме да ги превъзмогнем“ (Уайт, Е. За да мога да Го опозная. Стр. 224 – англ. изд.).

**Въпроси за разискване:**

`Помислете за някои от вашите най-ярки случаи на отговорена молитва. Как са ви помогнали да изпитате Божия мир, който надхвърля всяко разбиране? Ами онези молитви, които не са получили отговор? Как въпреки всичко можете да изпитате обещания мир?`

`В контекста на Филипяни 4:8 за какво мислите през вашето време? Доколко това, за което мислите, укрепва вярата ви и ходенето ви с Господа?`

`Обсъдете последния цитат по-горе. Какви са последиците от твърдението: „Колкото повече се спираме на собствените си несъвършенства, толкова по-малко сили ще имаме да ги превъзмогнем“? Тогава какъв е ключът към превъзмогването?`

Тази събота, 14.02.2026 г., ще се молим за църкви „Видин“ с групите в Ново село, с. Арчар и с. Брегово и „Враца“ с групите в Мездра и с. Лесура.