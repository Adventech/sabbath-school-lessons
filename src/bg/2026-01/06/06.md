---
title:  Само едно нещо – познаването на Христос
date:   05/02/2026
---

`Прочетете Филипяни 3:10-16. Кои са някои от основните идеи, изложени от Павел в този пасаж?`

Със сигурност няма нищо по-важно от това да опознаваме Христос, което гарантира, че накрая Той ще ни познае и ще ни признае пред Отец (вж. Матей 7:21-23; Матей 10:32,33). Как Го опознаваме? Чрез Неговото писано Слово – като го четем и живеем според него. Не можем да Го познаваме лице в лице, както учениците. Но е интересно, че въпреки това познаване, те все пак не успяват да разберат Неговите думи, а това подчертава нуждата ни от Светия Дух, Който да ни води (вж. Йоан 16:13). Колкото повече Го опознаваме, толкова повече се доближаваме до Христос, защото преживяваме „силата на Неговото възкресение“ (Филипяни 3:10), която ни издига до „нов живот“ (Римляни 6:4).

Друг начин, по който се доближаваме до Исус, е като станем „участници в Неговите страдания“ (Филипяни 3:10). Всяко изпитание, с което се сблъскваме, всяко болезнено преживяване ни помага да опознаем и оценим повече през какво е преминал Исус за нас, а също и да разберем по-ясно самия Него и Неговата воля.

Трети начин, по който се приближаваме, е като се стремим напред „към прицелната точка“ (Филипяни 3:14). Каква е тази прицелна точка? Така е преведена дума, употребена само тук в Новия Завет (skopos). Тя е свързана с финалната линия при състезание и с наградата, присъдена на победителя. Павел я нарича „наградата на горното призвание от Бога в Христос Исус“ (Филипяни 3:14). Точно както Христос, чрез Своята смърт и възкресение, се възнесе на небето, Бог ни кани да получим същата небесна награда – вечен живот.

Очевидно е, че все още не сме постигнали това. Няма да бъдем усъвършенствани в пълния смисъл на думата, докато нашето „унизено тяло“ не се преобрази, „за да бъде съобразно с Неговото славно тяло“ (Филипяни 3:21). Но като Го опознаваме и каним Неговото присъствие в живота си всеки ден, ние се стремим към целта да бъдем като Исус по всеки възможен начин още сега. Това е „наградата“, върху която се фокусира и Павел. Точно както при бягането по време на състезание (вж. 1 Коринтяни 9:24-27), не обръщаме внимание къде сме били или кой ни следва. Единственият ни фокус е върху нещата, които предстоят – тази небесна награда, която ни очаква. Образът тук е ярък: бегачът е напълно фокусиран върху целта, напрягайки всеки мускул и устремен напред, за да стигне до финалната линия.

`Защо, в ходенето си с Господа, е толкова важно да не се обръщате назад, поне не назад към греховете и провалите си, а вместо това да гледате напред към онова, което ви е обещано точно сега в Христос?`