---
title:  Важните неща
date:   03/02/2026
---

Както посочихме в частта за вчера, нещата, с които преди се е гордял Павел, всъщност представляват пречка за вярата, защото го заслепяват за нуждата му от Христос. Апостолът използва езика на търговията – печалба и загуба – за да опише своята духовна счетоводна книга преди вярата. Въпреки че не ни се иска да се замисляме за това, всяко човешко същество си има „духовна счетоводна книга“. В миналото духовното счетоводство на Павел се е измервало според еврейските ценности на времето, вместо според библейските ценности, засвидетелствани от Исус.

След обръщането му неговата духовна счетоводна книга е придобила съвсем друг характер, защото нейната ценностна скала се е променила драстично – от „валутата“ на юдаизма към „валутата на небето“.

„Слезлият от небето може да говори за небето и правилно да представя нещата, изграждащи небесната валута, върху която е отпечатал Своя образ и надпис. Той е наясно с каква опасност се сблъскват хората, които е дошъл да издигне от деградацията и да възвиси на място до Себе Си на Своя трон. Той посочва риска от тяхната разточителна привързаност към безполезните и опасни предмети. Старае се да отдалечи ума им от земното и да го насочи към небесното, за да не губим време, таланти и възможности за неща, които са напълно суетни“ (Уайт, Е. Адвент Ревю енд Сабът Хералд, 1 юли 1890 г.).

В света на юдаизма от I век Павел е бил бързо изгряваща звезда, докато – ослепявайки при вида на прославения Исус по пътя за Дамаск (Деяния, 9 гл.) – неговото духовно зрение се коригира и той съвсем ясно проглежда.

`Йоан, 9 глава разказва историята за друг човек, който е бил сляп и след това ясно е видял Исус. Исус казва, че е дошъл на този свят, „за да виждат невиждащите, а виждащите да ослепеят“ (Йоан 9:39). Как този принцип може да се приложи към личния ви живот?`

Какво би могло да е по-ценно от вечния живот в небето и на новата земя? И все пак светските ценности заслепяват толкова много хора за тази реалност. Има една вродена конкуренция между нещата, ценени тук (вж. Матей 13:22; Лука 4:5,6; 1 Йоан 2:16) и тези, ценени от Небето – христоподобието и спасените души.

`Светът може да ни заслепи за духовните истини и за онова, което е наистина важно. Кое е ключово, за да можем да държим очите си съсредоточени върху наистина важните неща?`