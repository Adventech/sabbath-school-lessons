---
title:  Разширено изучаване
date:   06/02/2026
---

„Който иска да изгради силен и хармоничен характер и да бъде уравновесен християнин, трябва да отдаде всичко и да прави всичко за Христос, защото Изкупителят не ще приеме поделена служба. Всеки ден трябва да научава какво означава себепредаване. Трябва да изучава Божието Слово, да изследва значението му и да се подчинява на предписанията му. Така може да постигне стандарта на християнското усъвършенстване. Ден след ден Бог действа в него, усъвършенствайки характера му, за да устои във времето на последния изпит. И ден след ден пред хора и ангели вярващият извършва превъзходен експеримент, който показва какво може да направи евангелието за падналите човешки същества“ (Уайт, Е. Деяния на апостолите. Стр. 483 – англ. изд.).

„Очакващите идването на Младоженеца трябва да кажат на хората: Ето вашия Бог. Когато разнасяме из света последните лъчи на благодатната светлина и последната вест на милост, ние всъщност разкриваме любвеобилния характер на Бога. Божиите чеда са призвани да изявят Неговата слава. Собствения им живот и характер трябва да свидетелства за онова, което Божията благодат е сторила в тях.

Светлината на Слънцето на Правдата трябва да просияе в добри дела – в думи на истина и постъпки на святост“ (Уайт, Е. Притчи Христови. Стр. 415, 416 – англ. изд.).

**Въпроси за разискване:**

`Разсъждавайте повече върху въпроса за радостта в Господа. Обърнете внимание, че не се казва да се радвате в изпитанията си (въпреки че и това е библейско), а в Господа. Защо е толкова важно никога да не забравяме Господа, Неговата благост, Неговата сила, любовта Му и Неговото спасение? Как това би ви било от голяма полза сред неизбежните житейски изпитания?`

`Обърнете внимание как цитатите по-горе описват ролята на благодатта в пораждането на „добрите дела“, които вършим като християни. Защо тази функция на благодатта е толкова важна, докато очакваме скорошното идване на Христос? Тоест, макар че не сме спасени чрез добри дела, наистина ли сме спасени, ако те ни липсват?`

`Разсъждавайте повече върху идеята да не се доверяваме на плътта. Какво означава това? Защо не трябва да ù имаме доверие? Нима нашата плът не е дар от Бога?`

Тази събота, 07.02.2026 г., ще се молим за църкви „Велико Търново“ с групите в Полски Тръмбеш и Свищов и „Велинград“ с групите в кв. „Асфалтова база“ и Ракитово.