---
title:  Разказ
date:   06/02/2026
---

### Неочаквано посещение на църква

Една неделя Гилбърт Фимака се събудил със силното желание да отиде на църква.

22-годишният медицински мисионер споделил копнежа си със своя съквартирант, медицински мисионер като него. Двамата млади мъже тъкмо приключвали триседмично мисионско пътуване в селските райони на Замбия.

„Мисля да отида тук на църква“, казал Гилбърт. „Бих искал да споделя Божието Слово и да им разкажа за седмия ден, събота.“

После се засмял. Съквартирантът му също се засмял. Идеята му се сторила абсурдна. Но в сърцето си Гилбърт искал да отиде. Затова го направил.

Когато влязъл в най-близката църква, се почувствал нервен. Знаел, че не може просто да каже: „Това не е денят за поклонение на Бога“.

За негова изненада, членовете на църквата бързо го накарали да се почувства като у дома си. Мнозина го познали от медицинската му работа и го посрещнали топло. Дори му дали почетното място сред църковните водачи.

След това дошло времето за проповедта. За изненада на Гилбърт, той бил поканен да проповядва. Почувствал се смирен, когато се приближил до амвона, но се страхувал да говори за съботата. Затова отворил Библията си на книгата „Йов“.

Докато Гилбърт говорел, чул един глас да казва: „Говори за съботата“. Той не обърнал внимание и продължил да проповядва. Гласът проговорил за втори път. Когато гласът проговорил за трети път, Гилбърт отворил Библията си на Левит 23:3 и прочел: „Шест дни да се работи, а седмият ден е събота за тържествена почивка, за свято събрание: в нея да не извършвате никаква работа; във всичките ви жилища е събота на Господа“. След това прочел Матей 28:1 и Битие 2:1-3.

„Седмият ден не се пада в неделя, а в събота, така че истинският ден за поклонение не е неделя, а събота“, казал той.

Когато приключил проповедта, един от църковните водачи станал и обявил: „Ще спра да се покланям в неделя и ще се покланям само в събота“.

Докато хората си тръгвали от църквата, мнозина говорели силно. Някои плачели. „Не знаехме, че се покланяме в грешния ден“, казал един. „Отсега нататък ще се покланям на Бога в събота“, заявил друг.

Малко по-късно водачът на църквата бил кръстен в Църквата на адвентистите от седмия ден и много други членове започнали да изучават Библията в подготовка за кръщение.

Тази мисионска история илюстрира целта „Мисия за всички“ от стратегическия план „Аз ще отида“ на Църквата на адвентистите от седмия ден, който отчасти гласи: „Христос общуваше с хората, съчувстваше им, помагаше в нуж-дите им и спечелваше доверието им. И тогава им заповядваше да Го последват. Целта е да се проявява истински интерес към хората, да бъдат довеждани при Христос и да бъдат поканвани да се присъединят към Църквата на адвентистите от седмия ден като ученици на Христос, които правят ученици.“ Прочетете повече на https://IWillGo.org.