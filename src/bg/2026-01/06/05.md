---
title:  Вярата на Христос
date:   04/02/2026
---

Не бива да пропускаме основната идея на Павел. Има една прекрасна размяна, която той преживява по пътя за Дамаск – разменя своя стар, основан на закона живот, за присъствието на самия Христос „за Когото изгубих всичко, и смятам всичко за измет, само Христос да придобия“ (Филипяни 3:8,9).

`Да се намери „в Него“, т.е. в Христос, е интересен израз. Прочетете Ефесяни 1:4; 2 Коринтяни 5:21; Колосяни 2:9 и Галатяни 2:20. Какво според вас има предвид Павел чрез тази идея, като се основавате на посочените стихове?`

Думите на Павел, че е в Христос, са били широко коментирани. Съвсем очаквано, може би най-доброто обяснение идва от самия Павел: „За да съедини в Христос всичко, което е на небесата и на земята, когато се осъществи изпълнението на времената“ (Ефесяни 1:10, Съвременен превод от оригиналните езици). Това е било Божието намерение от самото начало. А Павел разяснява как се е случило всичко: „А от Него сте вие в Христос Исус, Който стана за нас мъдрост от Бога и правда, и освещение, и изкупление“ (1 Коринтяни 1:30).

Да бъдеш „в Христос“ обхваща всичко, включено в спасителният план – от първите проблясъци на нашата духовна интелигентност (мъдрост) през оправданието чрез вяра (праведността), до подготовката за небето (освещението) и най-накрая до прославянето при Второто пришествие (изкуплението). Спасението представлява Христовото дело от началото до края – за нас и във нас. Ето защо, придобивайки Христос, ние разполагаме с всичко необходимо.

`Прочетете Филипяни 3:9. Кои две неща Павел представя в контраст и защо е важно винаги да помним този контраст?`

Както осъзнава Павел, притежаването на „собствена праведност“ не е истинска праведност, защото законът не може да даде живот (вж. Галатяни 3:21,22) – това би могъл да направи само Христос, чрез вяра. И не само чрез вяра. Все пак, и бесовете вярват и треперят (Яков 2:19). Единствената спасителна вяра е „вярата на Христос“. Само Неговата вяра се е покорявала напълно и може да се покорява. (Гръцката дума за вяра, pistis, означава и вярност). Така че ако сме в Христос и Той живее в нас (Галатяни 2:20), то тогава ние живеем чрез Неговата вяра посредством вярата ни в Него.