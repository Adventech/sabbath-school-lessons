---
title:  Радост в Господа
date:   01/02/2026
---

`Прочетете Филипяни 3:1-3. Какви положителни и отрицателни нотки долавяме в твърденията на Павел и каква е връзката помежду им? Как той описва вярващите?`

Павел започва с много позитивен тон и звучи така, сякаш завършва писмото си. Но не е приключил. Той се връща към една от основните теми на това Послание: радостта в Господа. И тук ще посочи редица основания за това. Най-важното е да имаме доверие в Христос, а не в себе си: „Ние (...) се хвалим с Христос Исус, и не уповаваме на плътта“ (Филипяни 3:3). Кой от нас, по един или друг начин, болезнено не е научил да не се уповава на плътта?

Силното предупреждение „пазете се“ (три пъти) не се среща никъде другаде в Писанието. Очевидно филипяните са знаели много добре за каква заплаха говори Павел. Вместо три отделни проблема, предупреждението, изглежда, е отправено към група лъжеучители, описани по три различни начина.

Злите или нерелигиозните хора в Израил понякога са наричани „псета“ (Филипяни 3:2; срв. Псалми 22:16; Исая 56:10; Матей 7:6; 2 Петър 2:21,22). Лъжеучителите също биха могли да бъдат описани като „зли работници“. Наричането им „лъжеобрязване“ (Филипяни 3:2) или „онези, които осакатяват плътта“, показва, че както в Галатия, така и на други места, те се стремят да наложат обрязването на езическите вярващи, противно на решението на апостолския съвет (вж. Деяния, 15 гл.).

Интересно, като че ли изглежда, че едно от решенията при духовните предизвикателства, включително с разпространението на лъжливи учения, е да се „радваме в Господа“ (Филипяни 3:1; срв. Филипяни 4:4).

Всичко, за което се радваме, ни носи щастие (двете гръцки думи за тези идеи са свързани). Бог иска да бъдем радостни, а Неговото Слово е един вид ръководство за истинско щастие и трайна радост. Това включва получаване на Божията милост (Псалми 31:7); уповаване в Него (Псалми 5:11); получаване на благословенията на спасението (Псалми 9:14); приемане на Божия закон като наш начин на живот (Псалми 19:14), включително съботата (Исая 58:13,14); вяра в Неговото Слово (Псалми 119:162); и възпитаване на благочестиви деца (Притчи 23:24,25).

`Животът може да е особено тежък за всички нас, независимо колко добре ни се подреждат нещата за момента. Но дори ако сега те не вървят добре, за какво можете и трябва да се радвате? А какво ви пречи да го правите?`