---
title:  Човешки заповеди
date:   05/03/2026
---

`Прочетете Колосяни 2:20-23. Как разбирате увещанията на Павел в светлината на другите елементи, обсъждани в тази глава?`

Както в „Посланието към галатяните“, Павел характеризира загрижеността относно запазването на еврейските церемонии като „първоначалните учения на света“ (Колосяни 2:8,20; срв. Галатяни 4:3,9). С други думи, подобно на земния храм, тези неща принадлежат на земята, но нашето гражданство е на небето. Не е нужно да бъдем обременявани с церемониалния закон, защото той само е предвещавал реалността, на която сега се радваме чрез Христос. Тоест въпреки че първоначално са били дадени от Бога, тези обреди, след като са изпълнили функцията си, вече не са необходими.

Тъй като всички тези постановления са премахнати на кръста, както показва божествената ръка, разкъсваща завесата на храма (Матей 27:51; срв. Даниил 9:27), християните (включително юдео-християните) не са подчинени на тези постановления. Като им се подчиняваме, ние всъщност бихме се отъждествили с този свят, който преминава, за разлика от новия свят, обещан ни в Христос.

В края на краищата очакваме „ново небе и нова земя, в която да живее правда“ (2 Петър 3:13), а не просто обновяване на тази стара земя.

Освен факта, че фарисеите и книжниците са добавили допълнителни човешки изисквания към Мойсеевите постановления (вж. Марк 7:1-13), увековечаването на старозаветните церемонии, които са изпълнени от Христос, вече не може да се счита за божествено изискване, а само за наложени от хората задължения. Всъщност изглежда, че те се превръщат в бреме за вярата, а не в нещо, което би я подсилило. Толкова е лесно да започнем да гледаме на вършенето на всички тези изисквания не само като на нещо, което ни прави по-висши от онези, които не ги изпълняват (това си е достатъчно лошо), но и може би дори така фино като на нещо, което някак си е заслуга за спасение (капан, в който не искаме да попадаме).

През цялата християнска история библейските експерти са се поддавали на изкушението да правят религиозни изявления, узурпирайки ролята на Светия Дух в насочването на вярващите към значението на текста. Самият Христос е изворът, от който извира истината на Писанията – така, както е проповядвана от Павел и другите библейски автори.

`Как да се уверим дали разбираме, че единствената ни основа за спасение е това, което Исус е направил за нас, извън нас, вместо нас – независимо от онова, което Той върши вътре в нас?`