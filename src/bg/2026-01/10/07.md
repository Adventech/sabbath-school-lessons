---
title:  Разширено изучаване
date:   06/03/2026
---

„Както в дните на апостолите хората се опитваха чрез традиция и философия да угасят вярата в Писанията, така и днес чрез угодническите настроения на висшата критика, чрез еволюция, спиритизъм, теософия и пантеизъм врагът на правдата се старае да поведе душите по забранени пътища. За мнозина Библията е като лампа без масло, защото са обърнали умовете си към източници на спекулативна вяра, която донася фалшиво разбиране и объркване. Делото на висшата критика чрез „напречни разрези“, предположения, реконструиране е да угаси вярата в Библията като Божествено откровение. Тя ограбва силата на Словото Божие да ръководи, да издига и да вдъхновява човешкия живот. Чрез спиритизма множествата биват поучавани да вярват, че желанието е най-висшият закон, развратът – свобода, и човекът – отговорен само пред себе си.

Христовият последовател ще се срещне с измамни думи, за които апостолът предупреди вярващите в Колоса. Той ще срещне спиритически тълкувания на Писанията, но не бива да ги приема. Гласът му ще се издигне в ясно потвърждение на вечните истини от Словото. Без да откъсва поглед от Христос, трябва да върви твърдо напред по набелязаната пътека, като отхвърля всички идеи, които не са в хармония с Неговото учение. Божията истина трябва да бъде предмет на разсъждението и изучаването му. За него Библията трябва да е глас Божи, говорещ му пряко. Така ще намери Божествена мъдрост“ (Уайт, Е. Деяния на апостолите. Стр. 474, 475 – англ. изд.).

**Въпроси за разискване:**

`Какво означава, че в Христос „обитава телесно цялата пълнота на Божеството“ и Той „е глава на всяко началство и власт“ (Колосяни 2:9,10)? Вж. също Йоан 1:1; Евреи 1:3 и 1 Петър 3:22.`

`Вероятно всички сме чували текста от Колосяни 2:14-16, използван като аргумент срещу седмия ден, събота. Какви други проблеми, освен посочените от урока през тази седмица, възникват от прилагането на тези текстове в подкрепа на твърдението, че вече не е необходимо да спазваме четвъртата заповед?`

`Как се справяте с онези, които настояват, че трябва да спазваме и церемониалните закони? Въпреки че може би човек би могъл да намери някои духовни или теологични благословения в спазването им, какви проблеми възникват от настояването, че те трябва задължително да се спазват?`

`В цитата по-горе Елън Уайт пише, че трябва да гледаме на Библията като на „глас Божи, говорещ ни пряко“. Защо тогава трябва усърдно да се пазим от всеки или от всичко, което би отслабило вярата ни в авторитета и вдъхновението на цялото Писание, дори от онези части в него, които донякъде биха могли да ни накарат да се чувстваме неудобно?`

Тази събота, 07.03.2026 г., ще се молим за църкви „Горна Оряховица“ с групите в с. Козаревец, с. Майско и с. Първомайци и „Гоце Делчев“.