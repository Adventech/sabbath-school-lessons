---
title:  Вкоренени и израстващи в Христос
date:   02/03/2026
---

Темата на „Колосяни“ е една от най-ясните максими за християнски живот: „И така, както сте приели Христос Исус, Господа, така и ходете в Него“ (Колосяни 2:6). Ние получаваме спасение, като приемаме Личност, а не просто набор от учения. Но приемането на Исус включва и приемане на всички Негови учения, дадени чрез апостолите и пророците на Библията (вж. Ефесяни 2:20).

Повече от всичко друго, приемането на Христос означава смърт на „аз“-а, пълно предаване на себе си на живия Христос.

Живото Слово (Исус) не може да бъде отделено от писаното Слово (Библията). Те са две страни на една и съща монета. Всъщност само чрез Писанието можем да познаем Исус. Ние „ходим“ или живеем живота си „в Него“, което означава, че позволяваме на Неговото Слово и на Неговия Дух да ни водят във всички наши решения и практики.

В Колосяни 2:7 Павел употребява често срещана библейска метафора, която сравнява християните с растения. Ние се вкореняваме в Христос, като Го приемаме за наш Спасител и подреждаме живота си според Неговото Слово. Ето как се „утвърждаваме във вярата“.

`Как следните пасажи хвърлят светлина върху метафората за растението като символ на вярващите? (Вж. Исая 61:3; Матей 3:10; Лука 8:11-15; 1 Коринтяни 3:6.)`

Павел ясно очертава двете алтернативи, отворени за вярващите. Едната е да останат „насадени от Господа“ (Исая 61:3) и да продължат да бъдат завършени в Христос, като се придържат към Него и Неговите учения. Другата би могла да се сравни с изкуствено растение, което може да изглежда истинско, но всъщност е безжизнено. Като приемаме човешки философии и традиции, ние биваме „пленени“ (Колосяни 2:8). Въпреки че Христос ни е освободил, е възможно да бъдем поробени отново с робско иго (Галатяни 5:1; срв. Деяния 15:10).

Накратко, приемането на небиблейски учения означава отхвърляне на Христос, защото тези, които се хващат на лъжливи учения, за съжаление, са приели различно евангелие и са признали човешките авторитети пред авторитета на Писанието (вж. Галатяни 1:6-9). Това е представлявало опасност за ранната църква и остава такава и днес.

`Какъв е вашият личен опит с това какво означава да умрете за „аз“-а си, за да приемете Христос? Защо то трябва да е непрекъснат процес?`