---
title:  Сянка или същност?
date:   04/03/2026
---

`Прочетете Колосяни 2:16-19. Кои юдео-християнски практики изтъква тук Павел?`

И до днес учените не са единодушни по въпроса какви точно проблеми разглежда тук Павел. Това, в което можем да бъдем сигурни, е, че самото му Послание предоставя доста информация за онова, което, изглежда, е предизвикало юдео-християнското разногласие в тази предимно езическа църква (Колосяни 2:13). Тоест юдейските вярващи са налагали неща, чието следване не е било необходимо за членовете.

Ясно е, че Колосяни 2:16 изброява редица редовни юдейски практики, чието спазване очевидно е продължавало сред някои обърнати в християнството юдеи. Но дори елементите в Колосяни 2:18 се вписват в същия контекст. Исус критикува претенциите за смирение сред религиозните водачи (напр. Матей 6:1,5,7,16). От свитъците от Кумран научаваме, че ангелите са заемали видно място в някои юдейски представи за поклонение. Така че проблемите, с които Павел се сблъсква в Колоса, най-вероятно са били сходни с тези, с които се е сблъсквал и на други места.

Тъй като текстът в Колосяни 2:16 толкова често е обект на недоразумения, е важно да го разгледаме по-подробно. Обърнете внимание на следните точки:

Употребата на Павел на „и така“ показва, че това е заключение, извлечено от вече казаното по-рано. Преди това необходимостта от буквално обрязване е отхвърлена, защото е важна вътрешната промяна на сърцето (Колосяни 2:11-15).

„Това, което ядете или което пиете“ се отнася за приносите от храна и напитки, които израилтяните са принасяли в храма.

Уточнението относно „някой празник или новолуние, или събота“ (Колосяни 2:16) очевидно намеква за Осия 2:11, където се споменава същата поредица от церемониални дни, включваща церемониални съботи (вж. напр. Левит 23:11,24,32).

От решаващо значение за нашето разбиране на този стих е личното тълкувание на Павел: че те „сянка на онова, което ще дойде, но тялото е Христово“ (Колосяни 2:17). Тези церемониални дни, подобно на жертвоприношенията, са сочели към делото на Христос (вж. 1 Коринтяни 5:7; 1 Коринтяни 15:23). За разлика от това седмият ден, събота, е установен в Едем, преди греха и много преди да бъдат възприети церемониалните жертвоприношения в светилището; следователно той не е бил сянка, която да бъде премахната след кръста.

`Въпреки че седмият ден, събота, не е предмет на обсъждане тук, как бихте могли да приложите съвета на Павел да не съдим другите?`