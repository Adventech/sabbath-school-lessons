---
title:  Приковани към кръста
date:   03/03/2026
---

`Прочетете Колосяни 2:11-15. С какви проблеми като че ли се бори тук Павел?`

Колко често сме виждали тези текстове, особено Колосяни 2:14, да бъдат използвани неправилно като аргумент срещу седмия ден, събота?

За да се разберат те, адвентистите от седмия ден предлагат две основни тълкувания: Първо, „законът“, прикован към кръста, е списъкът с обвинения, повдигнати „към нас“, подобен на надписа, който Пилат окачва на кръста на Исус (Матей 27:37; Йоан 19:19,20). Или, второ, церемониалният закон, написан от Мойсей (вж. Второзаконие 31:24-26), е бил прикован към кръста.

Когато разгледаме стиха в по-широкия му контекст, можем да видим, че той ясно говори за церемониалния закон.

Павел също така говори за „обрязване, извършено не от ръка“ (Колосяни 2:11), тоест „на сърцето“ (Римляни 2:28,29; срв. Второзаконие 30:16), в очевиден контраст с плътското обрязване, което е едно от най-важните условия на церемониалния закон (Левит 12:3; срв. Изход 12:48).

След това Павел описва тази вътрешна промяна така: „като съблякохте плътското тяло“ и посочва кръщението чрез потапяне. С това кръщение ние се отъждествяваме със смъртта и възкресението на Христос (Колосяни 2:11,12).

Опитността по обръщане във вярата се оприличава на това да бъдем „мъртви чрез прегрешенията си“ и „съживени“ с Христос, който „прости всичките [ни] прегрешения“ (Колосяни 2:13).

Думата „постановления“ (Колосяни 2:14) се отнася за законови укази, независимо дали са светски (Лука 2:1; Деяния 17:7), или църковни (Деяния 16:4). Тази гръцка дума се среща само на още едно място в писанията на Павел и говори за церемониалния закон, издигнал разделителна стена между евреи и езичници (Ефесяни 2:14,15).

Тъй като Павел вече е говорил за прощението на греховете и вътрешната промяна, символизирана чрез кръщението, е малко вероятно той да се върне към тази тема отново с различна метафора, която не е използвана никъде другаде в Писанието. По-скоро сякаш подчертава подобна теза, както е изказана в „Ефесяни“: че вярващите езичници в Колоса не е нужно да се тревожат за спазването на церемониалния закон, включително обрязването, нито за наредбите за чистотата, съпътствали такова посвещение (срв. Деяния 10:28,34,35).

Ясно е, че Павел не намеква, че Десетте заповеди са били приковани на кръста, особено като се има предвид, че другаде той определя греха като нарушение на Десетте заповеди (Римляни 7:7).