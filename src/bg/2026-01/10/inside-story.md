---
title:  Разказ
date:   06/03/2026
---

### Риск от затвор или смърт

След като шест месеца ходел на църква в събота, Рене бил повикан от шефа си. „Другият счетоводител не работи толкова добре, колкото теб“, казал той. „Мога ли да те помоля за услуга? Можеш ли да работиш поне един час в събота?“

Рене си спомнил, че в продължение на две години се бил молил: „Боже, ако ми дадеш възможност да ходя на църква в събота, ще освещавам съботата до смъртта си“.

Той поклатил глава. „Не мога.“

„Налага се“, заявил шефът му. „Само един час. В колко часа е твоята църква?“

„От осем до дванадесет.“

„Тогава следобед. Можеш да дойдеш в 13:00.“

„Но е събота.“

„Няма проблем.“

„За мен има проблем.“

Шефът на Рене го изгледал дълго и втренчено.

„Ти решаваш“, казал той и си тръгнал.

Шест седмици по-късно шефът му дал ултиматум с едва прикрита заплаха. „Какво е окончателното ти решение?“, казал той. „Трябва да работиш тази събота. Ако не го направиш, не знам как ще постъпя.“

Рене знаел, че работи в страна, враждебно настроена към християнството. Вярващите нямали право да упражняват религията си. Бил чувал за хора, които били хвърляни в затвора и се сблъсквали със смъртна присъда заради вярата си.

Прибирайки се у дома, той извикал: „Господи, изглежда, имам много проблеми. Тук ли искаш да умра?“.

Три дни по-късно Рене отишъл на църква в събота. Живеел в апартамент, разположен в същата сграда като офиса му. Когато напускал сградата, един колега го попитал: „Няма ли да дойдеш днес?“. „Няма да дойда“, отговорил Рене.

Рене имал служебен мобилен телефон и го изключил. Не искал да бъде проследен, когато отива на църква.

Същия следобед шефът му направил изненадващо посещение в офиса. Той многократно се обаждал на Рене, но не успял да се свърже с него по телефона. По-късно колегата казал на Рене: „Шефът беше като дявол. Очите му бяха много зачервени, сякаш искаше да те изяде. Може би искаше да те прати в затвора. Моля те, не ни замесвай в проблеми“.

Рене Тукалдо е главен финансов директор на Движението „1000 мисионери“, чиято централа в Силанг, Филипините, е построена с помощта на дарение от 13-та събота през 1996 г. Прочетете повече следващата седмица.