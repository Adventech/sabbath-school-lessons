---
title:  Мъдрост и познание от Бога
date:   01/03/2026
---

Йов пита: „Но мъдростта – къде ще се намери? И къде е мястото на разума?“ (Йов 28:12). Павел отговаря: в Христос, „в Когото са скрити всички съкровища на премъдростта и знанието“ (Колосяни 2:3; срв. 1 Коринтяни 1:30). Ако имаме Христос, разполагаме с всичко, дори със „съвършено проумяване“ – целта на живота (Колосяни 2:2). Чрез Него е разкрита тайната на Бога, която обхваща целия спасителен план.

`Прочетете Колосяни 2:1-7. Каква е целта на Павел при написването на това Послание?`

Гръцката дума paraklēthōsin означава „утешен“ или „укрепен“ (Колосяни 2:2). Желанието на Павел е не само да помогне на вярващите в Колоса да разпознаят лъжливите учения, но и да ги обедини в християнска любов. Времето, използвано и за двата глагола, показва увереността на Павел, че това Послание ще постигне предназначената си цел.

Той обаче ги хвали за тяхната „уредба и постоянството на [тяхната] вяра спрямо Христос“ (Колосяни 2:5).

Гръцкият термин taxis, преведен като „уредба“, се употребява в Новия Завет по отношение на свещеническите санове на Аарон (Лука 1:8; Евреи 7:11) и Мелхиседек (Евреи 5:6,10; Евреи 6:20; Евреи 7:11,7), но Павел го прилага към реда в църквата (1 Коринтяни 14:40), включително и тук. Понякога има тенденция църковният ред и организация да се разглеждат просто като църковна институция, лишена от теологично значение.

Но като предписва подходящо благоприличие в богослужението (вж. напр. 1 Коринтяни, 11 гл.) и уточнява как трябва да се избират старейшините и дяконите (1 Тимотей, 3 гл.; Тит, 1 гл.), Павел е особено внимателен за опазването на реда в църквата. Чрез тези мерки се запазват и разпространяват Божията мъдрост и ученията на Библията.

В резултат на правилното учение, което колосяните приемат от сътрудниците на Павел, те притежават „твърдост“ на вярата. Тя не може да бъде разклатена, защото почива на солидна библейска основа, към която, ако се придържат, би им помогнала да се предпазят от заблудите, насърчавани от лъжеучителите.

`Какъв е вашият опит с необходимостта от „уредба“ в собствения ви духовен живот?`