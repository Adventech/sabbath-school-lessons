---
title:  Служебни взаимоотношения
date:   17/03/2026
---

`Прочетете Колосяни 3:22-25 и Колосяни 4:1. Какви наставления са дадени на робите? Какви принципи откриваме тук за служебните отношения като цяло?`

Хората днес понякога споменават робството като начин да оставят част от библейските съвети в миналото, ако не и да дискредитират изцяло Писанието. Но по ирония на съдбата това почти не отчита историческия контекст на старозаветния Израил и новозаветната църква. Човешките същества са създадени по Божи образ и подобие и както всички разумни Божии същества, са предназначени за свобода. Мойсеевите наредби забраняват на израилтяните да имат вечни роби (Второзаконие 15:12) и определят шест години като максимален срок на служба за изплащане на финансовите задължения (Изход 21:2-6; Левит 25:39-43). Робството в Библията, колкото и отблъскващо да е в нашето съвременно разбиране, няма нищо общо с отвратителните практики на робството, наблюдавани в западния свят, които са били бич и ужасяващо престъпление срещу човечеството.

В новозаветни времена църквата е трябвало да действа в рамките на римското право, което е допускало притежаването на роби. „Но за разлика от съвременните форми на робство, римското право е предоставяло на робите значителни права и възможности и опитът за отмяна на тази практика би могъл да застраши разпространението на евангелието“ (Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166).

Всъщност в църквата, за разлика от по-общо казано – в Римската империя, първото задължение на роба е било към Господа. А на господарите им е било наредено да се отнасят с тях справедливо, „като знаете, че и вие имате Господар на небесата“ (Колосяни 4:1). Освен това Павел нарежда на Филимон да не се отнася с Онисим повече като със свой роб, а като със свой брат (Филимон 16). Всъщност както в Стария, така и в Новия Завет вярващите са наречени роби (или слуги) на Бога (вж. напр. Псалми 34:22; Лука 17:10; 1 Петър 2:16).

Дори и да не харесваме културните обстоятелства, в които са били написани някои от библейските текстове, все пак трябва да приемем авторитета на самия текст. В противен случай поставяме себе си и нашата култура над Писанието. По-добрият вариант е да разгледаме всичко, което Библията казва по дадена тема, преди да стигнем до заключение за становището ù по тази тема.

`Помислете как този пасаж може да се приложи към вашите взаимоотношения на работното място. Как неговите принципи биха могли да са ви от полза като шеф или служител?`