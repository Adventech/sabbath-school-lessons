---
title:  Молитва един за друг
date:   18/03/2026
---

`Прочетете Колосяни 4:2-4. Какви принципи за молитвата откривате в тези стихове? Какви молитвени прошения отправя Павел?`

Едни от най-важните думи, които можем да кажем на някой борещ се с различни проблеми – били те семейство, здраве, пари или нещо друго – са „Аз се моля за теб“. Това е избраното от Небето средство за свързаност и взаимодействие. „Част от Божия план е в отговор на молитвата с вяра да ни дари онова, което не би ни подарил, без да сме Го помолили“ (Уайт, Е. Великата борба. Стр. 525 – англ. изд.).

Обърнете внимание на въздействащите описания на молитвата, които Павел използва: „Постоянствайте“ (или продължавайте), „бдете“ и „с благодарение“ – което показва, че това е молитва с вяра (Колосяни 4:2). Той ни казва да се молим „по всяко време“ (Ефесяни 6:18) и „непрестанно“ (1 Солунци 5:17). Най-удивителното е, че въпреки че „не знаем да се молим както трябва, но самият Дух ходатайства в нашите неизговорими стенания“ (Римляни 8:26).

`Прочетете отново Колосяни 4:3. Каква „врата за словото“ може да ви отвори Бог, за да споделяте вярата си?`

Важно е да се отбележи, че Павел също се е молил за правилните думи, които да каже. Понякога, когато четем неговите писма или речи в книгата „Деяния“, си представяме, че апостолът винаги е бил красноречив, като никога не се е съмнявал какво трябва да каже. Но тук той призовава за молитва, за да може да прогласи вестта „така, както трябва“ (Колосяни 4:4). Освен това употребява една много важна гръцка дума (dei) в последната фраза на стиха, която може да се преведе като „както трябва да говоря“, посочвайки божествената необходимост от делото по прогласяване на евангелието. Той осъзнава значението на представянето на вестта пред хората на най-високите нива на римското управление, включително и в дома на Цезаря.

„Не е необходимо винаги да падате на колене, за да се молите. Изработете си навика да разговаряте със Спасителя, когато сте сами, когато сте навън или вършите всекиднев-ната си работа. Нека сърцето ви постоянно да е извисено в тиха молитва за помощ, за светлина, сила, познание. Нека всяко ваше дихание да е молитва“ (Уайт, Е. По стъпките на великия Лекар. Стр. 510, 511 – англ. изд.).