---
title:  Разширено изучаване
date:   20/03/2026
---

„Всеки член на семейството трябва да съзнава, че на него лежи отговорността да изпълнява своя дял и че е длъжен да допринесе за удобството, реда и спокойствието на цялото семейство. Никой не бива да действа срещу другия. Всички трябва да проявяват нежност, предпазливост и търпение, да говорят със спокоен тон, с тих глас, да избягват пререкания и грубост и да правят всичко, което им е възможно, за да облекчават товара на майката (...)

Всеки член на семейството трябва да разбере онова, което очакват от него да върши в съгласие с другите. Всички трябва да разберат, че от тях се изисква да носят своя дял от житейския товар“ (Уайт, Е. Адвентен дом. Стр. 179, 180 – англ. изд.)

„Ако искаме да ходим в светлината, трябва да пуснем Христос в сърцата и домовете си. Домът трябва да бъде всичко, което тази дума предполага. Той трябва да бъде късче от рая на земята, място, където чувствата се култивират, вместо да бъдат старателно потискани. Нашето щастие зависи от това култивиране на любов, съчувствие и истинска любезност един към друг. (...) Трябва да забравяме за себе си, винаги да търсим възможности, дори в малките неща, да проявим благодарност за услугите, които сме получили от другите, и да търсим възможности да ги развеселим и да облекчим техните скърби и товари чрез постъпки на нежна доброта и дребни изрази на любов. Тези жестове на внимание и любезност, които, започвайки в нашите семейства, се простират извън семейния кръг, спомагат да се изгради сборът от житейско щастие; а пренебрегването на тези малки неща съставлява сборът от житейска горчивина и скръб“ (Уайт, Е. Свидетелства към църквата. Т. 3, стр. 539, 540 – англ. изд.)

**Въпроси за разискване:**

`Към семейните двойки: Кои принципи са ви помогнали във вашата връзка? Какъв съвет имате към несемейните и как те трябва да се подготвят за предизвикателствата, които бракът винаги носи със себе си?`

`Много любящи, грижовни родители, които са отгледали децата си в хубави християнски домове, често трябва да се справят с порасналите си деца, които отхвърлят вярата. Какъв съвет и утеха можете да им дадете? Какво може би е по-добре изобщо да не казват?`

`Обсъдете по-подробно напътствието да „ходим в мъдрост“. За разлика от него, какво означава да ходим в „глупост“, а не в мъдрост? Какво научихте от различните случаи, в които може да сте ходили в едната или в другата посока?`

Тази събота, 21.03.2026 г., ще се молим за църкви „Димитровград“ с групата в Симеоновград и „Добрич“ с групите в Кардам, Тервел и Генерал Тошево.