---
title:  Съпрузи и съпруги
date:   15/03/2026
---

`Прочетете Колосяни 3:18,19. Какъв баланс виждате? Какви допълнителни съвети дава Павел в Ефесяни 5:22-25,33?`

Някои мъже цитират „Жени, покорявайте се на мъжете си“ (Колосяни 3:18) и спират дотук, но забележете важното уточнение, което добавя Павел: „както прилича в Господа“. Никъде Новият Завет не учи, че жените трябва да се покоряват на всички мъже; нито че съпругите са подчинени или покорени; нито че трябва сляпо да се подчиняват на всяка прищявка или желание на съпрузите си. Идеята на Павел е, че лоялността на съпругата е първо към Господа, а второ към съпруга ú. Индивидуалността на съпругата не трябва да бъде погълната от тази на нейния съпруг, нито той може да постъпва като нейна съвест.

Любовта на Христос към църквата, като Той се отдаде за нея, илюстрира как съпрузите трябва да обичат съпругите си (Ефесяни 5:25). Те ще бъдат верни, независимо от цената. Ще вземат решения, които са в най-добрия интерес на съпругата, въпреки че обикновено тези интереси трябва да са съгласувани. Такава любов улеснява съпругата да се подчинява на Божията заповед да уважава съпруга си (Ефесяни 5:33).

Здравословният християнски брак се характеризира с взаимност – взаимно обсъждане, съвместно обмисляне на нещата и вземане на решения като двойка. Понякога, когато се вземат решения, които имат сериозни последици за цялото семейство, може да е уместно в тези обсъждания да се включат и децата, но родителите никога не бива да се карат пред тях. След такъв процес, ако съпругът и съпругата не могат да постигнат съгласие, библейският път към мира е съпругата да се съгласи с преценката на съпруга си, стига това да не нарушава Божието Слово. По същия начин повечето, ако не и всички съпрузи могат да си спомнят моменти, в които са били щастливи, че са послушали съпругите си и са приели съветите им. Колкото повече съпругът и съпругата работят заедно в екип, толкова по-щастлив ще бъде бракът.

`Как бихме могли да избегнем това, което, за съжаление, се е случвало през цялата история: да вземаме красивите принципи, изразени в тези текстове, и да ги превръщаме в нещо зло?`