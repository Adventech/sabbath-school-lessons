---
title:  Да ходим в мъдрост
date:   19/03/2026
---

Коя е най-важната истина, която ние като християни можем да знаем? Разбира се, това е истината, че Исус Христос умря за нашите грехове и че чрез вяра в Него можем да получим вечен живот. Това е истина, която никога не бихме могли да разберем сами. Но тя е истина, която трябваше да ни бъде казана или разкрита. И ни беше разкрита – в Божието Слово.

Има много истина, знание и мъдрост, които никога не бихме познали, ако не беше това, което Бог ни е разкрил в Своето Слово. Ала това знание и мъдрост не са ни дадени просто като знание, само като нещо, което трябва да запомним. По-скоро в собствения си живот трябва да живеем тази истина, това знание и тази мъдрост.

`Прочетете Колосяни 4:5,6. В какви ситуации Павел посочва, че трябва особено да „подхождаме с мъдрост“? Какво значи това?`

За съжаление, като християни понякога сме всичко друго, но не и такива! И както Павел посочва (цитирайки Исая 52:5), Израил също е бил препъникамък за невярващите: „Поради вас се хули Божието име между езичниците“ (Римляни 2:24). Начинът, по който се отнасяме към другите, особено към хората, които не са от нашата вяра, е изключително важен (вж. Тит 2:5; 2 Петър 2:2). Християнският дом, младежкото събиране за молитва, а не за пакости, простичките постъпки на любезност и спокойният, търпелив дух говорят много на онези, които наблюдават дали изповядването ни е искрено, или не.

В Колосяни 4:6 Павел се фокусира особено върху думите, които изричаме: „Това, което говорите, да бъде винаги с благодат“. Не просто мили или учтиви – думите, които изричаме, трябва да бъдат подтикнати и пропити от Божията благодат чрез влиянието на Светия Дух.

„Подправено със сол.“ Противно на светското определение за „солена“ реч, нашите думи трябва да бъдат подходящи и привлекателни за тези, към които се обръщаме.

„За да знаете как трябва да отговаряте на всекиго.“ Само Светият Дух може да ни даде правилните думи в точния момент за подходящата цел и да подготви умовете на слушателите за вестта, която „трябва“ да споделим (тук също се използва dei – вж. вчерашните коментари върху Колосяни 4:4).

`Помислете за думите си, за действията си и за това как се представяте пред другите. Каква вест изпращате относно вашата вяра и значението на християнството?`