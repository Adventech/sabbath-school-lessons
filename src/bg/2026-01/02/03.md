---
title:  Молитвените прошения на Павел
date:   05/01/2026
---

Преди няколко години един пастор говореше за молитви, които се въртят около мен, аз, себе си и моите нужди или желания. Той уместно ги определи като „егоистични малки молитви“, защото Бог е промислил по-големи неща.

`Прочетете молитвата на Павел във Филипяни 1:9-11. Какъв е нейният фокус и какви големи молби отправя? Какво ви разкрива това за молитвата?`

На гръцки тази молитва се състои само от четиридесет и три думи, но обхваща всички значими неща за Павел, които той ще разшири в останалата част от Посланието: любов, просветеност, проницателност, искреност, безупречност и правда, която имаме чрез Исус Христос. В основата на тази молитва, както и на предишните изрази на благодарност на Павел, стои акцентът върху църквата като едно цяло. Молитвата на апостола е изцяло насочена към другите, в полза на цялата църква и за нейното благополучие. Нека разгледаме по-отблизо някои от отделните елементи на тази молитва:

Любовта да бъде все повече и повече. Павел не се моли само за повече любов, а за любов, водена в определена посока: „изобилно просветена и проницателна във всичко“ (Филипяни 1:9). Позоваването на просветеността не включва просто интелектуално познание, а предполага познание относно духовни неща, които могат да бъдат придобити единствено чрез общение с Бога и изучаване на Неговото Слово (вж. Ефесяни 1:17; Ефесяни 4:13; 1 Тимотей 2:4).

Просветеност. Павел обяснява това като способността „да изпитвате нещата, които се различават“ (да ги разграничавате от морално вредните), „за да бъдете искрени и безупречни“ (Филипяни 1:10).

Да бъдете искрени. Думата на гръцки означава „преценяван от слънчевата светлина“ и говори за неопетнена чистота на действията: „Всичко, което християните правят, трябва да бъде прозрачно като слънчевата светлина“ (Уайт, Е. Отразяване на Христос. Стр. 71 – англ. изд.).

Да бъдете… безупречни. Това означава да не бъдете препъникамък, да не казвате или да не правите нищо, което би затруднило човек да повярва.

Правда… чрез Исус Христос. Павел се спира подробно на това в посланията към римляните и към галатяните и разширява идеята и във Филипяни, 3 глава. Ние нямаме собствена правда, а само тази, която получаваме чрез Христос.

`Каквото и друго да вършим, как може нашата любов „да бъде все повече и повече изобилно просветена и проницателна във всичко“ (Филипяни 1:9)? Защо това е толкова важно за християнския живот? (Вж. също 1 Коринтяни 13:1-8.)`