---
title:  Разказ
date:   09/01/2026
---

### Божи вестител

Оскар стоял неподвижно и се молел, докато три лаещи, ръмжащи кучета го обграждали пред една къща в Кения. Собственикът, който бил пуснал кучетата, когато Оскар се приближил до къщата, дошъл при него. „Кой си ти?“, попитал той.

„Аз съм Божи вестител“, казал Оскар.

„С каква вест те е изпратил Бог?“, запитал мъжът.

„Това си е вестта на Бога“, отвърнал Оскар. „Мога ли да вляза?“

Мъжът отпратил кучетата и ги завързал. След като влезли в къщата, погледнал Оскар с очакване. „Хайде да се помолим“, казал Оскар. Мъжът не затворил очи. Оскар се помолил и след това започнал да обсъжда първите пет книги от Библията, Петокнижието. Мъжът не бил християнин. Той принадлежал към голяма, нехристиянска световна религия, но познавал тези книги на закона. Задал много въпроси и двамата мъже се сприятелили. Днес този човек и съпругата му са адвентисти от седмия ден.

При друг случай собственик на жилище проявил интерес, когато Оскар предложил библейски часове. Той изпратил трите си деца, на 6, 8 и 13 години. Когато си тръгвали, Оскар видял, че накуцват от болка. „Нека децата дойдат тук, за да се помолим“, казал той. След това видял, че децата имат чигери – мънички акари с паразитни ларви, които живеят върху или под кожата и причиняват раздразнение.

Оскар се помолил за децата и тръгнал да купи лекарство.

Семейството смятало, че чигерите са причинени от магьосничество. Но когато Оскар се върнал, той помогнал на семейството да почисти къщата и спалното бельо. Инструктирал родителите да изкъпят децата и след това приложил лекарството. Децата били чисти. Оскар отново се помолил за децата и се посветил на изучаване на Библията с родителите. По-късно семейството станало адвентисти и продало парцел земя за построяването на нова адвентна църква.

Споделяйки евангелието, Оскар също така ходи от църква на църква в неделя. В Кения е традиция да се позволява на посетителите да поздравяват членовете на църквата. Но веднъж някакъв църковен лидер поканил Оскар на богослужение и след това отказал да му позволи да говори, след като научил, че е адвентист. Оскар останал за богослужението. Когато си тръгнал, той разпознал няколко членове като свои съседи и отишъл да ги поздрави.

„Библията е като голям океан и сега не е моментът да чакаш пасторът да дойде и да те учи“, казал той. „Имам уроци, които можете да изучавате сами.“

Още веднага седем души приели библейския курс „Открития“ на „Гласът на пророчеството“. Други били предпазливи, но по-късно се съгласили да получат курса. Днес 43 души от църквата изучават Библията с Оскар. „Не е зле за среща, на която не ми беше позволено да говоря“, казва той с усмивка.

Оскар работи като пионер на „Глобална мисия“ от 10 години, като е довел 120 души до кръщение и е основал две църкви. Надява се скоро да бъде основана и трета църква. Научете повече за пионерите на „Глобална мисия“ на https://bit.ly/GMPioneers.