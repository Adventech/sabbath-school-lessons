---
title:  Плодът на евангелието
date:   07/01/2026
---

Връзката на Павел с колосяните е по-различна от тази с филипяните. Той ги включва сред онези, които „не са ме виждали лично“ (Колосяни 2:1). Въпреки това апостолът ги уверява, също както филипяните, че благодари на Бога за тях и „винаги“ се моли за тях.

`Прочетете Колосяни 1:3-8. За кои три неща Павел благодари на Бога?`

Павел обединява трите добродетели, които споменава на други места: вяра, надежда и любов (вж. 1 Коринтяни 13:13; 1 Солунци 1:3; 1 Солунци 5:8). Обърнете внимание, че не приписва на колосяните заслугата за тези неща. Благодари на Отец, защото те са сред „добрите и съвършени“ дарове, които получаваме от Него (Яков 1:17). Когато видим любовта, която Бог изпитва към нас, това ни води до вяра в Христос (Ефесяни 2:4-8) и получаваме надеждата за небето. Петър я описва като „наследство – нетленно, неоскверняемо и което не повяхва, запазено на небесата за вас“ (1 Петър 1:4).

Павел също така подчертава, че евангелието е достоверно, защото се основава на „словото на истината“. Това е израз, който апостолът използва другаде по отношение на вдъхновеното Божие Слово (вж. 2 Коринтяни 6:7; 2 Тимотей 2:15). За разлика от „човешкото слово“, то „наистина“ действа в онези, които вярват (1 Солунци 2:13) и изпълняват Божията воля (Исая 55:11). Така че, когато се прогласява евангелието, Божията сила се проявява чрез действието на Светия Дух върху сърцата на слушателите и хората откликват. Самото евангелие дава плод, защото е „словото на живота“ (Филипяни 2:16).

Може би най-удивително е разпространението на евангелието за толкова кратък период от време. В рамките на около тридесет години след смъртта и възкресението на Христос Павел вече може да каже, че то се е разпространило „в целия свят“ (Колосяни 1:6). Малко по-късно в същата глава ще заяви, че евангелието „е било проповядвано на всяка твар под небесата“ (Колосяни 1:23). Обширната римска пътна система прави възможна бързата комуникация и пътуване, а по този начин посланията на Павел могат да бъдат разпространени толкова нашироко и бързо. Но именно Божията сила, действаща чрез Словото, ражда духовния живот в човека (Яков 1:18; 1 Петър 1:23), правейки го ново създание в Христос (2 Коринтяни 5:17).

`В Колосяни 1:5 Павел пише за „онова, за което се надяваме, което се пази за вас на небесата“. Какво е вашето разбиране за тази надежда и защо тя се отнася за вас лично, въпреки че наистина сте недостойни?`