---
title:  Общението в евангелието
date:   04/01/2026
---

`Прочетете Филипяни 1:3-8. За какво е благодарен Павел? Какво уверение дава във „Филипяни“ и защо това е важно?`

Павел е основал църквата във Филипи; още оттук можем да видим топлината на християнското общение, пропила Посланието му. Въпреки че е разделен от стотици километри, Павел, окован и хвърлен в затвора, носи църквата и нейните членове в сърцето си; той копнее за тях „със сърдечната любов на Христос Исус“ (Филипяни 1:8); благодари на Бога за тях. Благодарствената молитва на Павел дори ни помага да надзърнем към застъпничеството на Исус за нас в небето.

На нагръдника на първосвещеника е имало 12 камъка, представляващи 12-те племена на Израил. Хората е трябвало да бъдат „на сърцето му“, докато той е ходатайствал за тях (Изход 28:29). По един още по-велик начин, като наш Първосвещеник в небесното светилище, Исус носи имената на Своя народ със Себе Си пред Отец.

Интересно е, че формулировката на Филипяни 1:3 е двусмислена, като подчертава близката връзка между Павел и филипяните. Обикновено тя се превежда така, че Павел ги помни в молитва, но може да препраща и към факта, че и те го помнят. Във всеки случай текстът подчертава тясната взаимност, която споделят, подчертана и от думата „общение“ (на гръцки: koinonia). Така, както Павел има общение в страданията на Христос (Филипяни 3:10), така и филипяните „участват“ (на гръцки: sunkoinōneō) в страданията на Павел и се включват финансово, за да подкрепят служението му (Филипяни 4:14,15). Тази взаимност, която е била „от първия ден дори досега“ (Филипяни 1:5), го кара да благодари на Бога за тях и да се моли за тях „с радост“ (Филипяни 1:4).

Любопитно е, че Павел описва затворническата си среда твърде положително – като предоставяща възможност за „защитата и (…) утвърждаването на благовестието“ (Филипяни 1:7). Употребата на тези два юридически термина предполага, че процесът му предстои, но също така, че Павел активно ангажира войниците и посетителите с благовестието. Защитата му (на гръцки: apologia) срещу атаки и потвърждаването на вечните истини в нея са от съществено значение. Павел сякаш се грижи по-малко за собственото си бъдеще, отколкото за реабилитацията на самото благовестие. Независимо дали ще живее, или ще умре, апостолът е уверен, че Бог ще завърши „доброто дело“, което е започнал във всички, които уповават на Него (Филипяни 1:6).

`Как разбирате обещанието, че Бог ще завърши „доброто дело във вас“ (Филипяни 1:6)? Какво означава това? Ще приключи ли някога това дело преди Второто пришествие?`