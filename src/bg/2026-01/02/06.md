---
title:  Силата на молитвата
date:   08/01/2026
---

`Прочетете Колосяни 1:9-12. Какви специфични молби намирате в молитвата на Павел?`

Павел се моли „да се изпълните с познаването на Неговата воля“. Описва познаването на Божията воля като „духовна мъдрост и разбиране“ (Колосяни 1:9). Мъдростта идва, преди всичко, чрез пълно доверие в Бога, готовност да вършим Неговата воля (Йоан 7:17) и без да се осланяме на собствения си разум (Притчи 3:5). Но често възниква въпросът: „Каква е Божията воля за мен в тази ситуация?“. Има три основни източника, от които можем да научим Божията воля, докато я търсим с молитва:

1. Най-важният източник на мъдрост е самата Библия. „Твоето слово е светилник за краката ми и виделина на пътеката ми“ (Псалми 119:105).
2. Божията воля и ръководство могат да бъдат познати чрез обстоятелствата на Провидението, като Го молим да отваря или затваря врати (вж. Колосяни 4:3).
3. Светият Дух ни води, след като сме се научили да разпознаваме гласа Му: „И ушите ти ще слушат зад тебе слово, което, когато се отклонявате надясно и когато се отклонявате наляво, ще казва: Този е пътят, вървете по него“ (Исая 30:21).

Павел се моли колосяните да постъпват „достойно за Господа“ (Колосяни 1:10). Разбира се, никой не е по своята същност „достоен“, но Бог ни смята за достойни чрез Своята благодат и ни призовава да живеем в съответствие с това висше призвание (Ефесяни 4:1; 1 Солунци 2:12). Апостолът използва глагола „ходим“ или „ходихме“ още три пъти само в писмото към колосяните (Колосяни 2:6; Колосяни 3:7; Колосяни 4:5). Това означава да живеем и да действаме в съответствие с Божия закон (Изход 18:20), което е възможно само чрез действието на Светия Дух (Йезекиил 36:27).

Павел също се моли техният (и нашият) живот да бъде „напълно угоден“ на Господа и след това изброява няколко начина да го направим: да „принасяте плод във всяко добро дело“ (Колосяни 1:9,10); след това да „растете в познаването на Бога“ (Колосяни 1:10); и накрая, да „благодарите на Отца“ (Колосяни 1:12).

`Ако някой ви попита: „Откъде знаете, че Бог Ви води в една или друга посока?“, как бихте отговорили – и защо?`