---
title:  „Начало“ (и Инициатор)
date:   18/02/2026
---

`Прочетете Колосяни 1:18. Каква е връзката между идеята за Христос като глава и като „начало“?`

На еврейски език думите за глава (roʾš) и начало (rēʾšît) са свързани. Първият случай, при който втората дума се появява в Писанието, е в Битие 1:1: „В началото [rēʾšît] Бог създаде небето и земята“. Исус е Глава на човечеството и на църквата не само заради въплъщението, но и защото Той е Създателят.

На гръцки език думата за начало (archē) има широко значение. Тук „начало“ се отнася за Исус като източник или инициатор на църквата (Колосяни 1:18) и следователно нейна Глава точно както Той е „началото“ или инициатор на Сътворението.

Исус не е само инициатор по отношение на Сътворението и църквата, Той е и – чрез възкресението Си от мъртвите (Римляни 6:3,4) – инициатор на новото творение. Тъй като заплатата на греха е смърт, Неговата победа над смъртта показва и победата Му над греха и силата Му да ни пресътвори по Свой образ. Всичко това разкрива защо е „първородният от мъртвите“ (относно значението на „първороден“ вижте частта за понеделник). Неговото е превъзходно възкресение, макар и не първото (Мойсей е първият, оттук и спорът с дявола за тялото му [Юда 9]). Без Христовото възкресение никой друг не би могъл да бъде възкресен от мъртвите.

Полезно е в този момент да прегледаме накратко всички причини, които Павел посочва, за превъзходството на Исус:

1. Той е съвършеното проявление на невидимия Бог.
2. Той е посредникът, чрез когото са създадени всички неща.
3. Той е съществувал преди всички неща и всички те са обединени в Него.
4. Той е Главата на църквата, която е Неговото тяло.
5. Той е инициаторът на Сътворението и пресътворението.
6. Той е победил греха и смъртта и по този начин е спечелил правото да възкреси всички, които Му се доверяват като Спасител.
7. Исус винаги е съществувал, но сега, благодарение на всичко това, Той е получил върховенство като Глава на човечеството и Глава на църквата.

`Какво трябва да промените, така че да преживеете по-добре превъзходството на Христос в собствения си живот?`