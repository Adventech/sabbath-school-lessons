---
title:  Образ на невидимия Бог
date:   15/02/2026
---

Когато се погледнем в огледалото или на снимка, виждаме собствения си образ, но той е плосък, двуизмерен. В някои отношения скулптурата дава по-ясна представа, но все пак е далеч от живата, дишаща, пулсираща реалност. Библейската концепция за образ, макар понякога да се отнася за тези по-малки картини, предполага нещо още по-обширно.

`Прочетете Битие 1:26,27; Битие 5:3; 1 Коринтяни 15:49; 2 Коринтяни 3:18 и Евреи 10:1. Обобщете различните значения на понятието „образ“ в тези стихове. Как биха могли да се различават от описанието на Исус като образ на Бога?`

Човешките същества са създадени, за да бъдат възможно най-подобни на Бога – физически, духовно, функционално и във взаимоотношенията си. Въпреки това те отразяват Божия образ само в определени аспекти, а грехът е увредил дори това. Но Исус ни дава възможност да „видим“ невидимия Бог. „Който е видял Мене“, казва Исус, „видял е Отца“ (Йоан 14:9). Той е „точният отпечатък“ на Божието лице (Евреи 1:3). Той е Божията мисъл, станала чуваема, и Божият характер, направен видим.

`Прочетете Матей 11:27 и Йоан 1:1,2,14,18. Защо Исус е по уникален начин способен да разкрие Отец?`

Обърнете внимание на другите начини, по които Исус описва връзката с Бог Отец:

- „Отец Ми работи досега – и Аз работя“ (Йоан 5:17).
- „Аз и Отец сме едно“ (Йоан 10:30).
- „Никой не идва при Отца освен чрез Мен“ (Йоан 14:6).

Исус също многократно описва Себе Си в абсолютен смисъл чрез Божието име: „АЗ СЪМ“ (вж. Изход 3:14); „Аз съм хлябът на живота“ (Йоан 6:35); „Аз съм светлината на света“ (Йоан 8:12); „Аз съм добрият пастир“ (Йоан 10:11,14); „Аз съм възкресението и животът“ (Йоан 11:25); „Аз съм в Отца и Отец е в Мен“ (Йоан 14:11); и „Преди да се роди Авраам, Аз съм“ (Йоан 8:58).

`Ако Исус беше някой друг освен самият Бог, какво би означавало това, освен че Отец е изпратил някакво сътворено същество да умре за нас? Защо е толкова радикално и решително различно, че самият Бог, в личността на Христос, е умрял за нас?`