---
title:  Първородният преди всяко създание
date:   16/02/2026
---

В Новия Завет терминът „първороден“ почти винаги е свързан с Исус (вж. Лука 2:7; Римляни 8:29; Евреи 1:6; Откровение 1:5), включително и при двете препратки в „Колосяни“. Но дори когато се отнася за други, това не означава непременно роденият хронологично първи. Библейската концепция за „първороден“ подчертава специалната връзка, която синът има със своя баща, независимо от поредността на раждането. Също така има случаи, при които по-младите синове изпъкват по-силно: Исаак, Яков и Йосиф, ако трябва да посочим само няколко примера.

Давид, макар и най-младият от осемте синове, е помазан за цар (1 Царе 16:10-13) и чрез псалмиста Бог казва: „Аз ще го поставя в положение на първороден, по-горе от земните царе“ (Псалми 89:27). Той също така казва на Мойсей: „Израил Ми е син, първородният Ми“ (Изход 4:22). В този смисъл терминът означава първи по отношение на превъзходство.

`Прочетете Колосяни 1:15-17. Какви основания посочва Павел, за да нарече Исус „първороден преди всяко създание“?`

Очевидно Павел не иска да каже, че Исус е бил първото сътворено същество. Всъщност той категорично изключва тази възможност. На два пъти, по два различни начина казва, че Исус е създал всички неща. Те са били сътворени от Него и за Него (Колосяни 1:16). И в двата случая Исус е посочен като личния посредник, чрез когото Бог е осъществил процеса на сътворението (вж. също Ефесяни 3:9; Йоан 1:1-3; Откровение 4:11).

Твърдението на Павел е възможно най-изчерпателно. „Всяко“ означава „всичко“ – в пространствено (небето и земята), онтологично (видимо и невидимо) и функционално (престоли, господства, началства, власти) отношение. Последните термини обикновено се отнасят за ангелските същества (вж. Ефесяни 3:10; Ефесяни 6:12). Сякаш за да се увери, че няма да бъде разбран погрешно, Павел също така посочва, че Исус е съществувал „преди всичко“ (Колосяни 1:17). Гръцкият израз може да означава превъзходство както в ранг, така и във времето, но във всеки друг случай в писанията си Павел говори за времето (вж. напр. 1 Коринтяни 2:7; Галатяни 1:17; Ефесяни 1:4).

Друга причина, която Павел посочва за превъзходството на Исус, е, че „всичко чрез Него се държи“ (Колосяни 1:17, Синодален превод). Гръцката дума (synistēmi) буквално означава „събирам“ или „обединявам“. Исус е обединяващият фактор на вселената не само заради ролята Си на Създател, но и защото е Изкупител.

`Бог, Създателят, умря за нас. Какво биха могли да прибавят нашите дела към това? Защо е богохулна идеята, че нашите дела биха могли да добавят към онова, което Христос вече е сторил за нас?`