---
title:  Да примири всичко
date:   19/02/2026
---

`Прочетете Колосяни 1:19,20. Какво представлява това примирение, идващо посредством Кръста и доколко изчерпателно е то?`

Павел използва много интересен израз на гръцки, за да завърши описанието си на Исус, като косвено насочва обратно към Отец, споменат в Колосяни 1:12. Благодарение на Неговата пълнота Отец е благоволил да обитава в Исус (срв. Колосяни 2:9). Какво представлява тази „пълнота“? Йоан я нарича славата на Отец, „пълна с благодат и истина“ (Йоан 1:14).

Но въз основа на този пасаж такава „пълнота“ обхваща много. Тя включва вечността и самосъществуването на Бога, както и Неговата сила да твори и пресътворява. Най-важното е, че тя подчертава Неговата мъдрост в побеждаването на греха и смъртта чрез най-невъобразимото средство – кръста. И по този начин Той превръща този най-безславен предмет в свидетелство за вечната Си любов към всяко сътворено същество. „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ (Йоан 3:16).

Единственият начин грехът наистина да бъде победен завинаги, и всички неща, които могат да бъдат помирени, да бъдат помирени, се обобщава в тази една славна истина: Бог обичаше – Той обичаше вселената и ни обичаше толкова много, че рискува всичко, за да ни спаси чрез Христовата смърт на кръста. Гръцката дума за „свят“ е kosmos и тя може да обхване цялата вселена. Павел говори за тази универсална демонстрация в контекста на следването на Христос: „Защото станахме за показ на света [kosmos, вселената] – на ангели и на човеци“ (1 Коринтяни 4:9).

„Небето гледаше с мъка и почуда увисналия на кръста Христос (...) Чрез живот на бунт Сатана и всички, присъединили се към него, се поставят в такова несъгласие с Бога, че самото присъствие на Христос се оказва за тях унищожителен огън. Славата на Този, Който е любов, ще ги погуби. В началото на великата борба ангелите не разбираха това (…)

Но няма да бъде така, когато великата борба приключи. След като изкупителният план бъде завършен изцяло, Божият характер ще се разкрие напълно пред всички интелигентни същества (…)

Тогава ангелите наистина с право можеха да се радват, като гледаха кръста на Спасителя (...) Христос напълно разбираше резултатите от принесената на Голгота жертва. Всичко това Той очакваше, когато, разпнат на кръста, извика: „Свърши се!“(Уайт, Е. Копнежът на вековете. Стр. 760 – 764 – англ. изд.).