---
title:  Разширено изучаване
date:   20/02/2026
---

„Ако един човек, който е просто човек, изрече думите на Исус, той няма да стане велик учител по нравственост, а би бил или безумец (като онзи, който твърди, че е сварено яйце), или Дяволът от Ада. Вие трябва да решите сами. Или този човек е бил и е Божият Син, или е луд, или е нещо по-лошо. Можете да Го обявите за глупак, можете да плюете по Него и да Го убиете като демон. Но можете също така да паднете в краката Му и да го наричате Господ и Бог. Обаче нека не изричаме снизходителните безсмислици, че е бил просто велик учител по нравственост. Той не ни е предоставил подобна възможност. Не е имал такова намерение“ (C. S. Lewis, Mere Christianity (New York, Collier Books, 1952), p. 41).

„Отец (...) е цялата пълнота на Божеството и е невидим за смъртни очи.

Синът е цялата изявена пълнота на Божеството. Божието Слово заявява, че Той е „от-печатък на Неговата личност“ (Уайт, Е. Евангелизъм. Стр. 614 – англ. изд.)

„Христос е предсъществуващият, съществуващ от Себе Си, Син на Бога (…) Говорейки за Своето предсъществуване, Христос насочва ума далеч назад през неопределени векове. Той ни уверява, че никога не е имало време, когато да не е бил в тясна връзка с вечния Бог (…) Бе равен на Него, безкраен и всемогъщ (...) Той е вечният, съществуващи-ят от Себе Си Син“ (пак там, стр. 615)

**Въпроси за разискване:**

`Размишлявайте повече върху въпроса за вечната божественост на Исус. Помислете за последиците от целия спасителен план и за значението на жертвата на кръста, ако Исус беше нещо по-различно от вечен Бог, Този, Който никога не е бил сътворен, но е съществувал винаги, от вечността. Защо това учение е толкова важно? В съботноучилищната си група обсъдете какво би означавало, ако всъщност Исус не беше вечен, а по някакъв начин беше създаден. Отново, какво се губи при този тип мислене?`

`Когато мислим за Исус, евангелието и спасителния план, защо трябва да запазим като част от нашето мислене концепцията за участието и интереса на цялата вселена към извършеното от Исус тук? Какво трябва да се е случвало в съзнанието им, когато са видели своя Създател, своя вечен Създател, на кръста? Едно е ние да изпитваме благоговение от това, но непадналата вселена Го е познавала във вечната Му слава. Какво трябва да е минавало през съзнанието им, когато са били свидетели на смъртта на кръста на Този, на Когото са се покланяли в небето?`

`Какво бихте казали на някого, който не вярва, че Отец и Синът винаги са съществували едновременно? Защо това е толкова важна истина? Как бихте обяснили, че никога не е настъпвало време, когато Отец да е бил без Сина, освен на кръста, когато е имало временно „разделяне на божествените сили“ (Коментари на Елън Уайт, Адвентен библейски коментар. Т. 7, стр. 924 – англ. изд.)?`

Тази събота, 21.02.2026 г., ще се молим за църкви „Вълчедръм“ с групите в с. Михайлово, с. Мадан и с. Лехчево и „Вършец“.