---
title:  Превъзходството на Христос
date:   14/02/2026
---

### За изучаване през седмицата

Битие 1:26,27; Колосяни 1:15-20; Йоан 1:1-3; Ефесяни 1:22; 1 Коринтяни 12:12-27; 1 Коринтяни 4:9; Римляни 6:3,4.

> <p>Стих за запаметяване</p>
> „В Него, Който е образ на невидимия Бог, първороден преди всяко създание; понеже чрез Него и за Него бе създадено всичко, което е на небесата и на земята, видимото и невидимото, било престоли или господства, било началства или власти, всичко чрез Него бе създадено; и Той е преди всичко и всичко чрез Него се сплотява“ (Колосяни 1:15-17).

С урока от тази седмица възобновяваме разглеждането на „Посланието към колосяните“ (вж. Уроци 1 и 2). В частта за четвъртък в Урок 2 видяхме, че в Колосяни 1:9-12 Павел се моли за вярващите в Колос, като ги умолява да живеят по начин, угоден на Бога. В стихове 12 и 13 той противопоставя две царства: тези на светлината и на тъмнината, „наследството на светлината“ (Колосяни 1:12) и „властта на тъмнината“ (Колосяни 1:13). Бог Отец ни е подготвил да участваме във вечното наследство на царството на светлината, избавил ни е от властта на тъмнината и „ни пресели в царството на Своя възлюбен Син. В Него имаме изкуплението си, прощението на греховете“ (Колосяни 1:13,14).

С други думи, имаме изкупление в Исус, в личността на Христос, който е и Бог, нашият Създател. Той е осъществил нашето изкупление и чрез вяра в Него ние сме преселени от царството на тъмнината в царството на Възлюбения Син.

Тази седмица ще разгледаме едно от най-изчерпателните и възвишени твърдения за Исус в Новия Завет. Какво означава, че Той е „образ на невидимия Бог“, но също и „първороден преди всяко създание“ (Колосяни 1:15)?