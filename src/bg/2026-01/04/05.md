---
title:  Христовият ум
date:   21/01/2026
---

Веднъж Мохамед Али заявил: „Аз съм най-великият!“. През август 1963 г., шест месеца преди да спечели Световното първенство по бокс в тежка категория, той дори издал албум, озаглавен „Аз съм най-великият“. Али, без съмнение, беше велик спортист, но не беше пример за подражание, ако някой иска да има ума на Христос.

За разлика от него Исус е напълно безгрешен. Въпреки че е „във всичко изкушен като нас“ (Евреи 4:15), Той никога не съгрешава, дори с мисъл. Въпреки това, Евреи 5:8 посочва: „макар и да е Син, пак се научи на послушание от това, което пострада“. Покоряването на Исус на волята на Отец винаги е съвършено. Никога не е имало момент, в който Той да откаже да се покори, макар че без съмнение често пъти не е било лесно.

`Прочетете Филипяни 2:5-8 – пасаж, който някои смятат за най-силните и красиви текстове в Писанието. Какво казва Павел тук? Какви са последиците от тези думи? И най-вече, как прилагаме към собствения си живот изразеният тук принцип?`

Исус, който е равен на Бога, който е Бог, не само прие върху Себе Си човешка плът, но стана и „слуга“ (doulou – слуга, роб) и след това се принесе в жертва за нашите грехове! На друго място Павел казва, че Той стана „проклет за нас“ (Галатяни 3:13). Бог, нашият Създател, умря на кръста, за да бъде и наш Изкупител, а това изискваше Той да стане проклет за нас.

Как да започнем да разбираме какво означава това? Нещо повече – как да вършим онова, което текстовете ни казват да правим, а именно да имаме същата готовност за смирение и саможертва за доброто на другите?

На друго място Исус заявява: „ А по-големият между вас нека ви бъде служител. А който възвисява себе си, ще се смири; и който смири себе си, ще се възвиси“ (Матей 23:11,12). В много отношения отразява думите на Павел във Филипяни 2:5-8.

С по-силни, описателни изрази тук Павел заявява това, което е казал и по-рано – да не правим нищо „от съперничество или от тщеславие“ (Филипяни 2:3).

`Как трябва да отговорим на направеното от Христос за нас според описаното във Филипяни 2:5-8? Кой отговор би могъл да е „адекватен“ или достоен за това, което Христос е сторил за нас, освен да паднем на колене и да Му се поклоним? Защо е толкова погрешно да мислим, че нашите дела могат да добавят нещо към онова, което Христос вече е извършил за нас?`