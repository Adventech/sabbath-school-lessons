---
title:  Тайната на благочестието
date:   22/01/2026
---

Един от популярните стихове в Библията е 1 Коринтяни 8:2: „Ако някой мисли, че знае нещо, той още не е познал, както трябва да познава“. Няма тема, по която да знаем всичко. Винаги можем да научим нещо повече за каквото и да било. Колко по-валидно е това за вечните реалности, свързани с Божеството и въплъщението! Павел често споменава удивителното снизхождение на Христос, когато е станал човешко същество. Това е тема, която дори вечността няма да може да изчерпи.

`Прочетете Римляни 8:3; Евреи 2:14-18 и Евреи 4:15. В какво се изразява снизхождението на Исус и фактът, че е приел човешко естество?`

Как е било възможно вечният Божи Син, чрез действието на Светия Дух (вж. Лука 1:35), да стане богочовешко същество в утробата на Мария? Смайващо е как Безкрайният и Вечният може внезапно да се превърне в ограничено човешко същество, подвластно на смъртта. Това е същността на онова, което Павел нарича „тайната на благочестието“ (1 Тимотей 3:16).

В красивия химн на Филипяни, 2 глава Павел развива това снизхождение в определен смисъл по-подробно, отколкото където и да било другаде в Писанието.

- „Беше в Божия образ“ (Филипяни 2:6). Думата morphē (образ) е свързана с Неговото божествено естество, с факта, че Исус е бил равен на Отец (срв. Йоан 1:1).
- „Но се отказа от всичко“ (Филипяни 2:7). Тайнственото естество на Исус, Който се освобождава от божествените Си прерогативи – за да може да стане истински човек и изкушаван като нас – е удивително.
- „Смири Себе Си“ (Филипяни 2:8). Приемайки човешко естество, Исус преминава от вселенското върховенство към пълно служене – точно обратното на целта на Луцифер.
- „Смърт, даже смърт на кръст“ (Филипяни 2:8). Нямало е по-позорен начин на умиране от този, избран от Исус при промисленото с Отец след „съгласие за мир“ (Захария 6:13 – синодален превод). Това е илюстрирано предварително чрез Мойсей, който издига змията (Числа 21:9; Йоан 3:14) и по този начин стана „грешен Онзи, Който не знаеше грях, за да станем ние чрез Него праведни пред Бога“ (2 Коринтяни 5:21).

`Как може и трябва да се фокусираме върху това, което Исус е направил за нас на кръста – разглеждайки Кръста като наш пример за предаване и смирение – за да ни направи по-смирени, както и по-покорни на Бога?`