---
title:  Разединение във Филипи
date:   18/01/2026
---

`Прочетете Филипяни 2:1-3. Кои са факторите, които като че ли са довели до разединение в църквата? Какъв лек предлага Павел?`

За Павел сигурно е било изключително разочароващо да види църквата, която е основал и обича толкова много, измъчвана от съперничество и обзета от спорове. Той използва много силен език, за да опише проблемите ù. „Тщеславие“ е превод на дума (на гръцки eritheia), употребена по-рано във Филипяни 1:16, която е насочена към егоистичните съперници на Павел в Рим, решени да се издигат, вместо да работят за напредъка на делото на Христос.

„Съперничеството“ (друга дума за „тщеславие“) е сред делата на плътта (Галатяни 5:20) и както посочва Яков, „където има завист и свадливост, там има бъркотия и всякакво лошо нещо“ (Яков 3:16). Гръцката дума за „тщеславие“ се употребява единствено тук в Новия Завет, но присъства в извънбиблейската литература в смисъл на арогантност, празна гордост и преувеличено самочувствие. Павел използва тясно свързана с това дума, когато увещава галатяните: „Да не ставаме тщеславни, един друг да не се дразним и да не си завиждаме един на друг“ (Галатяни 5:26).

Обърнете внимание на решенията, които Павел изброява за тези проблеми:

1. Утеха в Христос. Павел ще продължи да използва примера на Христос като силна мотивация.
2. Утеха на любовта. Исус разкрива Божествената любов и ни заповядва: „Да се обичате един друг, както Аз ви възлюбих“ (Йоан 15:12).
3. Общение на Духа. Присъствието на Светия Дух създава близки християнски взаимоотношения, подобни на тези, които са царели в ранната църква (Деяния 2:42; срв. 2 Коринтяни 13:14).
4. Нежност (или състрадание). Виждаме това божествено качество често проявявано в живота на Христос (вж. Матей 9:36; Матей 20:34; Марк 1:41) и описано в притчите за добрия самарянин (Лука 10:33) и блудния син (Лука 15:20).
5. Милост. Това качество, изявено от Исус, трябва да се проявява и в живота на Неговите последователи (Лука 6:36).
6. Да бъдем съмишленици, да имаме една и съща любов, да бъдем единодушни, единомислени. Каква картина! Трудно е да си представим как Павел би могъл да подчертае по-силно значението на единството. Както ще посочи той, умът, който трябва да имаме, „беше и у Христос Исус“ (Филипяни 2:5).