---
title:  Разказ
date:   23/01/2026
---

### Парите никога не свършват

Единадесетгодишният Алван Харолд харесвал звъна на монетите в джоба си, докато се прибирал от училище в Кисуму, Кения. След това можел да се отбие до магазина и да си купи хрупкави ядки или студен сладолед.

Един ден учителката по Библия в пети клас шокирала Алван, като заговорила за любимите му джобни пари. „Не бива да харчите всичките си джобни пари за ядки и сладолед“, казала тя. „Запазете малко, за да дадете на Бога в събота.“

Алван пускал пари в дискоса за дарения в събота. Това били парите, които неговият баща му давал в събота сутринта. Учителката също говорела за тези пари.

„Когато пускаш пари от родителите си в църквата, даваш само за самите тях“, казала тя. „Не даваш свои собствени пари.“ Тя прочела Малахия 3:8: „Ще краде ли човек от Бога? Вие обаче Ме крадете. И казвате: В какво Те крадем? В десятъците и в приносите.“

Алван си помислил, че учителката го критикува и това не му харесало. Но след това си помислил: „Може би е малко права“.

Било четвъртък и Алван вече бил похарчил всичките си джобни пари за тази седмица. Решил да спести пари за Бога следващата седмица. Но на следващата седмица отново похарчил всичките си пари. Минали два месеца и Алван бил ужасно разочарован от себе си. Просто не можел да спести пари за дарения.

Един ден той и 17-годишният му брат Алън минали покрай магазин за сладолед, докато се прибирали към къщи. Алван имал в джоба си монета от 20 шилинга (20 щатски цента) и решил да я похарчи за сладолед. Но по-големият му брат го спрял. „Детинско е да се разхождаш и да ядеш сладолед“, казал той. „Няма да се разхождам с някой, който яде сладолед.“ Алван се подразнил. Искал сладоледа, но не можел да спори. Затова не го купил.

Когато настъпила съботата, той все още имал 20-те шилинга в джоба си. Пуснал монетата в дискоса за дарения заедно с 20 шилинга, които неговите родители му били дали онази сутрин. Чувствал се добре, че дава собствените си пари на Бога. Бил се отказал от нещо, което наистина искал, за да има пари за дарение, и изведнъж осъзнал, че това не е чак такава загуба.

Следващата седмица Алван успял да спести още 20 шилинга и ги дал като дарение. Усещането му харесало! Решил да дава по 20 шилинга всяка събота – и го прави и до днес. За негова изненада, парите му никога повече не свършвали. Преди все нямал достатъчно пари, които да му стигнат за цяла седмица. Но сега винаги има достатъчно средства. Всъщност често му остават повече от 20 шилинга и дава допълнителните пари на баща си, за да ги спестява.

Понякога Алван се изкушава да си купи ядки или сладолед, но си напомня, че трябва да има 20 шилинга за Бога в събота.

„Напомням си, че Божието дело е по-добро от това, което искам“, казва той.