---
title: Богът, Който ни търси
date: 01/10/2023
---

Бог ни е създал по Свой образ и подобие. Подарил ни е един съвършен свят и целта Му е била да живеем в съвършена връзка с Него – отношение, основано на най-ценното Му качество: любовта. Но за да бъде любовта реална, Бог ни е дал друг ценен дар: свободната воля – свободата да избираме по кой път да тръгнем. Разбира се, Той дава ясни указания на Адам и Ева относно опасността и смъртоносните последици от непокорството ( Битие 2:16,17 ). На свой ред Сатана заблуждава убедително Ева, че може да яде от дървото за познаване на доброто и злото, и то без никакви лоши последици. Даже завява, че ще станат „като Бога, да познавате доброто и злото“ ( Битие 3:5 ). За съжаление, Ева решава да изяде плода, дава и на Адам, който взема същото решение. Тогава съвършеното творение се опетнява от греха.

Този момент променя първоначалния Божи план и предназначението на сътворената планета Земя. Мисията на спасението, промислена „преди създаването на света“ ( Ефесяни 1:4 ), сега трябва да бъде приведена в действие.

`Прочетете Битие 3:9-15 . Какви са първите думи към Адам, след като той и Ева падат в грях, и защо това изречение е толкова важно в теологичен смисъл дори и днес?`

Разбира се, Бог знае точно къде се намират те. Обзети от страх, Адам и Ева трябва да осъзнаят какво точно се случва. Но трябва и да бъдат отрезвени, за да разберат страшните последици от греха си. А Сатана трябва да бъде победен. Затова Бог започва да представя мисията Си: планът на изкуплението ( Битие 3:14,15 ) – единствената надежда Той „да примири света със Себе Си“ ( 2 Коринтяни 5:19 ).

Обаче трябва да обърнем особено внимание на факта, че преди отрезвяването и обещанието за примирение Бог идва да потърси падналите в грях хора. Въпреки видимо безнадеждната ситуация, Той по същество представя два проблема във въпроса Си към Адам: нашето грешно състояние и Божията мисионска същност. Ние сме изгубени и отчаяно се нуждаем от спасение. Той е Единственият, Който ни е намерил с намерението да ни спаси и да бъде с нас.

`В цялата история Бог продължава да пита: „Къде Си?“. Какво означава това в личната ви опитност и как сте отговорили на този въпрос?`