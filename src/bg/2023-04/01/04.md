---
title: Богът, Който стана едно с нас
date: 03/10/2023
---

Старият Завет разкрива как Творецът започва да прилага един план чрез народ, който трябва да представи Божието естество и намерения пред света. Бог прави всичко според мисионската Си стратегия. Чрез пророк Исая Той казва: „Аз съм Бог – и няма подобен на Мене, Който от началото изявявам края (…) и казвам: Намерението Ми ще се изпълни и ще извърша всичко, което Ми е угодно“ ( Исая 46:9,10 ). Обаче в Новия Завет Божието желание да бъде с човечеството приема ново измерение. Чрез въплъщението на Христос става реалност това, което е било все още само обещание в Едемската градина ( Битие 3:15 ).

`Прочетете разказа за оповестяването на Исусовото рождение в Матей 1:18-23 . Какви важни неща ни разкрива този разказ за Бога?`

„Бог с нас“. Емануил. Бог е обитавал сред народа Си в светилището, а сега обитава сред тях физически в личността на Исус от Назарет. Всъщност с рождението на Исус Бог представя съвсем осезаемо постоянното Си желание да бъде с нас по естество и мисия: Божият Син е напълно човек и напълно Бог и сам потвърждава: „Аз съм пътят и истината, и животът; никой не идва при Отца освен чрез Мен“ ( Йоан 14:6 ).

`Прочетете Йоан 1:14-18 . Какво бихте могли да научите от въплъщението на Христос за Божията мисия?`

Бог продължава да напредва с мисията Си и чрез Исус Христос присъства физически сред Своите деца. „Единородният от Отца“, пълен „с благодат и истина“ ( Йоан 1:14 ), изпълнява старозаветните пророчества и в съответствие с Божествения план става един с нас, Бог в човешка плът. Богът на мисията продължава да осъществява намеренията Си.

`Помислете какво означава това: Божията любов към нас да е толкова голяма, че Той пожелава да дойде при нас в нашето човешко естество. Как трябва да отговорим на тази любов, особено във връзка с мисията за хората?`