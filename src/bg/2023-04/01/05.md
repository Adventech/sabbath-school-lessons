---
title: Богът, Който продължава да бъде с нас
date: 04/10/2023
---

Животът и служенето на Исус са върховното откровение за Бога. За около три години Бог разкрива повече за Себе Си и за мисията Си, отколкото всичко, което е правил с всеки друг метод от предишните поколения. Христос е съвършеният „образ на невидимия Бог“, Този, в Когото обитава „съвършената пълнота (…) като въдвори мир чрез Него с кръвта, пролята на Неговия кръст“ ( Колосяни 1:15,19,20 ). В Христос е напълно изявена мисионската същност на Бога. Самият Исус разкрива мисията Си с думите: „Човешкият Син дойде да потърси и да спаси погиналото“ ( Лука 19:10 ).

`Прочетете и поразсъждавайте върху Йоан 3:16 . Каква е тук връзката между Божията любов и мисията?`

По-късно в служенето Си, когато Исус приближава към последната седмица от Своя живот, окончателната съдба на човечеството виси на косъм. Събитията от онези дни свързват очакванията от миналото с надеждата за бъдещето. По време на честването на Пасха – която сочи към освобождението от египетско робство – Исус Христос, въплътеният Бог, отдава живота Си, за да ни избави от робството на греха. Апостол Павел пише: „[Бог] за нас направи грешен Онзи, Който не знаеше грях, за да станем ние чрез Него праведни пред Бога“ ( 2 Коринтяни 5:21 ).

`Прочетете Матей 28:18-20 . Какво обещание можем да намерим във великото Поръчение? Каква увереност ни дава то при включването ни в Божията мисия?`

Смъртта на Христос е част от примиряването, а не неговият край. Чрез възкресението Си Той побеждава смъртта и получава „цялата власт на небето и земята“ ( Матей 28:18 ). Въз основа на този факт упълномощава всичките Си последователи да създават ученици по целия свят с удивителното обещание: „И, ето, Аз съм с вас през всички дни до свършека на света“ ( Матей 28:20 ; курсивът е на автора) .

`По какъв начин сте забелязали изпълнението на Исусовото обещание да бъде „с вас през всички дни“ на живота ви, докато участвате в мисията?`