---
title: Богът, Който копнее да бъде с нас
date: 02/10/2023
---

`Прочетете Битие 17:7 ; 26:3 и 28:15 . Коя е основната тема в Божието обещание за Авраам и неговите потомци в тези стихове?`

В старозаветния разказ Бог продължава да действа според мисионската Си същност, за да изпълни намеренията Си. Например след Потопа народите от Вавилонската кула се събират на едно място, за да построят град и кула, която да стигне до небесата. Бог се намесва, обърква езика им, за да ги разпръсне по земята ( Битие 11:1-9). След това разширява мисията, като призовава Аврам (който по-късно става Авраам) да бъде проводник за благословенията Му по целия свят ( Битие 12:1-3 ). Божиите обещания за Авраам и потомците му са многобройни, но едно изпъква над всички тях. Няколко пъти Бог му казва: „Ще бъда Бог на теб“, „Аз ще бъда с теб“, „Аз съм с теб“ ( Битие 17:7,8; 26:3; 28:15 ).

Историята продължава с отиването на Йосиф в Египет, но като инструмент за спасението на Божия народ. На всяка стъпка от неговата опитност – дори в най-трудните моменти от живота му – Библията потвърждава, че „Господ беше с“ него ( Битие 39:2,21,23 ). Много поколения по-късно, в изпълнение на мисията Си, Бог изпраща Мойсей при фараона като избавител на Неговия народ от египетско робство. При „упълномощаването“ на Мойсей Бог му казва: „Аз ще бъда с теб“ ( Изход 3:12 ). Многократно Яхве потвърждава дълбокото Си желание да бъде със Своя народ.

`Прочетете Изход 29:43,45 . Какво е едно от основните предназначения на старозаветното светилище?`

Бог решава да бъде с децата Си по един различен начин. Той потвърждава пред Мойсей копнежа Си да обитава сред израилтяните в сградата на скинията и да утвърди една съвсем целенасочена и конкретна система, която ще сочи към върховния инструмент на мисията Му – Исус Христос. „Жертвоприношенията и свещениците от юдейската система бяха организирани да представят смъртта и ходатайственото дело на Христос. Всички онези церемонии нямаха никакъв смисъл и никакво достойнство, освен да сочат към Христос (Уайт, Е. The Advent Review and Herald of the Sabbath, 17 декември 1872 г.).

`По какъв начин усещате Божието присъствие в живота си?`