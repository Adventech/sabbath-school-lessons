---
title: Богът, Който ще се върне за нас
date: 05/10/2023
---

`Прочетете Йоан 14:1-3 . Как е свързано това с вестта за края в Писанието?`

Едно от най-ценните обещания на Христос по време на земното Му служене, блажената надежда, отразява за пореден път желанието на Твореца да бъде с нас през вечността. Исус потвърждава: „И като отида и ви приготвя място, пак ще дойда и ще ви взема при Себе Си , така че където съм Аз, да бъдете и вие“ ( Йоан 14:3 ; курсивът е на автора).

Според апостол Йоан обещанието най-накрая ще стане реалност. „И чух силен глас от престола, който казваше: Ето, скинията на Бога е с човеците; Той ще обитава с тях; те ще бъдат Негов народ; и сам Бог ще бъде с тях – техен Бог“ ( Откровение 21:3 ).

„Делото на изкуплението ще бъде завършено. На мястото, където изобилстваше грехът, много повече изобилства Божията благодат. Самата земя, която Сатана е претендирал, че притежава, е не само изкупена, но и възвеличена. (…) Тук, където Божият Син живееше сред хората, където Царят на славата живя, пострада и умря – тук, когато направи всичко ново, Божията скиния ще бъде с хората. (…) И през безкрайните векове, когато изкупените ходят в светлината на Господа, те ще Го възхваляват за неизказания Му Дар – Емануил, „Бог с нас“ (Уайт, Е. Копнежът на вековете. С. 26 – англ. изд.).

Тук намираме най-красивата картина на изкуплението. Богът на мисията накрая ще осъществи копнежа Си да бъде вечно със Своите деца. Каква огромна привилегия е да бъдем част от тази картина!

`Предложения за седмицата. През цялото тримесечие ще ви каним да се включите целенасочено в Божията мисия. Това ще бъде една възможност да видите и преживеете Божието мисионско действие в живота ви. Възползвайте се от този момент за лични размисли и бъдете готови да споделите наученото с групата в събота. Освен това предизвикателството ще ви подтикне да участвате повече в Божията мисия.`

`Предложение: Моли се всеки ден от новата седмица Бог да отвори сърцето ти, за да се включиш в Неговата мисия.`

`Направи го: Научи името на някой човек в твоя живот, когото не познаваш добре – съсед, колега на работа, продавач, шофьор на автобус, портиер и т.н. Започни да се молиш за него/нея всеки ден.`