---
title: Разширено изучаване
date: 24/11/2023
---

Прочетете „Няколко дни в Лонг Пойнт“ от Артър Уайт; Елън Уайт: Австралийските години: 1891-1900 , Т. 4, стр. 100 - 104 – англ. изд .

Авторите на евангелията са записали примери как Исус строи мостове към хората от други култури, за да ги спаси ( Матей 8:28-34; Марк 5:1-20 ). Ние също сме призовани да създаваме приятелства и да служим на хората от други култури. Смъртта на Христос е за всеки един, независимо от раса, националност, богатство или произход. Това е истина, която никога не бива да забравяме. „Той е умилостивение за нашите грехове и не само за нашите, но и за греховете на целия свят“ ( 1 Йоан 2:2 ).

„Мъжете и жените не изпълняват Божия план, когато изразяват привързаност само към семейния си кръг (…) като изключват от любовта си хората, които биха могли да утешават и благославят, удовлетворявайки нуждите им. (…)

Когато Господ ни заповядва да правим добро на други хора извън домашния кръг, Той няма предвид да обичаме по-малко домашните си или да обичаме по-малко рода или страната си, за да разширим своето състрадание. Не бива да ограничаваме любовта и съчувствието си само в четири стени и да затваряме благословението, дадено от Бога, та други да не могат да се възползват от Неговите блага“ (Уайт, Е. The Advent Review and Sabbath Herald , 15 октомври 1895 г.).

Отговорността да бъдем благословение за хората извън зоната си на комфорт, независимо дали са от друга култура, или просто безпомощни хора, е заповед от самия Исус Христос, която не подлежи на коментар ( Деяния 1:8; Марк 11:17 ).

**Въпроси за разискване**

`Коя е вашата зона на комфорт и защо трябва да сте готови да излезете от нея при необходимост?`

`Какви са изводите от случая, когато Исус е наречен „човек лаком и винопиец, приятел на бирниците и на грешниците“ (Матей 11:19)? Какво е правел Исус, за да си навлече такова обвинение, и какво ни говори това за мисията?`

`До каква степен един християнин трябва да участва в тържествата на невярващите? Как могат християните да го правят, без да допускат компромис с библейските принципи?`

Тази събота, 25.11.2023 г., ще се молим за църкви „Севлиево“ и „Септември“ с групата в Ковачево.