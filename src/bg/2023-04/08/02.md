---
title: Вярата на приятелите
date: 19/11/2023
---

Една силна история в евангелията разкрива през какво преминават няколко мъже, за да донесат нуждаещ се човек при Исус, вероятно техен приятел. От тази случка можем да научим колко трудно е понякога да служим на хората в нужда.

`Прочетете Лука 5:17-26 (вж. също Матей 9:1-8; Марк 2:3-12 ). Какви уроци можем да си извлечем от тази история за мисията и служенето?`

Като донасят мъжа при Исус, тези хора поемат отговорността да се грижат за своя приятел. Бог ни призовава да бъдем като приятелите на този мъж – да водим нуждаещите се при Исус Христос. Тази работа изисква вяра, действие, търпение и желание, а при нужда – да се постъпва нетрадиционно. Мъжете идват при Исус, но срещат пречки. Не могат да внесат безпомощния си приятел по обикновения начин. Но те не се отказват, а намират иновативен подход да го заведат при Исус Христос. Да спуснеш приятеля си от покрива! Обаче според Лука Исус одобрява тяхната постъпка ( Лука 5:20 ).

Той желае да довеждаме безпомощните си приятели при Него. Библията говори за Него като за великия Лекар, Който копнее да опрости и излекува страдащите, които и да са те.

Елън Уайт ни отправя предизвикателство да помагаме на безпомощните: „Не чакайте да ви се казва какво трябва да правите. Отворете очи и вижте хората около себе си: запознайте се с безпомощните, страдащите и нуждаещите се. Не се крийте от тях и не бъдете неотзивчиви към нуждите им. Кой според Яков доказва, че религията му е чиста и неопетнена от егоизъм или поквара? Кой прави всичко възможно да помага във великия план на спасението?“ (Свидетелства към църквата. Т. 2. С. 29 – англ. изд.).

Самият Исус показва как да помагаме на безпомощните и ни призовава да вършим същото. Първо, да се сприятелим. После да разберем нуждите им. А накрая да ги заведем при Исус, Който единствен може да им помогне. Именно това правят мъжете от историята. И ние трябва да вършим същото, в каквато и ситуация да попадаме. Помогнете на хората да отидат при единствения, който може да ги спаси: Исус.

`Кой ваш познат има нужда от помощ точно в този момент? Какво ще направите за него/нея?`