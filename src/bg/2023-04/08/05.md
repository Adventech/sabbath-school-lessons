---
title: Да помагаме на страдащите
date: 22/11/2023
---

Има ли сред нас хора, които не са убедени от собствен опит колко много наистина е страданието в този свят? Независимо дали живеем в обстановка на богатство и материализъм, или в среда на бедност и материална оскъдност – няма никакво значение. Хората страдат, измъчват се, водят борба. Трябва само да прочетем за главозамайващото количество пари, харчени за антидепресанти в западния свят всяка година, за да разберем, че материалното богатство ни най-малко не гарантира щастие или спокойствие.

`„Духът на Господа е на Мене, защото Ме е помазал да благовестявам на сиромасите; пратил Ме е да проглася освобождение на пленниците и проглеждане на слепите, да пусна на свобода угнетените“ ( Лука 4:18 ). Какво ни учат тези думи за действията на Исус и какво ние също трябва да правим за нуждаещите се около нас в нашата сфера на действие?`

Бог ни призовава да удовлетворяваме нуждите на хората, дори да не знаем кога ще приемат Исус и дали изобщо ще Го направят. Въпреки че насочването им към Исус е основата на нашата мисия, трябва да помагаме на нуждаещите се просто защото се нуждаят от помощ. Помагаме им, тъй като сме приели Исус като наш Господ и именно това ни е призовал самият Той да вършим.

Примерът на Исус да посреща нуждите на всички хора, е библейски принцип, който трябва да следваме. Ние не знаем дали всеки, на когото е помогнал, Го е приел.

За да помагаме наистина на другите, трябва да познаваме техните нужди. Всяка култура има свой начин за проява на приятелско отношение. В Индия е обичайно да се сервира храна или питие, когато се канят гости. По-лесно е да дадеш на непознат пари, отколкото да утешиш приятел, който току-що е загубил близък човек. Приятелят ти може да се нуждае от нещо повече от пари или материални неща. Често състрадателната подкрепа в момент на голяма загуба може да е много по-полезна.

Важният принцип да бъдем помощници на Исус за нашите приятели започва, първо, с намерението да проявим към тях безкористна любов, като разберем нуждите им, преди да им предложим помощ. Помогнете им дори ако не знаете дали са готови да последват Исус.

`Прочетете Матей 25:34-40 . Каква вест се крие тук за нас?`