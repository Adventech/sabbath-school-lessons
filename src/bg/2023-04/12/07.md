---
title: Разширено изучаване
date: 22/12/2023
---

„Към всяко домакинство и всяко училище, към всеки родител, учител и дете, върху които е огряла светлината на евангелието, е отправен в днешната криза въпросът, зададен на царица Естир в онази огромна криза в историята на Израил: „Кой знае дали не си дошла ти на царството за такова време, каквото е това?“ ( Естир 4:14 ; Уайт Е. Възпитание. С. 263 – англ. изд.).

„Естир беше красива юдейска девойка, братовчедка на Мардохей, който я взе в дома си след смъртта на родителите ѝ и я обикна като своя дъщеря. Бог я използва, за да спаси юдеите в земята на Персия“ (Забележка: този параграф е въведителен материал, включен за Естир в „Дъщери на Бога“ на стр. 45 – англ. изд., който не е писан от Елън Уайт. Обаче двата следващи цитата по-долу са писани от нея).

„В древността Господ действаше по чуден начин чрез посветени жени, които се включваха в делото Му заедно с мъжете, които беше избрал да бъдат Негови представители. Използваше жените да постигнат велики и решителни победи. Много пъти в спешни случаи Той ги извеждаше напред и действаше чрез тях за спасението на много човешки животи. Чрез царица Естир Господ осъществи могъщо избавление за народа Си. Във време, когато изглеждаше, че няма сила, която да ги спаси, Естир и нейните другарки посрещнаха проблема с пост и молитва, и бързи действия, с което донесоха избавление на народа си. (…)

Изучаването на работата на жените, свързани с Божията кауза в старозаветни времена, ще ни предаде уроци, които ще ни направят способни да се справим със спешните случаи на делото днес. Може да не сме на такова важно и издигнато място, както беше Божият народ във времето на Естир, но често обърнатите във вярата жени могат да изиграят важна роля и на по-скромни постове. Много от тях са правили именно това и все още са готови да го направят“ (Уайт, Е. Дъщери на Бога. С. 45,46 – англ. изд.).

**Въпроси за разискване**

`Книгата „Естир“ наистина оставя някои въпроси без отговор, особено относно ролята на Естир в двора на царя, въпреки че е издигната до положение на царица. Как се съгласуват тези неща с вярата ѝ и въобще възможно ли е това?`

`Известните думи на Естир „ако загина, нека загина“ (Естир 4:16) отекват през хилядолетията като пример за вярност дори пред лицето на смъртта. Как думите ѝ отразяват положението на Божия народ в последните дни, когато ще се случат събитията от Откровение, 13 глава?`

`В групата прегледайте въпроса от края на частта за понеделник, свързан с прикриването на вярата ни в определени моменти. Трябва ли въобще някога да го правите?`

Тази събота, 23.12.2023 г., ще се молим за църкви „София – Благодат“ и „София – В“ с групите в Ихтиман и Пирдоп.