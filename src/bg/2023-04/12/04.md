---
title: Преданото свидетелство на Мардохей
date: 19/12/2023
---

Тъй като живеят в чужда страна, рано или късно Мардохей и Естир ще попаднат в трудна ситуация, ако искат да останат верни на Бога. Именно това се случва с Мардохей.

`Прочетете Естир 3:1-15 . Какво става тук и защо?`

От Естир, 3 глава научаваме, че цар Ксеркс (Асуир) повишава Аман и му дава висок пост с пълна власт. Казано е, че всички трябва да се прекланят пред Аман. Но четем, че „Мардохей не се навеждаше, нито му се кланяше“ ( Естир 3:2 ). Библията не ни разкрива причината защо Мардохей не коленичи през този човек. Но ние знаем защо. Той е верен юдеин. Не иска да отдава почит пред един потомък на Агаг, амаличанина, който е от враговете на неговия народ от времето на Изхода ( Второзаконие 25:19 ). Как може един верен юдеин да коленичи пред някакъв амаличанин? Или пък да се покланя на друг, освен на Господа?

„Затова царските служители, които бяха в царската порта, казаха на Мардохей: Ти защо престъпваш царската заповед?“ ( Естир 3:3 ). Макар да не знаем в подробности как точно е отговорил той, следващият стих казва, че „Мардохей (…) им беше казал, че е юдеин“ ( Естир 3:4 ). Сигурно в този отговор Мардохей е имал възможност да обясни как като поклонник на Бога, Който е създал небесата и земята, той не може да се покланя на нито един грешен човек. Несъмнено е имал възможност донякъде да свидетелства за вярата си: вяра, към която се е придържал толкова стриктно, че е застрашил себе си и за съжаление, други хора.

„От Даниил и приятелите му, и от Мардохей се излъчваше ярка светлина в моралната тъмнина на царския двор във Вавилон“ (Уайт, Е. Advent Review and Sabbath Herald, 13 май 1884 г.).

Когато Аман решава да унищожи юдеите, той ги описва по следния начин: „Има един народ, пръснат и разсеян между племената по всички области на твоето царство; и законите им се различават от законите на всички народи и те не спазват царските закони“ ( Естир 3:8 ). Народ с различни обичаи, който не се покорява на царските повеления? Идеална рецепта за гонение.

`По какъв начин можем да бъдем изпитани като Мардохей дори и днес? А как трябва да реагираме?`