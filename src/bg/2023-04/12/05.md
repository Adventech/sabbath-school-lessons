---
title: За такова време, каквото е това
date: 20/12/2023
---

`Прочетете Естир 4:1-14 . Защо точно в този момент е станало подходящо Естир да разкрие, че е юдейка?`

Когато Мардохей потърсва Естир за помощ, тя вече е омъжена за Асуир от няколко години, но в Персия има закон, че никой не може да се приближава до царския престол без изрична покана от царя. Всеки, който не се съобразява с това изискване, рискува да умре на място. Осъзнавайки риска, Естир се приближава до престола без покана.

Вярата на Мардохей се опитва да събуди вярата на Естир. Центърът на книгата „Естир“ са думите на Мардохей към нея: „Не мисли в себе си, че от всички юдеи само ти ще се избавиш в царския дом. Защото, ако съвсем премълчиш в това време, ще дойде от другаде помощ и избавление на юдеите, но ти и бащиният ти дом ще погинете; а кой знае дали не си дошла ти на царството за такова време, каквото е това?“ ( Естир 4:13,14 ).

Вярата на Естир е подложена на изпитание, когато Мардохей се позовава на любовта ѝ към нейния народ. Никой не знае, че е юдейка, освен Мардохей, и щом тя решава да действа, не се поколебава да изложи живота си на опасност.

Вярата ѝ в Бога е силна и тя знае, че без Божията помощ не може да постигне успех. Нейният отговор на Мардохей разкрива тази вяра: „Иди, събери всички юдеи, които се намират в Суса, и постете за мене, не яжте и не пийте три дни, нощем и денем; и аз и момичетата ми ще постим подобно; тогава ще вляза при царя, което не е според закона, и ако загина, нека загина“ ( Естир 4:16 ). Мардохей изпраща тази информация до цялата юдейска общност в Суса и докато те постят и се молят, Естир се подготвя за опасния момент. „А на третия ден Естир се облече в царските си дрехи и застана във вътрешния двор на царската къща срещу царската къща; а царят седеше на царския си престол в царската къща срещу входа на къщата. И като видя царят царица Естир, че стоеше в двора, тя придоби благоволението му; и царят простря към Естир златния скиптър, който държеше в ръката си; и Естир се приближи и се допря до края на скиптъра“ ( Естир 5:1,2 ).

`За юдеите в такава ситуация, като описаната по-горе, молитвата непременно е била придружена с пост. Въпреки че се опитват да се защитят, молитвата заема централно място в действията им. Каква очевидна поука можем да извлечем от това?`