---
title: В чуждестранен царски двор
date: 18/12/2023
---

Накрая, след падането на Вавилон и възхода на Мидо-Персия много от юдеите се завръщат по родните си земи. Но не всички. Някои остават там, където са живели в продължение на едно и повече поколения.

Ето част от контекста в историята на Естир. „В онези дни, когато цар Асуир беше седнал на престола на царството си в столицата Суса“ ( Естир 1:2 ). Оттук се разгръща библейският разказ – Персийската империя под владението на този цар.

В глава 1 царица Астин губи благоразположението на царя, което го кара да потърси друга царица, за да замести отхвърлената Астин. Именно в този контекст се появяват Естир и чичо ѝ Мардохей.

`Прочетете Естир 2:1-9 . Какво ни учат тези стихове за положението на Мардохей и Естир?`

Явно като царски служител Мардохей е седял при портата на двореца и е живял в град Суса с осиновената си дъщеря Естир. Заради положението им и мястото, където живеят, те са потопени в Персийската култура. Това може да е поне отчасти причината Естир да бъде избрана, за да се представи на царя: „Доведоха и Естир в царската къща, под надзора на Игай, пазача на жените“ ( Естир 2:8 ).

`Прочетете Естир 2:10,20 . Какво се случва тук и защо Мардохей ѝ заповядва това?`

Въпреки че текстът не казва точно защо, не е трудно да се досетим. Като пришълци в чужда култура и религия, които, както ще видим, може да се окажат враждебни, те мъдро запазват в тайна своето семейство и народ.

`Можете ли да се досетите за обстоятелства, при които ще е по-благоразумно да не сте твърде открити за вярата си? Или пък никога не трябва да правим нещо подобно? А ако не, защо?`