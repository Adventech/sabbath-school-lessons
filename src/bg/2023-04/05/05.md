---
title: 'Нашите извинения: неприятни сблъсъци'
date: 01/11/2023
---

„О, Господи, не беше ли това, което казах, още когато бях в отечеството си? Това беше причината, заради която избързах да избягам в Тарсис, защото знаех, че си Бог жалостив и милосърден, дълготърпелив и многомилостив, Който се разкайваш за злото“ ( Йона 4:2 ). Каква красива молитва изрича Йона. Или пък не?

`Прочетете Йона, 4 глава . Какво не е наред с този човек?`

Йона изпитва такава дълбока омраза към народа, при който го е изпратил Бог, че му се струва, че ще бъде по-добре да умре, отколкото да се изложи, щом не се изпълни проповедта му за деня на страшния съд срещу Ниневия. Пророкът иска този град да последва съдбата на Содом и Гомор. Надявал се е върху всички омразни хора да се стоварят Божиите съдби. Когато това не се сбъдва, убежденията му са разклатени из основи и Йона по-скоро иска да умре, отколкото да допусне светът му да се обърне с главата надолу.

За втори път в историята за Йона Бог го предизвиква, но не с проповед или с думи, а със случка. Светогледът не се изгражда по поръчка. Нито пък се променя, понеже сме чули нещо ново или различно. Той често се оформя и променя въз основа на преживявания и на тяхното тълкуване или обяснение.

Новото преживяване от Бога трябва да помогне на Йона да осъзнае собствения си изкривен мироглед. По чуден начин Той прави да израсне само за ден едно растение, достатъчно да осигури сянка за Йона от парещото слънце. Пророкът е благодарен не на Бога, извършил чудото, а на растението. Вместо да го възприеме като незаслужено чудо, той го смята за подходящо и заслужено благословение за добрите му дела. Когато растението увяхва, това е нещастие, което предизвиква гнева на Йона и неувереността му в неговата собствена стойност и даже започват да му минават мисли за самоубийство.

След това преживяване се чува Божият глас, който деликатно го укорява, за да му помогне да разбере колко глупаво е да цени едно растение повече от хиляди мъже, жени и деца в Ниневия, заедно с техните животни.

`Историята не завършва с покаянието на Йона. По-скоро тази незавършена история зависи от нас. Как ще постъпим с Божията тревога за нечестивите, за хулиганите, за недостигнатите хора по цялото земно кълбо?`