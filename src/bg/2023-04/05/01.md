---
title: Извинения за отбягване на мисията
date: 28/10/2023
---

### За изучаване през седмицата
Йона, 1 - 4 гл.; Наум 1:1; 4 Царе 17:5,6; Псалми 24:1; Яков 1:27; Исая 6:1-8.

> <p>Стих за запаметяване</p>
> „После чух гласа на Господа, Който казваше: Кого да изпратя? И кой ще отиде заради Нас? Тогава казах: Ето ме, изпрати мене“ (Исая 6:8).

Не всеки, призован за мисия, е така готов да служи като Авраам. Например Йона (Йона, 1-4 гл.). Бог го призовава да издигне гласа си срещу Ниневия, столицата на Асирия. Този град, разположен в съвременен Ирак, е на 900 км от Йерусалим – или едномесечно пътуване. Йона не само отказва да отиде – той се затичва в обратна посока. Пристигайки в Йопия, си купува билет за Тарсис – днес в Южна Испания. Пропътуването на 2300 км по море е щяло да отнеме поне един месец, в зависимост от времето. Тъй като не иска да се изправи пред Асирийския цар, Йона използва за бягството си месеца, за който би стигнал до Ниневия. Защо ще прави това един Божи човек?

Ниневийците били пословично зли – народ, известен със злобата и жестокостта си, който нападал Израил и Юдея. Въпреки това Бог призовава Йона да отиде до Ниневия и да извика срещу голямото нечестие на града ( Йона 1:2 ). Думите тук са много сходни с онези, които Бог използва при срещата с Авраам за Содом и Гомор, в Битие 18:20,21 . Както обаче ще видим по-късно, Йона ни най-малко не прилича на Авраам.

Какво можем да научим от отношението на Йона за извиненията, които си намираме, за да не се включим в мисията?