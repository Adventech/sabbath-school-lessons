---
title: Разширено изучаване
date: 03/11/2023
---

Елън Уайт отправя сериозно предупреждение към онези, които се опитват да следват призива на Исус, за да свидетелстват на хората около себе си.

„Извиненията на онези, които не вършат това дело, не ги освобождава от отговорността и ако решат да не го извършат, те пренебрегват душите, за които е умрял Христос, пренебрегват дадената им от Бога отговорност и са записани в небесните книги като неверни слуги. Работи ли проповедникът като Господа, за да бъде сила и благословение за другите, когато се крие от тези, които имат нужда от помощта му? Онези, които пренебрегват личното общуване с хората, стават егоистични и се нуждаят от общуване с братята си, за да могат да разберат духовното си състояние и как да хранят Божието стадо, давайки на всеки един храна в подходящото време. Които пренебрегват това дело, разкриват, че имат нужда от морално обновление и тогава ще осъзнаят, че не са се нагърбили с тежестта на делото“ (Уайт, Е. The Advent Review and Sabbath Herald, 30 август1892 г.).

Въпреки че това са много силни думи, подчертаващи колко важна е според Бога мисията, не сме оставени без надежда. „Дадената му задача натовари Йона с тежка отговорност, обаче Този, Който му беше заповядал, можеше да укрепи слугата Си и да му подари успех. Ако пророкът Му се беше подчинил безпрекословно, щеше да си спести много горчиви преживявания и щеше да бъде изобилно благословен. Обаче в часа на отчаянието му Господ не го изостави. Чрез поредица от изпитания и неочаквани действия на Провидението трябваше да бъде съживено доверието на пророка в Бога и в безкрайната Му сила да спасява“ (Уайт, Е. Пророци и царе. С. 266 – англ. изд.).

Също като Йона, и ние лесно можем да намерим извинения да не се включим в мисията. Мотивацията ни за тези извинения може да е най-различна. Обаче призивът към нас да мисионираме е не по-малко конкретен от този към Йона. Въпросът е: Как ще решиш да отговориш?

**Въпроси за разискване**

`Какви извинения се изкушавате да използвате, за да не се включите в мисията? Коя е вашата Ниневия?`

`Помислете за скъпоценната истина, която имаме ние като адвентисти от седмия ден. Помислете колко сте благословени чрез нея. Какво ви спира да не споделяте с другите това, което обичате толкова много?`

`Как бихте могли да се научите с Божията благодат да преодолявате всеки страх по отношение на свидетелстването и мисионирането?`

Тази събота, 04.11.2023 г., ще се молим за църкви „Расово“ и „Розино“.