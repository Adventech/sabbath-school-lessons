---
title: Ето ме, изпрати мен
date: 02/11/2023
---

Историята на Йона е повече от удивителна. Фактът, че Бог може да спаси ниневийците въпреки лошото свидетелство на Йона, красноречиво ни напомня, че нашата роля е просто да бъдем пътеводители към Бога, Който единствен може да убеждава и обръща сърцата. Напомня ни, че Бог търси само желаещи и смирени вестители, които да следват Неговите напътствия.

`Прочетете Исая 6:1-8 . Каква е централната идея, изразена в този пасаж?`

Има призив. Бог търси доброволци. Трябва да отговорим на този призив, като се предадем на Неговото ръководство, като слушаме гласа Му, а след това избираме да направим това, което ни казва Той.

Историята на Йона разкрива също и Божията любов към хората, живеещи на място, където не се усеща Неговата любов, нито се чува гласът Му. Точно както изпитва жалост към Ниневия, така Той състрадава и на милионите в градовете днес, където сградите заместват дърветата и цветята, а постоянният шум прави почти невъзможно да замлъкнем и да слушаме. За Ниневия Бог казва, че те „не умеят да различават дясната си ръка от лявата“ ( Йона 4:11 ). Бог има нужда от мисионери, които са готови да занесат Неговата вест на надежда при хората, съкрушени от стреса и грозната маска на живота.

Исая чува гласа, който казва: „Кой ще отиде?“. Какъв ще бъде твоят отговор?

`Предложение: На лист хартия или в молитвения си дневник направи списък с 10 души, които знаеш, че не вярват в Бога. Ще ги наречем твоите „ученици“. Изброй ги по име, ако е възможно. Дръж списъка наблизо и през останалата част от тримесечието се моли всеки ден за 10-те си ученици. Моли се Бог да ти помогне да се сближиш повече с тези, които са ти само познати. Моли се да изградиш по-дълбоко, по-близко, по-доверчиво приятелство с не толкова близките приятели. Докато задълбочаваш връзката си, внимателно наблюдавай и слушай, за да можеш да определиш конкретните им нужди, страдания, болка. След това се моли Бог да ги срещне точно в тази сфера.`

`Направи го: Избери близък град, както и град в друга част на света. Започни да се молиш за хората, които живеят и работят и в двата. Помоли Бога да издигне силно адвентно присъствие, което да споделя истината, каквато я познаваме – истината за скорошното идване на Исус.`