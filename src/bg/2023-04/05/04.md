---
title: 'Нашите извинения: неудобството'
date: 31/10/2023
---

Опитността на Йона в корема на рибата ( Йона, 2 гл. ) е драматична изява на Божията любов и милост, а молитвата на Йона разкрива, че той не е пропуснал Божията вест на любов. Но само защото е преживял невероятна среща с Бога, не означава, че старите му нагласи или стереотипи ще се променят лесно, въпреки че по един или друг начин той стига до Ниневия.

`Прочетете Йона, 3 глава . Как реагират хората на проповедта на Йона? Какви уроци можем да научим тук за свидетелстването?`

Каквито и да са били личните чувства на Йона към ниневийците, той проповядва онова, което му е казал Бог, и резултатите са изумителни. Ниневийците се покайват! Да, Йона трябва да преживее много, да направи каквото не му се е искало, но когато все пак го прави, прославя Бога.

Следователно Божията мисия върви напред върху раменете на онези, които желаят да жертват, дори с неохота. Нашите ценности трябва да отстъпят първото място на Божията грижа за изгубените. Също като Йона, понякога подхранваме предразсъдъци, които ни пречат да мисионираме на даден човек или група от хора.

Оспорването на собствените ни предразсъдъци изисква смирение. А мисията изисква също и време, и емоционална енергия. Влагането на време и усилия в живота на други хора и искрената загриженост за тях могат да бъдат доста изморителни. В епоха, когато сме достатъчно претоварени от грижите за собствения си живот и проблеми, даването на емоционална подкрепа сякаш изглежда твърде изтощително.

И накрая, включването в мисията изисква да променим отношението си към парите и тяхната употреба. Независимо дали говорим за благотворителни инициативи, закупуване на литература и мисионски материали, или плащане за услуги и средства, които да ни освободят време за мисионска работа – всичко това са разходи, свързани с мисията. Под каквато и форма да бъде предприета, мисионската работа изисква жертви.

Добрата новина е, че въпреки недостатъците на Йона, Бог действа със сила, за да предизвика покаяние в жителите на Ниневия. Тъжното е, че Йона не участва в благословенията на небесната радост.

`Какви жертви те кани Бог да направиш – или да бъдеш готов/а да направиш – за да споделиш любовта Му с някой друг? Имаш ли пълно доверие в Него, че ще изпълни обещанието Си да обогати живота ти чрез направените жертви?`