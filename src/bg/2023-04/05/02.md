---
title: 'Нашите извинения: страхът'
date: 29/10/2023
---

`Прочетете Наум 1:1; 3:1-4 и 4 Царе 17:5,6; 19:32-37 . Какво разкриват тези стихове за Ниневия за отношенията между Асирия и Израил? Как те може да са повлияли върху решението на Йона да тръгне към Тарсис?`

Една от причините Йона да не е имал голямо желание да отиде в Ниневия, може би е бил страхът. Асирийците са били страховит враг, а Ниневия е била столица на царството им.

„Сред градовете от древния свят по времето на разделения Израил Ниневия беше един от най-великите – столицата на Асирийското царство. (…) В периода на временното ѝ благополучие тя беше център на престъпност и пороци. Боговдъхновеното Слово я беше описало като „кръвнишкия град (…) пълен с лъжа и грабеж“. С образен език пророк Наум беше сравнил Ниневия с жесток, ненаситен лъв. „Върху кого – попита той – не е падало винаги нечестието ти?“ ( Наум 3:1,19 ; Уайт, Е. Пророци и царе, с. 265 – англ. изд.).

Ниневия е бил великолепен град. Историците казват, че Сенахерим много е разширил града, още е построил огромния югозападен дворец, който имал размери 503 на 242 метра и включвал най-малко 80 стаи. Той изградил също и 18 канала, за да докара вода до града от разстояние 65 километра. Дори само размерът му трябва да е всявал страх.

Асирийците са били безмилостни. В разказа си за завладяването на Вавилон Сенахерим се хвали, че е напълнил улиците с труповете на жителите му, млади и стари, а релефни изображения от разкопките разкриват сцени с войници, набиващи жертвите си на кол. Това са хора, които не бива ядосваш. Те лесно прибягват до насилие и са безпричинно жестоки към онези, които не харесват. Сигурно самата мисъл, че трябва да се движи сред тълпите в Ниневия, е карала Йона да потръпва от страх.

Въпреки това често четем историята на Йона с неодобрението, че е допуснал страхът да му попречи да извърши Божията повеля. А не осъзнаваме, че ние също може да допуснем същото, т.е. да позволим на страховете да ни владеят, вместо да ни ръководи Бог.

`Спомнете си за някакъв момент, в който сте имали силното чувство, че Бог ви подтиква да направите нещо, обаче вие така и не сте го извършили, понеже ви е било страх. Какви уроци научихте от това преживяване?`