---
title: Да излезем от зоната си на комфорт
date: 15/10/2023
---

За да достигнем другите, Бог планира да напуснем удобния си живот. Желанието да останем само сред хората, с които сме свикнали, от нашата социална или етническа група, може да доведе до егоизъм, дори до зло. Тази опасност е един от уроците, които ни предава историята за Вавилонската кула.

`Прочетете Битие 11:1-9 . Какви са намеренията на хората? Какво искат да направят те и защо Бог осуетява техните планове?`

Историята за хората от Вавилонската кула разкрива огромната им амбиция. Те планират да издигнат монументална сграда – град и кула, каквито не е имало никъде по света: „кула, чийто връх да стига до небето; и да си спечелим име, да не би да се разпръснем по лицето на цялата земя“ ( Битие 11:4 ).

Колко често и днес хората се опитват да направят същото? Няма значение с какви средства – политика, изкуство, бизнес, дори религия. Такива хора искат да си спечелят име. Но техните стремежи са безплодни и безсмислени ( Еклесиаст 2:1-11 ).

Библията казва в Битие 11:4 , че тези хора искат да построят кула, за да не бъдат разпръснати по лицето на земята. Искат да бъдат заедно от егоистични подбуди. Бог обаче има друг план.

Тези хора са се обединили и заради работата, която искат да извършат. Но „Господ каза: Щом като те са един народ, говорещ общ език, и са почнали да правят това; и няма да има нищо невъзможно за тях, каквото и да било нещо, което биха намислили да направят“ ( Битие 11:6 ). Този амбициозен план на хората всъщност е нещо лошо.

Въпреки че в Писанието това не е изрично споменато, Елън Уайт казва, че те не са повярвали на Божието обещание, че Той никога повече няма да унищожи земята с вода ( Битие 9:14,15 ). Искали са да строят заради собствената си въображаема безопасност, вместо да се доверят на Божието Слово. Каквито и да са мотивите им, Бог знае, че техните намерения не са чисти, а са изпълнени с егоистични амбиции и затова им попречва да постигнат целите, които са си поставили.

`А вие част ли сте от група или етническа общност, която се чувства по-удобно сред своите си? Как можете да се ангажирате с хора, които не са от вашата раса, етническа група или националност?`