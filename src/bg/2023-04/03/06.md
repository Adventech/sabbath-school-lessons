---
title: Започни там, където си
date: 19/10/2023
---

`Прочетете Деяния 1:8 . Какъв принцип представя Исус, когато споделяме вярата си или свидетелстваме за Него пред света?`

Това е принципът, постановен от Исус, който ни показва как трябва да действаме като Негови ученици, които имат да споделят с другите благата вест. Споделянето на истината не означава да убеждаваме другите колко много бъркат, а да говорим за Исус, изобразен в трите ангелски вести от Откровение 14:6-12 .

Има обаче няколко принципа в думите на Исус от Деяния 1:8 .

Първо, „ще бъдете свидетели за Мене в Йерусалим“. Както видяхме (но си струва да повторим): ние трябва да бъдем свидетели там, където реално живеем. Това може да включва дома, църквата, квартала и нашата общност. Трябва да бъдем Негови свидетели първо там, където се намираме, където Той първо ни е поставил – вкъщи или на работното място – и да бъдем свидетели на хората, които са най-близо до нас. Това може да са роднини, хора от църквата, колеги, съседи и общността.

Понякога хората се вълнуват само от това да отидат в далечна страна и в чужда култура. Но не свидетелстват на хората край себе си. Трябва да започнем оттам, където се намираме, и да отидем на мястото, където ни насочва Господ.

Следва „цяла Юдея и Самария, и до краищата на земята“. Исус отново потвърждава, че свидетелстването включва прекрачване на културните граници. След като започнем от мястото, където се намираме, може да бъдем призовани да се преместим в други области и да достигнем до различни социални, етнически и религиозни групи. Ако принадлежа към определена етническа или езикова група, може за мен да е много по-лесно да свидетелствам на тях, тъй като няма да срещна особени пречки. В някои райони на света само един род или племе е представено в църквата. Обаче великото Поръчение на Исус ни казва, че е решаващо като Негови свидетели да излезем от живота, с който сме свикнали, и да вложим средствата си в такива групи от хора. Те също имат нужда от вестта на Исус.

`Предложение: Определете и направете списък с групи от хора със специални нужди във вашата общност, които църквата не е полагала усилия да достигне.`

`Направи го: Започни да се молиш за възможност в близко бъдеще да се включиш в мисия за хора със специални нужди.`