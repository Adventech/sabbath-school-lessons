---
title: Ранната църква и зоните на комфорт
date: 18/10/2023
---

`Прочетете Деяния 8:1-4 . Какво кара вярващите от ранната църква да се разпръснат отвъд местата, с които са били свикнали?`

До това време ранната църква се е намирала предимно в Йерусалим (или в юдейската територия и сред юдейския народ). Когато започват гонения, в които активно е включен Савел, отдаден юдеин и фарисей, тя се разпръсва из цяла Юдея и Самария. Исус е предсказал в Деяния 1:8 , че „ще бъдете свидетели за Мене както в Йерусалим, така и в цяла Юдея и Самария“. Тези думи се изпълняват, както е отбелязано в Деяния 8:4 : „тези, които се бяха разпръснали, обикаляха и разгласяваха благовестието“.

Дори след като църквата започва да се премества извън Йерусалим, вярващите все още проповядват в райони с евреи или в кварталите на юдеите в други градове. Деяния 11:19 показва, че църквата се е разпръснала чак до Финикия (Ливан) и Кипър, но на този етап не са проповядвали вестта на други, освен само на юдеи. Учениците на Исус и ранната църква не са възнамерявали да канят при Господа езичници, а само евреи. Те все още са имали ограничена представа за мисията на църквата.

Петър, ученик на Исус и една от водещите фигури в ранната църква, не е склонен да носи евангелската вест на езичници дори след като Павел е започнал да го прави. Петър е известен като апостол на обрязаните (което означава юдеите), а Павел – като апостол на езичниците ( Галатяни 2:8 ). По-рано Петър дори не е искал да бъде виждан с езичници ( Галатяни 2:11,12 ). Обаче Бог изкарва апостола от зоната му на комфорт и променя сърцето му. Той започва да осъзнава какво всъщност включва евангелското Поръчение и какво трябва да постигне смъртта на Исус за целия свят.

`Прочетете Деяния 10:9-15,28,29 . Каква е вестта, която Господ дава на Петър, и как следва ние, в своята епоха и време, да приложим този принцип към мисионирането?`