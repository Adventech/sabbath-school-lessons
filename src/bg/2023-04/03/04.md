---
title: Призивът на Авраам
date: 17/10/2023
---

Следвайки Божия призив, Авраам влиза в земята, както му е заповядал Бог. Обаче още от самото начало нещата не тръгват много добре за него. Пристига, където Му е казал Бог да отиде, но според Библията „в това време ханаанците живееха в тази земя“ ( Битие 12:6 ) – езичници, известни със своята жестокост и насилие. Нищо чудно, че щом Авраам пристига, Господ му се явява и казва: „На твоето потомство ще дам тази земя“ ( Битие 12:7 ). Несъмнено патриархът е имал нужда от насърчение.

И все пак нещата все още не вървят много добре за него, поне отначало.

`Прочетете Битие 12:10-13:1 . Какво му се случва след това и какви грешки допуска този Божи човек?`

Колко ли обезсърчително е било това за него: да напусне удобния си и вероятно охолен живот в родината само за да отиде, „без да знае къде“ ( Евреи 11:8 ). А едно от първите неща, които го застигат, е глад! Този глад е толкова жесток, че трябва да напусне мястото, където Бог му е казал да се засели, и да отиде на друго място. А след това нещата стават още по-зле.

„По време на престоя си в Египет Авраам показа, че не са му чужди човешките слабости и несъвършенства. Когато прикри факта, че Сара му е съпруга, той разкри, че няма доверие в Божията грижа, прояви липса на онази възвишена вяра и кураж, толкова често и благородно изявяващи се в живота му. (…) Заради липсата му на вяра Сара беше изложена на голяма опасност. Египетският цар, известéн за нейната красота, прати да я вземат в двореца му, като възнамеряваше да я направи своя съпруга. Но в голямата Си милост Господ я защити, като изпрати съдби на царското семейство“ (Уайт, Е. Патриарси и пророци. С., Нов живот, 2019, с. 77, 78).

Никой никога не е казвал, че мисионската работа е лесна, а като лъже и мами, Авраам само влошава нещата. За щастие, Бог е търпелив и не отхвърля слугата Си поради грешката му, а тя, за съжаление, няма да бъде единствената, която той ще допусне. Колко утешително е да знаем, че въпреки прегрешенията ни, ако се държим за Господа с вяра и покорство, както е правил Авраам, Той може не само да опрости нашите заблуди, грехове и пропуски, но и все пак да ни използва в Своята мисия.

`Какви поуки бихме могли да извлечем от историята за Авраам в Египет?`