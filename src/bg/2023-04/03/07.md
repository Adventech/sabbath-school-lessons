---
title: Разширено изучаване
date: 20/10/2023
---

Прочетете главите „Великото Поръчение“ и „Търсач на истината“ от книгата на Елън Уайт „Деяния на апостолите“.

„Преди да се възнесе на небето, Христос даде на учениците Си поръчение. Каза им, че трябва да станат изпълнители на завещанието Му, в което Той повери на света съкровищата на вечния живот. „Вие бяхте свидетели как жертвах живота Си заради света – каза им Той. – Видяхте как работих за Израил. И макар че Моят народ не пожела да дойде при Мен, за да има живот, макар че свещеници и управници постъпиха с Мен, както пожелаха, макар че Ме отхвърлиха, те все пак имат още една възможност да приемат Божия Син. Видяхте, че Аз приемам с желание всички, които идват при Мен и изповядват греховете си. Никога няма да отхвърля нито един, дошъл при Мен. На вас, Моите ученици, поверявам тази милостива вест. Тя трябва да се занесе както на юдеи, така и на езичници – първо на Израил, а след това на всички народи, езици и хора. Всички, които вярват, трябва да се съберат в една църква“ (Уайт, Е. Деяния на апостолите. С., Нов живот, 1992, с. 14).

Великото Поръчение е ясно: „И така, идете и създавайте ученици измежду всички народи“ ( Матей 28:19 ). Следователно без съмнение става въпрос да отидем при други хора, по-специално при други народи.

„Евангелското Поръчение е великата мисионска харта на Христовото царство. Учениците трябваше да работят ревностно за душите, разнасяйки на всички милостивата покана. Не трябваше да чакат хората да отидат при тях, а трябваше те да отидат при хората с посланието си“ (пак там).

„В нашия свят има много хора, които са по-близо до Божието царство, отколкото предполагаме. В този мрачен свят на грях Господ има много скъпоценни бисери, към които ще насочва вестителите Си. Навсякъде има хора, които ще застанат на страната на Христос. Мнозина ще оценят Божията мъдрост по-високо от всяко земно предимство и ще станат верни носители на светлина. (…) Убедени, че работата на Петър беше непосредствено изпълнение на Божия план и че техните предразсъдъци и чувство за изключителност бяха напълно противоположни на духа на благовестието, те прославиха Бога с думите: „И на езичниците Бог даде покаяние за живот“. Така бяха разбити предразсъдъците без спорове, беше изоставено чувството за изключителност, съградено от вековни традиции, и се отвори път за достигане на евангелието до езичниците“ (Уайт, Е. Деяния на апостолите. С., Нов живот, 1992, с. 62,63).

**Въпроси за разискване**

`Какво определение бихте дали на думата „мисия“, ако я приложите към собствения си живот?`

`Как бихте могли всеки ден да изразявате мисията чрез отношението и поведението си? Как да бъдете повече мисионски ориентирани в ежедневните си задачи?`

`Колко важно е да изпитваме сърцата си и да търсим сила отгоре, за да бъдем очистени от предразсъдъци към хора, различни от нас?`

Тази събота, 21.10.2023 г., ще се молим за църкви „Пловдив Център“ с групата в Ново село и „Поморие“.