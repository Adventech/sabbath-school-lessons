---
title: Мисия за далечни райони
date: 10/12/2023
---

Четем, че Исус взема учениците Си от Генисаретската земя ( Матей 14:34 ) „и като излезе оттам, Исус се оттегли в Тирската и Сидонската област“ ( Матей 15:21 ). Защо ги отвежда от Галилея до тези езически места? Той води учениците Си на такова полево учение в чуждестранни райони, за да могат те да научат на терен това, което ще им помогне да се подготвят за призива да достигнат до всички групи от хора, включително до градските жители.

`Прочетете Съдии 3:1-6 ; 3 Царе 5:1-12 и 11:1-6 . Как посочените пасажи ни помагат да разберем нещо за миналото на тези градове?`

От Съдии 3:1-6 разбираме, че тези древни народи са използвани от Бога, за да бъде изпитана вярата на израилтяните. За жалост, Божият народ се проваля на тази проверка, поне в конкретния случай: „Вземаха дъщерите им за жени, даваха дъщерите си на синовете им и служеха на боговете им“ ( Съдии 3:6 ). Следователно още от самото начало тези народи са станали препъникамък за Израил.

В 3 Царе 5:1-11 виждаме тясната връзка между сидонците и евреите. Въпреки че в определено отношение икономическите връзки са полезни и за двете страни, няма съмнение, че евреите са били повлияни отрицателно от езичеството и идолопоклонството на своите търговски партньори.

3 Царе 11:1-6 разкрива точно колко негативно е станало накрая това влияние: цар Соломон се оженва за сидонска принцеса, която го отклонява от вярата. „Соломон отиде след Астарта, богинята на сидонците“ ( 3 Царе 11:5 ).

Но въпреки езичеството и идолопоклонството и отрицателното им влияние върху избрания народ, Исус все пак води учениците си по тези места. По този начин Той поставя начало на междукултурна градска мисия, която ще ги накара да се замислят за предубежденията и фанатизма си, и показва на последователите Си образеца на глобалната градска мисия за всички култури и националности.

Много трудности среща адвентният мисионер в градовете, сред тях и притеснения за здравето и заобикалящата среда. Може да има и други, например високата цена на живота, расизъм, фанатизъм, национализъм и ограничения на религиозната свобода и изразяването. Въпреки това, въпреки тези пречки, трябва да работим и за градовете.

`Какво можете да направите, за да помогнете на хората, които служат в градовете?`