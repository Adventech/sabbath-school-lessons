---
title: В Тир и Сидон
date: 12/12/2023
---

Библейските изследователи смятат, че „Евангелието от Матей“ е написано конкретно за юдеи, а Марк е писал предимно за езичници. Полезно е да помним тази разлика, докато изучаваме евангелията.

`Прочетете Матей 15:22-28 и Марк 7:24-30 . Какви разлики забелязвате в описанието на жената?`

Забележете как Матей описва тази майка с националността или расата ѝ: ханаанка. Воден от Светия Дух, Марк добавя още думи за описанието ѝ като „гъркиня“ или „езичничка“, а след това прибавя допълнителна информация: „сиро-финикийка по рождение“ или „сирийка от Финикия“ – единственият случай, когато тази дума е употребена в Библията.

Помислете как е въздействала тази история от Матей, 15 глава върху слушателите, за които е била предназначена, с техния произход и възгледи. Читателите на Матей биха я сметнали за презряна езичничка. Това произтича от историческия опит на юдейския народ с ханаанците като идолопоклоннически народи, чийто нечестив начин на живот и обичаи дълго време са били препъникамък за техния народ. Дори учениците на Христос не обмислят възможността тази жена да има вяра и да е част от Божието царство!

Спрямо Марк, 7 глава читателите езичници са щели да реагират по-различно от аудиторията на „Матей“. Неевреите не са имали с ханаанците същите преживявания като юдеите. Те биха се отъждествили с тази жена, „гъркиня, родом сирофиникийка“. Исус лекува един от техните! За езичниците тази жена е щяла да бъде любяща майка, загрижена за съдбата на дъщеря си, която желае Учителят да я излекува, независимо от етническата и национална принадлежност на майката.

„Христос не отговори веднага на молбата на жената. Той прие тази представителка на една презряна раса – нещо, което юдеите никога нямаше да направят. Подреди нещата така, че учениците Му да бъдат впечатлени от студения и безсърдечен начин, по който юдеите биха постъпили в подобен случай, както пролича от отношението му в началото, и от състрадателния начин, по който искаше те да се отнасят към такова нещастие, както пролича от отговора Му на нейната молба по-късно“ (Уайт, Е. Копнежът на вековете. С. 400 – англ. изд.).

`Прочетете 1 Йоан 2:2 . Какво следва да ни говори този стих за положението на всички пред Бога?`