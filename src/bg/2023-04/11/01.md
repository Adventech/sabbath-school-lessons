---
title: Мисията за недостигнатите – част II
date: 09/12/2023
---

### За изучаване през седмицата
3 Царе 11:1-6; Матей 4:23-25; 15:22-28; Марк 7:24-30; Деяния 10:34,35; Матей 8:10.

> <p>Стих за запаметяване</p>
> „Тогава Исус отговори: О, жено, голяма е твоята вяра; нека бъде според желанието ти. И в този час дъщеря ѝ оздравя“ (Матей 15:28).

От самото начало любящият Бог търси изгубените Си деца ( Битие 3:9 ). И до ден-днешен този същият любящ Бог се стреми да достигне изгубените ( Откровение 14:6-12) , включително тези в градовете. През 2018 г. ООН публикува актуалните си данни, че 55 процента от населението на планетата живее в градски райони и ще достигне (ако има време) до 68 процента към 2050 г. Нямаме избор, трябва да свидетелстваме на хората в градовете.

Обаче мнозина от Божия народ постъпват като Йона, когато е призован да свидетелства в един град: те бягат от задачата по най-различни причини. „Защото всичко, което е било писано отпреди, е било писано за наше поучение и чрез твърдостта и утехата от Писанията да имаме надежда“ ( Римляни 15:4 ). Това включва и написаното за Йона.

Когато е на земята, Исус служи не само на хората от градовете на Израил, но и на тези в чужди райони, т.е. на хора извън юдейския избран народ.

Тази седмица ще изучаваме библейската история за мисията на Христос в Тир и Сидон и ще открием уроци, които бихме могли да приложим в своя живот днес.