---
title: 'Създаването на ученици: фокусът на мисията'
date: 09/10/2023
---

`Прочетете Матей 28:16-20 . Какви елементи на ученичеството можете да откриете в този пасаж?`

Матей 28:16-20 обявява библейската заповед, обикновено наричана великото Поръчение ( Матей 28:18-20 ), в което Исус наставлява последователите Си да продължат да създават ученици, като ги обучават във вярата и ги включват в общението ( Марк 16:15,16; Лука 24:44-49; Йоан 20:21-23; Деяния 1:8 ).

Основните елементи от Матей 28:16-20 са маркирани в четири прости неща: (1) Исус заповядва на учениците Си да отидат в Галилея, за да бъдат с Него ( Матей 28:16,17 ); (2) идва при тях, обявявайки авторитета и върховенството Си ( Матей 28:18 ); (3) след това упълномощава учениците Си за конкретна задача – а именно, да създават ученици ( Матей 28:19,20 ); и последно (4) Исус обещава да бъде с тях до самия край ( Матей 28:20 ).

Създаването на ученици заема централно място във великото Поръчение и е основната задача на мисията. В оригиналния гръцки език, в началото на Матей 28:10 буквално се казва: „След като, по тази причина, създавате ученици (…)“. „По тази причина“ осигурява на Поръчението основата, която току-що е била представена ( Матей 28:18 ): властта на Исус, авторитета и върховенството Му – до едно произлизащи от победата, постигната чрез Неговото възкресение.

Важно е да подчертаем, че единственият активен глагол в повелително наклонение във великото Поръчение е „създавайте ученици“. Поучаването, кръщаването и споделянето на Исусовите учения с целия свят са характеристики на процеса по създаване на ученици. Тук Исус ясно насочва учениците Си към една цел: създаване на ученици. Това всъщност е един от най-великите мисионски пасажи в цялата Библия. Той завършва с обещанието на Исус постоянно да придружава последователите Си.

Явно великото Поръчение е замислено да бъде нещо много по-мащабно от първите ученици, събрани при онези конкретни обстоятелства. Те не биха могли да отидат при „всичките народи“, за да изпълнят новата мисия по създаване на ученици. Следователно Поръчението има универсален обхват: всеки истински последовател на Исус Христос трябва да бъде ангажиран в създаването на ученици. Нещо повече, вестта, която трябва да бъде занесена – вечното благовестие на Исус Христос – е предназначена за целия свят и няма никакви географски, социални или етнически граници.

`Мисията е да „създаваме ученици“. По какъв начин тази заповед на Учителя влияе върху живота и служенето ви за другите? Какво можете да направите, за да се включите по-активно в това, за което сте били призовани?`