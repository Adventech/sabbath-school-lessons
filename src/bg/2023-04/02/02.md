---
title: 'Триединният Бог: произходът на мисията'
date: 08/10/2023
---

Мисията на Бога в Писанието поставя Исус в началото, в центъра и като единствения път за спасение. Самият Той заявява: „Аз съм пътят и истината, и животът; никой не идва при Отца освен чрез Мен“ ( Йоан 14:6 ). Но Исус също ни помага да разберем централното място на триединния Бог в Неговата мисия.

Всичко, което прави Христос, е или за, или чрез небесния Му Отец ( Йоан 4:34; 5:30; 12:45 ). Обаче винаги трябва да помним, че мисията Му не започва с Неговото идване в света. Той я е получил от Отец дори преди сътворяването на света ( Ефесяни 1:4; 1 Петър 1:20 ).

Следователно Бог е промислил евангелизирането на човечеството, преди да положи основите на нашата планета и целенасочено навлиза в човешката история, за да осъществи това Си намерение.

Синът е създал света ( Йоан 1:3 ) и „когато се изпълни времето“ ( Галатяни 4:4 ), Бог е изявил любовта Си, като е изпратил Сина Си тук ( Йоан 3:16,17 ). Синът е дошъл, умрял е на кръста и е победил смъртта. След това, изпратен от Отец, тук е дошъл Духът ( Йоан 14:26; 16:7 ); Той убеждава света ( Йоан 16:8-11 ) и днес продължава мисията на Отец и Сина, като изпраща Божия народ на мисия ( Йоан 14:26; 16:13,14 ).

`Прочетете Йоан 20:21,22 . Как разбирането, че мисията произтича от Отец, Сина и Светия Дух, трябва да направлява и нашата мисия?`

Въпреки че думата „триединство“ не присъства в Библията, има безброй фокусирани върху мисията тринитарни аргументи. Например след възкресението Си Христос се явява пред учениците и им обещава: „И ето, Аз изпращам върху вас обещанието на Моя Отец ; а вие стойте в града Йерусалим, докато се облечете със сила отгоре“ ( Лука 24:49 ; курсивът е на автора). Тук откриваме мисията на Божеството в едно изречение: обещанието на Отец, увереността на Сина за изпълнението на това обещание и самото обещание: идването на Светия Дух ( Лука 3:16; Деяния 1:4,5,8 ).

Това ни говори, че мисията не е наша. Тя принадлежи на триединния Бог. И следователно няма да се провали.

`Отец, Синът и Светият Дух участват в спасението на човеците. Защо тази мисъл следва да ви въздейства утешително?`