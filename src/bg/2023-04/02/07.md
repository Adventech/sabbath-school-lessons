---
title: Разширено изучаване
date: 13/10/2023
---

За свидетелство пред всичките народи . „Думите на Спасителя „вие сте светлината на света“ сочат към факта, че Той е поверил на последователите Си една световна мисия. Както слънчевите лъчи проникват до най-отдалечените кътчета на земното кълбо, така и Бог планира светлината на евангелието да стигне до всеки един човек на земята. Ако Христовата църква изпълняваше намеренията на нашия Господ, светлината щеше да струи върху всички седящи в тъмнина и в местата на смъртната сянка. Вместо да се събират заедно и да отбягват отговорностите и носенето на кръста, членовете на църквата щяха да се разпръсват по всички страни, за да се излъчва от тях светлината на Христос, да работят като Него за спасението на души и „благовестието на царството“ бързо да бъде занесено до целия свят.

Призивът от Македония звучи от всички страни: „Ела и ни помогни“. Бог разкрива пред нас нови полета. Небесни същества сътрудничат на хората. Провидението върви пред нас и Божествената сила работи с човешките усилия. Слепи трябва да са очите, за да не виждат действието на Господа, и глухи трябва да са ушите, за да не чуват призива на истинския Пастир към овцете Му. Някои чуват Божия призив и отговарят. Нека всяко осветено сърце отговори сега, като разгласява оживотворяващата вест. Ако мъже и жени със смирение и вярност поемат дадената им от Бога определена работа, Божествена сила ще се разкрие в разговорите на мнозина за истината. Чудни ще бъдат резултатите от техните усилия“ (Уайт, Е. The Advent Review and Sabbath Herald, 14 ноември 1912 г.).

**Въпроси за разискване**

`Влиянието на църквата върху обществото се определя от степента, до която ние – тялото Христово – разкриваме в живота си Божията любов, докато изпълняваме Неговата мисия. Как ти лично отговаряш на този призив?`

`Как според вас гледат на църквата съседите ви неадвентисти? Откъде знаете? Ако отношението е положително, какво можете да направите, за да го укрепите още повече? Ако е отрицателно, какво можете да сторите, за да го промените?`

`Защо поставянето на „вечното благовестие“ в центъра на нашата мисия за света е толкова важно? Каква надежда можем да представим пред някого някъде, която да не е фокусирана върху великата надежда, която имаме в благовестието: добрата новина за това, което е сторил за нас Исус на кръста?`

Тази събота, 14.10.2023 г., ще се молим за църкви „Плевен“ с групите в гр. Кнежа, гр. Червен бряг, с. Брест, с. Искър, с. Староселци и „Пловдив Запад“ с групата в Първомай.