---
title: 'Вечното благовестие: вестта на мисията'
date: 10/10/2023
---

`Прочетете Откровение 14:6,7 . Кои аспекти от Божията мисия можете да откриете във „вечното благовестие“, представено от първия ангел в Тройната ангелска вест?`

Това е единственото място в Писанието, където са свързани думите „вечен“ и „благовестие“. Благовестието е благата вест на благодат, предложена на всички чрез Исус Христос. Той е дошъл в нашия свят, за да ни покаже „благодат и истина“ ( Йоан 1:14 ). Живял е безгрешен живот и е умрял на кръста като заместник и жертва заради наказанието за нашите грехове ( Исая 53:4,4; 1 Петър 3:18 ). Възкръснал е, върнал се е в небето, бил е възвисен от Отец и днес ходатайства за нас в небесното светилище ( Откровение 1:18; Деяния 2:33; Евреи 7:25 ). И скоро ще изпълни най-великото Си обещание – да се върне с величие и слава и най-накрая, след хилядата години, да установи Божието царство на земята ( Йоан 14:1-4; Деяния 1:11; Откровение 21:1-4 ). Такива са най-важните елементи на вечното благовестие.

Въпреки това забележителен е фактът, че тази вест е вечна. Има само едно благовестие, което може да ни спаси. То ще си остане същото, докато Божията мисия не бъде напълно завършена. Никога няма да има друго благовестие. Фалшиви учения и доктрини идват и си отиват ( Ефесяни 4:14 ), но вестта за спасението, вечното благовестие, е непроменима и онези, които вярват в него и живеят според него, ще бъдат възнаградени ( Второзаконие 5:33; Римляни 2:6 ).

На нас днес се дава същото Поръчение, поверено и на първите ученици. Трябва да продължим да създаваме ученици за Христос навсякъде. Но какви ученици? Добри, честни, напълно посветени, любящи хора? Тези характеристики са много важни, но не са достатъчни. Трябва да насочваме учениците към библейските елементи на ученичеството ( Лука 9:23; Йоан 13:34, 35; 2 Коринтяни 5:17 ) и крайната ни цел да бъде: да сме подготвени и да подготвяме и други за второто идване на Господ Исус Христос.

„Прогласяването на съда [ Откровение 14:6,7 ] е оповестяване близостта на Христовото второ идване. Това прогласяване се нарича вечното благовестие. Следователно проповядването на второто идване на Христос, обявяването на близостта му – са посочени като съществена част от евангелската вест“ (Уайт, Е. Притчи Христови. С. 227, 228 – англ. изд.).

`Как е свързана идеята за съда с „вечното благовестие“ в първата ангелска вест? Защо трябва благовестието да бъде в центъра на разбирането за съда?`