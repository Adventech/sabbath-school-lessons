---
title: 'Божият народ: проводниците на мисията'
date: 11/10/2023
---

В цялата история Бог винаги е имал хора, които точно представят Неговия характер и покорно следват указанията Му. Божият народ е съставен от онези хора, които са призовани и са приели поканата Му да станат участници в Неговата благодат. Всички те са били – и продължават да бъдат – Божиите инструменти за осъществяване на мисията.

`Прочетете Битие 12:1-3 и Второзаконие 7:6,11,12 . Каква е била първоначалната цел на Бога за народа Му в Стария Завет?`

Божият завет с Авраам и потомците му има конкретна цел. Те са призовани, създадени и упълномощени да бъдат проводници на Божията мисия – средства за благословение на народите ( Второзаконие 28:10 ; Исая 49:6 ). Обаче са избрани в рамките на заветната връзка с Бога, основана върху подразбиращата се условност на вярата и послушанието ( Битие 22:16-18; Изход 19:5,6; Второзаконие 28:1,2; 2 Летописи 7:14 ). Този процес, привличането на околните народи към Израил, е Божията „мисионска стратегия“ в Стария Завет.

В Новия Завет Бог продължава мисията Си. Възкръсналият Господ и Спасител сега дава начало на обновена „мисионска стратегия“ ( Матей 28:18-20; Деяния 1:8 ), в която Христовите ученици – които съставляват църквата – тръгват на мисия по целия свят, а не както в древния Израил – светът да идва при тях. Мисията не произлиза от църквата. Точно обратното, църквата съществува, защото на Бога все още му предстои да изпълни една мисия и използва църквата Си, за да я осъществи.

И все пак остава въпросът: Каква е мисията на църквата? Същата ли е като на Този, Който я е извикал в съществуване: „Понеже Човешкият Син дойде да потърси и да спаси погиналото“ ( Лука 19:10 )? Въпреки че никой в църквата не може да спаси никого, можем и трябва да насочваме другите към Единствения, Който може да спасява, а това е Исус Христос.

„Мисията на Христовата църква е да спасява загиващите грешници. Тя е да разкрива Божията любов към хората и да ги спечелва за Христос чрез действието на тази любов“ (Уайт, Е. Свидетелства към църквата. Т. 3. С. 381 – англ. изд.). Каква огромна привилегия и грандиозна отговорност е това!

`Мисията за църквата е като въздухът за белите дробове. Без въздух ние загиваме. Без мисия – църквата умира. Какво можеш да направиш ти лично, за да поддържаш живота на църквата си?`