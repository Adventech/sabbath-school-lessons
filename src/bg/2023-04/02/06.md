---
title: 'Светът: арената на мисията'
date: 12/10/2023
---

`Прочетете Откровение 7:9,10 . Какво загатва този пасаж за всеобхватния географски обхват на Божията мисия?`

Урокът за тази седмица съвсем умишлено разглежда два изключително важни мисионски стиха, които подчертават централното място на създаването на ученици във великото Поръчение и вестта за вечното благовестие. Интересно е, че и двата имат поне една обща свързваща черта: „мястото“ на мисията. Те гласят: „И така, идете и създавайте ученици измежду всички народи “ ( Матей 28:19 ), „обитаващите по земята и на всеки народ, племе, език и хора “ ( Откровение 14:6 ; курсивът е на автора).

С други думи, благовестието на Христос трябва да стигне до всички класи, всички народи, езици и хора. То обединява спасените в едно велико братство. Имаме само един модел за подражание и това е Христос. Ако приемем истината, каквато е в Него, ще се разрушат всички национални предразсъдъци и подозрителност, и духът на истината ще слее сърцата ни в едно.

Когато Исус казва: „Ще бъдете свидетели за Мене“ ( Деяния 1:8 ), Той има предвид три различни географски области:

Област 1: „Ще бъдете свидетели за Мене в Йерусалим“. По онова време учениците Му са били много близо до Йерусалим. Затова Исус по същество им казва: „Започнете да споделяте опитността си с хора, които са близо до вас“. Мисията започва вкъщи, от семейството, съседите, приятелите. Това е най-важното място за мисиониране.

Област 2: Исус продължава: „така и в цяла Юдея и Самария“. Мисията ни включва и хората, които са по някакъв начин близо, но и същевременно далеч от нас. В тази група попадат онези, които говорят същия език като нас – които са от същата култура, но не живеят като нас и не вярват в това, в което вярваме ние. Това е следващото място на мисията.

Област 3: След това Христос казва: „до края на земята“. Божията мисия ни призовава да достигнем до хора от всички места, народи, етнически групи, езици и раси. Това е най-далечното място на мисията.

`Предложение: Моли се всеки ден от тази седмица за селището, където живееш. Бог има причина да те постави там.`

`Направи го: Проучи демографските особености на твоята област (какви хора живеят около теб) – етнически и религиозен произход, възраст (стари, млади), бедни, богати, какви езици говорят и т.н. Моли Бога да ти покаже как можеш да бъдеш проводник на любовта Му към тях.`