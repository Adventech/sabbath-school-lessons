### Стига приказки – залавяйте се за работа!

Преди години едно от нашите адвентни списания публикува притча за някакво страховито блато. Когато хората го прекосявали по пътеката, често се обърквали и падали в него. Предсмъртните им викове се чували из цялото близко село. Било истински кошмар.

И хората направили събрание. Всъщност направили много събрания. Представени били различни теории и разработки за причината, а някои дори предлагали решения. Но нищо не се правело, а само продължавали да провеждат събрания и да говорят. Дискусиите продължили години наред. Хората пишели дисертации по темата. Канели гост-говорители. Провеждали се гаражни разпродажби, за да се съберат пари за осигуряване на храна за хората, които отделяли толкова много часове да седят на събранията. Накрая били събрани пари, за да се построи шумоизолирана стая, от която да не се чуват виковете на изгубените и умиращи хора и да не се смущават продължаващите дискусии. Но никой не направил нищо, за да помогне на хората в беда. И никой не си мръднал пръста, за да не се изгубват повече хората в блатото. Просто си говорели за това.

Вашата църква и съботноучилищна група не бива да бъдат като хората от това село. Обичаме да се молим заедно, да мислим, да споделяме и обсъждаме. Но копнеем да направим нещо повече за хората около нас. Ще ни се да променим нещо в нашето общество и по света. Искаме делото да завърши и Исус да се завърне.

Урокът за това тримесечие цели да заостри вниманието ни върху възможностите да излезем навън и да направим нещо. Ще разгледаме много чудесни библейски истории. Ще прочетем вълнуващи опитности и илюстрации. Ще научим какви средства имаме на разположение, за да достигнем до ближните си (особено до тези, които не са християни). Но това са само илюстративни и мотивиращи материали. Истинският фокус, истинската сърцевина на всеки урок е това, което ще бъде споделено всеки четвъртък – предизвикателство да отидем и да направим нещо реално.

Ще споделим теологични разсъждения и ще осигурим средства и идеи, с които да работите. А частта от урока за всеки четвъртък ще представлява последователност от предизвикателства. В началото са по-лесните. И когато тримесечието напредва, ще има неусетно (и не толкова неусетно) нарастване на трудността. Целта е всеки един от нас да поеме предизвикателството, да се моли за ръководството на Светия Дух, да приложи наученото, а след това да отдели няколко минути следващата седмица, за да сподели какво е станало. Това не е време за хвалби, а време за споделяне – и каквото е станало добре, и каквото не се е получило. Когато споделяме, групата ще ражда идеи. Молитвеният списък ще расте (личният и общият).

Накрая нашето желание е това тримесечие да бъде запомнено не с незабравимите мисли, вълнуващите истории или дълбоките теологични понятия. Може и да има доста такива. Но желанието ни е да се връщаме към това тримесечие като време, когато Светият Дух е взел нашите скромни усилия и е изработил мисионски чудеса за почит и слава на Божието име.

Центровете на „Глобална мисия“ бяха за пръв път учредени от Генералната конференция през 1980 г. Те действат под ръководството на Офиса на адвентната мисия към Генералната конференция. В момента има шест центъра. Целта им е да помагат на църквите да създават по-ефективно нови групи от вярващи сред основно нехристиянски общности по света.

_Когато е написан този урок, директорите на тези центрове (Петрас Бахадур, Ричард Елофер, Клебер Гонклавс, Клифмънд Шамеерудеен, Дъг Вен, Грег Уитсет) с помощта на Гари Краус (директор на „Адвентна мисия“), Хомер Трекартин (пенсиониран директор на центровете на „Глобална мисия“) и Джеф Скогинс (директор по планиране на „Глобална мисия“) заедно създават този съботноучилищен урок. Повече информация можете да намерите на www.GlobalMissionCenters.org._