---
title: '„Откровение“: Божията мисия за последните дни'
date: 24/12/2023
---

Първите редове от „Откровение“ показват на читателя, че тази книга е фокусирана върху Божията мисия.

`Прочетете Откровение 1:1-7 . Какви доказателства откривате, че „Откровение“ е фокусирана върху Божията мисия в последните дни?`

След като разкрива в първите стихове, че Исус е източникът и фокусът на книгата, Откровение 1:4,5 загатва за трите Личности на Божеството, Които работят в унисон, за да спасят човешките същества. Отец е вечният, Който е бил, Който е и Който иде. Светият Дух, Който действа със сила в църквите от I век, е назован по име. След това Йоан припомня положението на Исус Христос – „верният свидетел“, „първородният от мъртвите“ ( Откровение 1:5 ), Който има законното право да притежава тази планета. Опитът на Сатана да я присвои за своето царство се е провалил. Освен победата на Бога над дявола, пролятата кръв на нашия Творец измива нашите вина и срам.

`Прочетете Откровение 1:6 и 1 Петър 2:9 . Какво показват титлите на изкупените в тези стихове?`

Целта на Божията мисия не е просто загиващите хора да бъдат изведени на безопасно място. Божието спасение предлага нов и почетен статут, понеже в нас е възстановен Божият образ. Изкупените стават царски особи (царе), защото са кръвно свързани с Царя на вселената чрез пролятата Исусова кръв. Сега, като членове на царското семейство, ние се присъединяваме към мисията на това семейство за спасението на други хора. Ето какво ни прави свещеници! Христос е изградил църквата Си като „царство“, а отделните членове са „свещеници“. Който е включен в царството, става и свещеник.

Откровение 1:7 разкрива колко неотложна е тази мисия: Исус идва, а народите ще заридаят, защото са изгубени. Бог копнее да върне онези, които са се отдалечили от Него. Следователно книгата „Откровение“ започва с Божията мисия за хората.

`Ние не само сме сътворени от Бога, но и сме изкупени от Него на огромна цена. Защо тази истина трябва да ни носи толкова много надежда, независимо от положението, в което се намираме днес?`