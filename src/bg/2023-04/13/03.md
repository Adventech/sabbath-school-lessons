---
title: Тройната ангелска вест и мисията
date: 25/12/2023
---

Книгата „Откровение“ представя въздействащо и живописно темата за великата борба, вероятно най-драматично изобразена в Откровение 12:12 : „Затова веселете се, небеса, и вие, които живеете в тях. Но горко на вас, земя и море, защото дяволът слезе при вас много разярен, понеже знае, че му остава малко време“. Трудно е да си представим как някой би могъл да схване каквото и да било в Писанието без мотива за великата борба, чиято кулминация ще настъпи в последните дни.

`Прочетете Откровение 14:6-12 . Какво е изобразено тук и какво общо имат тези стихове с нашата мисия и вест?`

В центъра на мисията, Божията мисия, стои вестта, Божията вест: благовестието. Вестта е мисията... в съвсем реален смисъл. Светът трябва да бъде предупреден какво предстои и всеки човек ще бъде принуден да вземе решение: или за живот, или за смърт.

`„Който не е с Мене, той е против Мен; и който не събира заедно с Мене, той разпилява“ ( Лука 11:23 ). Кое в думите на Исус тук е непосредствено свързано с нашата мисия?`

Трите ангелски вести от Откровение, 14 глава представляват сърцевината, същността на това, което ние като адвентисти от седмия ден сме призовани да прогласяваме по света. На централното място, в основата стоят две теми: „вечното благовестие“ ( Откровение 14:6 ) и поклонението пред Твореца. Тези две теми присъстват в следното описание на светиите: „Тук е нужно търпението на светиите, на тези, които пазят Божиите заповеди и вярата в Исус“ ( Откровение 14:12 ). Независимо какво друго правим – цялото добро и помощта за хората – никога не трябва да губим от поглед специалното си призвание и мисия, което е да прогласяваме на един изгубен свят надеждата, произтичаща от „вечното благовестие“, както и да предупреждаваме света какво ще го сполети един ден.

`„Който не е с Мене, той е против Мен“. Как разбирате думите на Исус тук? Защо тези думи трябва да ни карат да изпитваме къде всъщност са сърцата ни?`