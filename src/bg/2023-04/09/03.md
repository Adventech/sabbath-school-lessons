---
title: Нееман
date: 27/11/2023
---

„Христос умря за всички, независимо от произход, богатство, етническа принадлежност или положение в обществото. Бог достига могъщи нехристияни в света и очаква те да живеят според светлината, която са получили“ (Уайт, Е. Деяния на апостолите. С. 416 – англ. изд.).

`Прочетете 4 Царе 5:1-19 . Какво можем да научим от тази история за достигането на хората с вестта за Господа?`

В 4 Царе 5:17-19 Нееман отправя две необикновени молби, след като е излекуван от проказа от Бога. Първо, моли да вземе товар за две мулета с пръст от Израил, която да занесе в Сирия, за да се покланя на живия Бог. Той казва: „Защото слугата ти няма вече да принася нито всеизгаряне, нито жертва на други богове освен на Господа“ ( 4 Царе 5:17 ). Второ, моли за разрешение да се привежда заедно с царя, въпреки че вече няма да се покланя на царския бог.

Сега Нееман вярва в единия, истински Бог. Обаче все още има езически вярвания. Взема пръст от Израил, което показва, че не разбира напълно Създателя Бог. Може би си е мислел, че трябва да вземе пръстта, защото според мирогледа му Бог владее определена територия, както старите му божества. Или пък е искал да построи олтар с пръст от Израил? Какъвто и да е случаят, неговата вяра в Бога е примесена със старите му убеждения. Историята за Нееман създава контекст за нехристияните, които идват при Христос днес. Един от уроците от историята за Нееман е, че промяната на светогледа изисква време.

Втората молба е доста притеснителна. Защо Нееман ще иска разрешение да се привежда заедно със своя цар, а след това ще моли Бога да му прости? Отговорът на пророка ни дава ключа: „Иди си с мир“ ( 4 Царе 5:19 ). Като човек с власт в Сирия Нееман има определени задължения, които създават проблеми на новата му вяра. Важно е новите вярващи, особено идващите от други религии, да получат подкрепа и напътствия, когато се занимават с културните и социалните изисквания от миналото си, преди да повярват.

Помнете, Нееман е напуснал езическата си страна като прокажен, а се връща като изцелен човек и ученик на Създателя Бог. Едва е започнал пътуването. Има нужда от време за израстване.

`Какви уроци можем да научим от тази история за това да не притискаме хората твърде бързо, особено тези, които са от нехристиянски произход или култура?`