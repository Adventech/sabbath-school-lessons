---
title: Разширено изучаване
date: 01/12/2023
---

Прочетете гл. „Служене за богатите“ от книгата на Елън Уайт „По стъпките на великия Лекар“ и „Прислужница-пленница проявява загриженост към Нееман“ от „Да отразяваме Христос“, стр. 337 – англ. изд.

Исус обича по един и същ начин както бедните, така и богатите и влиятелните хора по света. Той е умрял както за князете, така и за бедняците. Спасителят знае кой е най-ефективният начин за достигане на техните сърца. Предупреждава ни, че „по-лесно е камилата да мине през иглени уши, отколкото богат да влезе в Божието царство“ ( Марк 10:25 ). Тази седмица към нас е отправено предизвикателството да достигнем до влиятелни и богати хора с евангелието на Исус Христос. Те имат нужда от спасението точно толкова, колкото и всеки друг, дори, за съжаление, може и да не го осъзнават поради „сигурността“, която смятат, че им носи богатството.

„Много се говори за дълга ни към забравените бедни, но не трябва ли да бъде отделено и малко внимание за пренебрегнатите богати? Мнозина смятат тази група за безнадеждна. (…) Хиляди богати хора са починали, без да бъдат предупредени. Но колкото и безразлични да изглеждат, много от тях носят тежък товар в душите си“ (Уайт, Е. По стъпките на великия Лекар. С. 210 – англ. изд.).

**Въпроси за разискване**

`Исус събаря бариерите между касти и класи, когато посреща нуждите на богатите и на бедните по време на земното Си служене. Как ние като адвентисти се справяме с този проблем – пропастта между богати и бедни, която е толкова дълбоко вкоренена във всички общества?`

`Исус казва следното: „А посятото между тръните е онзи, който чува словото; но грижите на този свят и примамката на богатството заглушават словото и той става безплоден“ (Матей 13:22). Какво според вас има предвид Той с „примамката на богатството“? Защо не е задължително да бъдем заможни, за да бъдем примамени от богатството?`

`В групата прегледайте въпроса от четвъртък за факта, че познаването на истината не е същото като спасението. Защо е толкова важно всички да направим това разграничение? Щом само познаването на истината не ни спасява, какво го прави?`

`Какви други причини бихте могли да изтъкнете за това, че богатият младеж отхвърля Исус, докато Закхей Го приема?`

Тази събота, 02.12.2023 г., ще се молим за църкви „Септември - Еделвайс“ с групата в Белово и „Силистра“ с групата в Попина.