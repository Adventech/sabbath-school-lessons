---
title: Мисията за богатите
date: 29/11/2023
---

`Прочетете Матей 19:16-22 . Какви уроци можем да научим от тази история, в която, за разлика от Никодим, този човек не приема Исус?`

Срещата на Исус с богатия младеж показва колко опасен капан може да бъде богатството. Чуйте следните думи: „При това ви казвам: По-лесно е камила да мине през иглени уши, отколкото богат да влезе в Божието царство“ ( Матей 19:24 ). Разбира се, това не означава, че богатите не могат да бъдат спасени, а само, че ако тези хора не внимават, богатствата им могат да станат истинска пречка за тяхното спасение.

В края на краищата и богатите, и бедните ги сполита една и съща съдба: смъртта и гробът. Това означава, че богатите отчаяно се нуждаят от спасение, както и всички останали. Каквото и да е възможно да се купи с пари, няма измъкване от смъртта. Това измъкване може да бъде само дар, предложен безплатно от Исус на всеки, който го изиска чрез вяра. „Аз съм възкресението и животът. Който вярва в Мене, макар и да умре, ще живее“ ( Йоан 11:25 ).

`Прочетете Лука 19:1-10 . Коя е ключовата разлика в тази история в сравнение с историята за богатия младеж?`

Закхей отговаря на Исус по начин, който, за съжаление, не виждаме при богатия младеж. Обърнете внимание, че Исус не казва на Закхей какво трябва да даде на бедните, както е постъпил с богатия младеж. Той трябва да е знаел колко е привързан към парите младежът и затова му е казал тези думи. За разлика от него, Закхей явно е получил убеждение какво да направи, въпреки че не знаем всичко, което е било изговорено, докато Исус е бил в дома му. Бирникът е знаел, че трябва да осъществи някои промени в живота си, особено по отношение на своето богатство.

`„Понеже каква полза ще има човек, ако спечели целия свят, а живота си изгуби, или какво ще даде човек в замяна на живота си?“ ( Матей 16:26 ). Какво трябва да говорят на всички нас тези думи?`