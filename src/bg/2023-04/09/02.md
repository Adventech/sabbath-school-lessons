---
title: Навуходоносор
date: 26/11/2023
---

Като адвентисти от седмия ден вярваме в доктрина, която се нарича „неограничено изкупление“. Това означава, че за разлика от някои християни твърдим, че Христовата смърт е за цялото човечество, а не само за специална група предопределени за спасение. Тъй като Бог „иска да се спасят всички човеци и да достигнат до познание на истината“ ( 1 Тимотей 2:4 ), Исус принася Себе Си в жертва „за нашите грехове и не само за нашите, но и за греховете на целия свят“ ( 1 Йоан 2:2 ). Затова всички са избрани „в Него преди създаването на света“ ( Ефесяни 1:4 ) дори ако не всички Го изберат в замяна. Затова и в Библията откриваме разкази за всякакви хора, които са достигнати с вярата.

`Прочетете Даниил, 4 глава . Какво се случва с царя и какво ни говори това за спасението на един от най-могъщите хора на света?`

Историята на цар Навуходоносор е удивителен библейски пример за това как Бог достига невярващи, получили власт. Божията съдба го постига доста подобно на съдбите върху някои израилеви царе (напр. 2 Летописи 32:25,26; 3 Царе 14:21-31; 1 Царе, 28 гл. ). Библейският разказ за Навуходоносор, който идва на себе си и признава Създателя Бог, показва, че Бог е загрижен както за слабите и нуждаещите се, така и за богатите и властимащите. В стих 37 най-могъщият човек на земята заявява: „Сега аз, Навуходоносор, хваля, превъзнасям и славя небесния Цар; защото всичко, което върши, е с вярност и пътищата Му са справедливи; а Той може да смири онези, които ходят горделиво“ ( Даниил 4:37 ). Само ако всички богати, могъщи и високомерни сред нас, смъртните, разбираха тази истина!

Какво можем да научим от тази история? Първо, Бог използва посветени вярващи като Даниил да станат мост за достигане на влиятелни невярващи хора. Второ, Бог може директно да се намесва в процеса на свидетелстване, за да достигне могъщи невярващи хора. Самият Навуходоносор е смирен от Бога заради гордостта и високомерието си. И макар че това е много драматична история, има много други начини, по които могат да бъдат смирени богатите, силните и високомерните.

`Въпреки че не сме богати и могъщи по светските стандарти, защо трябва старателно да отбягваме това високомерие, което проявява царят? Може би е по-лесно да проявим сходно отношение, отколкото си мислим!`