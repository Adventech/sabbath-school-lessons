---
title: 'Да свидетелстваме на начетените: Никодим'
date: 28/11/2023
---

Никодим е начетен човек. Библията го описва като юдейски началник ( Йоан 3:1 ). Исус говори за него като израилев учител ( Йоан 3:10 ). Никодим има добри познания за Библията и духовен копнеж по Господа. От човешка гледна точка, той сякаш е последовател на Бога. Спазва всички заповеди и е уважаван водач сред юдеите. Има богатство и власт. Мнозина смятат тези неща за белези, че Бог го е благословил. Въпреки това се оказва, че онова, което се вижда на повърхността, си е точно такова – външно.

`Прочетете Йоан 3:1-12 . Какво разкрива тази история за духовните нужди на Никодим и как Исус бързо се насочва именно към тях?`

Когато Никодим идва при Исус, той се опитва да запази фасадата, статуквото. Но Бог познава сърцето му. Той познава и сърцата и нуждите на всички богати и могъщи хора, независимо от техния произход. Никодим идва при Исус, защото ученията Му са го убедили. Неговата гордост му пречи да признае открито Христос като Господ, но онази вечер ще го промени завинаги. Дори след като се убеждава, че Исус е изпратеният от Бога, той все още не признава открито, че е Негов последовател.

`Прочетете Йоан 7:43-52 и 19:39 . Какво ни казват тези стихове за Никодим и Исус?`

В тези стихове можем да видим, че Исус явно е оказал огромно влияние върху Никодим. Сега той се опитва да предпази Исус, докато е жив, а после да Го почете след смъртта Му. Няма съмнение, че Исус е достигнал Никодим, който дори и с възхваляваното си знание и мъдрост е имал огромна нужда от Спасителя, както и всички ние.

`Защо трябва да внимаваме да не попаднем в капана на разсъжденията, че след като „имаме истината“ (която наистина притежаваме), само това е достатъчно да ни спаси? Колко много души ще бъдат изгубени, след като са имали повече от достатъчно познания дори за Тройната ангелска вест, за да бъдат спасени?`