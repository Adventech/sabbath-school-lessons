---
title: Любовта на Авраам към всички
date: 23/10/2023
---

`Прочетете Битие 18:16-33 . Как Авраам проявява изключителната си способност да обича всички хора, без разлика от раса, племе или отделни личности?`

Второто качество на Авраам, което прозира от Битие, 18 глава, е любовта му към хората, дори към тези, които не познава лично. Това е велик урок за всички нас. Гражданите на Содом и Гомор са грешници, които нямат нищо общо с неговите ценности, но сърцето му е изпълнено с любов към всеки един, без значение на раса, пол, език или религия.

Тогава Бог разкрива на Авраам решението Си да унищожи градовете Содом и Гомор. „И Господ каза: Понеже викът на злото от Содом и Гомор е силен и понеже грехът им е много тежък, ще сляза сега и ще видя дали са направили напълно според вика, който стигна до Мен; и ако не, ще узная“ ( Битие 18:20,21 ).

С огромно смирение и благоговение Авраам отправя молбата си към Бога: „Ти не би направил такова нещо, да убиеш праведния заедно с нечестивия, така че праведният да бъде като нечестивия! Ти не би направил това! Няма ли Съдията на цялата земя да върши правда?“ ( Битие 18:25 ).

С любов Авраам се надява да спаси всички хора в тези градове, не само праведните. Той несъмнено знае колко зли и нечестиви са живеещите в тях. Какви ли истории е чувал за тези хора и техните обичаи?! А от това, което знаем за тях, разказано в следващата глава, от отвратителната история за Лот и тълпата около дома му ( Битие 19:1-11 ), това са били наистина зли човеци.

Обаче Авраам, след като познава Божията любов от личен опит, умолява Бога от тяхно име. Знае, че хората винаги могат да се върнат при Господа с покаяние. За него спасяването на жителите на тези градове би им дало шанс за покаяние.

В края на краищата Авраам основава молбата си на своята лична опитност с Божията любов към хората. Самият той много обича грешниците и знае, че докато човек е жив, има надежда за спасение.

`Защо ходатайствената молитва е толкова важна за молитвения ни живот? Как молбите за други хора в нужда биха могли да ни помогнат да растем духовно и да преживяваме по-реално Божията любов към грешниците?`