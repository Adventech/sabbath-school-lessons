---
title: Разширено изучаване
date: 27/10/2023
---

„Любовта към загиващите души вдъхнови молитвата на Авраам. Въпреки че се отвращаваше от греховете на онзи покварен град, той желаеше грешниците да бъдат спасени. Дълбокият му интерес към Содом показва колко много трябва да се тревожим за непокаяните. Трябва да мразим греха, но да изпитваме жалост и любов към грешника. Навсякъде около нас души загиват, както в безнадеждното, ужасно разрушение, постигнало Содом. Всеки ден приключва нечие благодатно време. Всеки час някой преминава отвъд границата на милостта. Къде са предупредителните и умоляващите гласове, които да кажат на грешника да бяга от тази ужасна съдба? Къде са ръцете, протягащи се да го извлекат от смъртта? Къде са онези, които със смирена и неотслабваща вяра умоляват Бога за него?

Духът на Авраам беше духът на Христос. Самият Божи Син е великият Ходатай в полза на грешника. Този, Който плати цената за изкуплението на човешката душа, знае нейната стойност. С отвращение към злото, каквото може да съществува само в безукорно чисто естество, Христос прояви към грешника такава любов, каквато само безкрайната доброта би могла да роди. Докато страдаше на кръста, натоварен с ужасната тежест на греховете на целия свят, Той се молеше за подигравателите и убийците Си: „Отче, прости им, защото не знаят какво правят“ ( Лука 23:34 ) (Уайт, Е. Патриарси и пророци. С. 140 – англ. изд.).

„Авраам беше почетен от околните народи като могъщ княз и мъдър и способен вожд. Той не се криеше от съседите си. Животът и характерът му, толкова различни от идолопоклонниците, упражняваха убедително влияние в полза на истинската вяра. Верността му към Бога беше непоклатима, докато любезността и щедростта му пораждаха доверие и приятелство, а непрестореното му величие внушаваше уважение и почит“ (пак там, с. 133, 134).

**Въпроси за разискване**

`Какви други примери от Писанието ни показват човек, изпълнил призива да мисионира? Ами Йоан Кръстител? Бихте ли го нарекли успешен мисионер?`

`Прочетете Битие 19:30-36. Какво ни говори това за характера на някои от спасените от Содом?`

`Какви други поуки можем да извлечем от примера на Авраам за извършването на мисията?`

`Помислете над следното: Бихте ли определили ходатайството на Авраам за Содом и Гомор като успешно или неуспешно?`

Тази събота, 28.10.2023 г., ще се молим за църкви „Радомир“ с групата в Ромска махала и „Разград“.