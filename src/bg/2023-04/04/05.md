---
title: Мисията на Авраам
date: 25/10/2023
---

`Прочетете Битие 19:1-29 . Какъв е резултатът от Авраамовия дух на гостоприемство, любов и молитва?`

В текста намираме интересно указание за позицията на Лот в град Содом: „Лот седеше до Содомската порта“ ( Битие 19:1 ). Това означава, че е бил важен човек в града, несъмнено обществен служител, тъй като седенето при портата е привилегия на сановниците, съдиите и царете ( 2 Царе 19:8; Йеремия 38:7; Рут 4:1 ).

Битие, 19 глава е почти паралелна на глава 18 и историята за ангелите и Авраам. И Авраам, и Лот седят при портата ( Битие 18:1; 19:1 ); и Авраам, и Лот канят непознати в дома си ( Битие 18:3,4; 19:2 ); и Авраам, и Лот приготвят храна за своите гости ( Битие 18:4-8; 19:3 ). Изглежда, че независимо от недостатъците си, Лот е имал и добри черти.

„Тогава Господ изля върху Содом и Гомор сяра и огън от Господа от небето. Той съсипа тези градове и цялата равнина, всичките жители на градовете и земните растения“ ( Битие 19:24,25 ).

Не знаем колко хора са живеели в градовете Содом и Гомор по време на този разказ, но от всички хиляди жители едва четирима напускат града, а само трима са спасени. Същото се случва и при Потопа. Не знаем колко са били живите тогава, но знаем, че повечето не са се спасили.

Малкият брой на спасени от жителите на Содом говори нещо и за нашата мисия: не всеки ще бъде спасен. Иска ни се всички да приемат Исус и спасителния Му план, но всеки човек има свободна воля. Нашата работа е да каним възможно най-много хора да вземат решение за Исус. Докато изпълняваме мисията си, Бог ни помага чрез Светия Дух, но никога няма да тръгне против волята на някого. Свободната воля означава, че в края на краищата, независимо какво вършим, независимо колко много се молим, спасението се свежда до избора на отделния човек.

`Как да се научим да не се обезсърчаваме, ако не виждаме резултатите, които желаем, докато мисионираме?`