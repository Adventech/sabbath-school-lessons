---
title: Покоряване на Божията воля
date: 26/10/2023
---

`Прочетете Битие 12:1-9 . Какво ни учат тези стихове за покоряването на Божията воля дори когато пътят напред не изглежда съвсем ясен?`

Едно от основните качества на Авраам е покоряването на Божията воля. Всичките му опитности с Бога се характеризират с това.

Призоваването му: Авраам получава интересен призив от небето: „Излез от отечеството си, от рода си и от бащиния си дом и иди в земята, която ще ти покажа“ ( Битие 12:1 ). Когато чува гласа от небето, първата му реакция би могла да бъде да го пренебрегне с мисълта, че това е някаква халюцинация. Или би могъл да оспори вестта с нещо като: Не искам да ходя никъде, тук ми харесва . „Земята, която ще ти покажа“, е малко странно описание за място. Но той приема призива. Покорява волята си на Божията и напуска бащиния си дом и своята родина: „И така, Аврам тръгна, според както му каза Господ“ ( Битие 12:4 ).

Избор на земя: Възниква спречкване между слугите на Лот и на Авраам, но Авраам не е човек, който се кара със собствената си плът и кръв. Покорява се на Божията воля, а Бог отново го благославя: „И Господ каза на Аврам, след като Лот се отдели от него: Погледни от мястото, където си, и погледни към север и юг, изток и запад; защото цялата земя, която виждаш, ще дам на теб и на потомството ти до века“ ( Битие 13:14,15 ).

Унищожаването на Содом и Гомор: Когато Бог разкрива на Авраам съдбата на тези два града, патриархът, изпълнен с любов, се опитва да ги спаси. Тъй като там не се намират и десет праведни човеци, градовете са унищожени. Авраам се покорява на Божията воля и приема Божията съдба върху тях.

Господ може да използва Авраам заради покорството му във всички обстоятелства. Така трябва да бъде и с нас днес.

`Предложение: В нашите градове срещаме трудности да проповядваме евангелието по подходящия начин и ефективно. Трябва да се молим Бог да се намеси.`

`Направи го: Намери начин да се свържеш с човек, който е пряко засегнат от трудност, подобна на твоята. Кажи на този човек, че се молиш за него/нея, и моли Бога да ти покаже какво би могъл / ла да направиш, за да помогнеш.`