---
title: Дарбата на гостоприемството
date: 22/10/2023
---

`Прочетете Битие 18:1-15 . Какви елементи от гостоприемството са разкрити чрез отношението на Авраам към гостите?`

Авраам седи при входа на шатрата в най-горещото време от деня. Такова поведение не е обичайно. По това време през лятото, когато слънцето е в зенита си, всеки търси сянка и свеж полъх. А може би Авраам понася горещината, за да помогне на някой минувач?

Докато седи там, вижда трима пътници. Обичаят му, най-вероятно, е да предложи гостоприемство на странниците. Затова инициативата за срещата е негова: в пасажа се казва, че той изтичва към тях от входа на шатрата си. Това е ключово: Авраам поема инициативата да се срещне с тях още преди те да са дошли при него.

„Нека донесат малко вода и си умийте краката, и си починете под дървото. И аз ще донеса малко хляб, да се подкрепите, и после ще си заминете; понеже затова дойдохте при слугата Си“ ( Битие 18:4,5 ).

Авраам съзнава мисията си, която е да споделя с всички познанието за Господа в един свят, погълнат от езичество, идолопоклонство и политеизъм. Както виждаме от тази случка, най-непосредственият начин да изпълни мисията си, е чрез гостоприемството към тези непознати, които тъкмо са се появили на хоризонта.

Междувременно неговото „голямо домакинство се състоеше от повече от хиляда души, много от тях глави на семейства, а немалко – наскоро обърнати от езичеството. Такова домакинство изискваше твърда ръка на кормилото. Никакви слаби, колебливи методи нямаше да постигнат нищо. (…) Влиянието на Авраам се простираше отвъд неговото домакинство. Където и да разпънеше палатката си, той издигаше наблизо олтар за жертвоприношения и поклонение. Когато си тръгваха, олтарът оставаше и много скитащи ханаанци, чието познание за Бога беше придобито от живота на Неговия слуга Авраам, се спираха при този олтар, за да принасят жертва на Йехова“ (Уайт, Е. Възпитание. С. 187 – англ. изд.).

От самото начало този човек разбира, че Бог го е призовал с определена мисия и че отиването в Обетованата земя не е екскурзия, а благословение за хората около него, а чрез потомството му – благословение за света.

`Кои принципи от примера на Авраам за гостоприемството можете да приложите в живота си?`