---
title: Споделяне на Божията мисия
date: 21/10/2023
---

### За изучаване през седмицата
Битие, 18 гл.; Яков 5:16; Римляни 8:34; Евреи 7:25; Битие 19:1-29; Битие 12:1-9.

> <p>Стих за запаметяване</p>
> „Нова заповед ви давам, да се обичате един друг; както Аз ви възлюбих, така и вие да се обичате един друг. По това ще познаят всички, че сте Мои ученици, ако имате любов помежду си“ (Йоан 13:34,35).

От самото начало Авраам иска да бъде използван от Бога за мисията. Тази истина проличава например в Битие, 18 глава, когато Бог го предупреждава какво ще се случи със Содом и Гомор. „Наистина Господ Йехова няма да направи нищо, без да открие Своето намерение на слугите Си, пророците“ ( Амос 3:7 ). А в историята за Содом и Гомор „Неговият слуга, пророкът“, е Авраам.

В онзи ден Авраам си почива през горещото пладне, когато вижда пътници. „Авраам беше видял в гостите си само трима изморени пътници, без да подозира, че сред тях беше Този, на Когото можеше да се поклони, без да извърши грях“ (Уайт, Е. Патриарси и пророци. С. 138, 139 – англ. изд.).

Обаче Авраам скоро се включва лично в Божията мисия. Неговото включване, разкрито в тази глава, е да се моли и да ходатайства за хората от Содом и Гомор. Той иска да разбере дали по някакъв начин тези хора не биха могли да бъдат спасени, въпреки нежеланието им. В известен смисъл, ако това не е същността на мисията, каква да бъде тя тогава?

В цялата глава се разкриват три изключителни духовни качества на Авраам: гостоприемство, любов и молитвен дух – качества, които са особено полезни и за мисията.