---
title: Павел в Ареопага
date: 04/12/2023
---

Независимо къде се намира, Павел проповядва евангелието, понеже така му е възложено от Бога. Точно затова се стреми да го прави и в Атина.

`Прочетете Деяния 17:18-21 . Кои са някои от различните начини, по които езичниците на пазара реагират на думите и въпросите на Павел?`

Явно с неговите „чужди богове“ Павел е направил впечатление на тези хора на пазара ( Деяния 17:18 ) и затова те го завеждат на Ареопага, част от града, където се вземат решения по юридически и религиозни въпроси, въпреки че не изглежда вероятно Павел да е бил изправен пред някакъв юридически процес. Сякаш е справедливо да предложат изслушване на него и на това „ново учение“ ( Деяния 17:19 ). Трудно би било да се пренебрегнат красноречието, вътрешният плам и начетеността на Павел, въпреки че представя възгледи, които изглеждат доста чужди за местните.

Деяния 17:21 казва, че атиняните не правели нищо друго, освен да обсъждат и да надават ухо за най-новите идеи. Дали Лука ги обвинява в мързел? По-скоро не. По-вероятно е да изтъква, че са били опитни мислители и любители на разискванията. Все пак от гръцки произход са Сократ, Платон и Аристотел: философи, чието влияние се простира и до наши дни. Векове наред Атина е била център на интелектуалната и философската мисъл. Въпреки че някои от тези мислители не са били атеисти, не и в смисъла, който влагаме в атеизма днес, много от техните философски идеи са били радикално различни от ученията на християнството. Трудно е например да се намери място във философията на епикурейците и стоиците за нещо такова като възкръснал Месия.

В Атина Павел очаква Светият Дух да използва знанията му и ораторските му способности, които е придобил в обучението си при Гамалиил. Но всъщност Светият Дух съумява да използва още по-добре наученото от Павел по улиците на Атина. „Най-мъдрите от слушателите му бяха удивени, когато слушаха неговите аргументи. Той показа, че познава техните художествени произведения, тяхната литература и религия“ (Уайт, Е. Деяния на апостолите. С. 237 – англ. изд.).

`След преживяното в Атина с тези езичници и философи Павел пише на коринтяните: „Бях решил да не зная между вас нищо друго, освен Исус Христос, и то Христос разпнат“ ( 1 Коринтяни 2:2 ). Какъв урок можем да научим за централното място на Христос в нашата вест, независимо на кого проповядваме?`