---
title: Пресичане на линията
date: 07/12/2023
---

`Прочетете Деяния 17:24-34. Как Павел продължава своето свидетелство?`

Интересно е също да отбележим, че Павел всъщност цитира някои от техните автори, които са написали нещо доста близко до библейската истина, а това му дава възможност да поведе читателите си още по-далеч. Той използва собствените им вярвания, за да потърси нещо общо, с което да ги отведе по-напред. Безспорно е, че когато се опитваме да достигаме хората, познаването на техните вярвания и търсенето на пресечни точки може да бъде силен метод за мисиониране.

Забележете също, че Павел използва тези общи точки с тях, за да стигне там, където желае: до възкресението на Исус и надеждата, която Той предлага на всички тях. Лука описва реакцията на последните думи на апостола за възкресението. Някои се подиграват на тази идея, други казват, че искат отново да чуят какво ще им каже по този въпрос. А някои повярват. Най-важното за нашите цели в тази история е, че всъщност всички те слушат . А именно това е надеждата на Павел от самото начало.

Знаем, че някои хора ще отхвърлят благовестието, но трябва да направим всичко възможно те да разберат какво губят, преди да го отхвърлят. Чрез метода си на работа сред атиняните и стратегическата употреба на наученото за тях Павел създава възможност те да чуят без предразсъдъци, че съществува Бог, Когото не познават, но Който ги е създал. Този Бог ги обича и иска да бъде опознат. Бил е милостив към тях въпреки невежеството им. Но идва Ден на съд. И ако всичко това звучи твърде невероятно, надеждното доказателство за него е възкресението на Христос.

А след като хората наистина са чули и възприели вестта, те трябва лично да решат дали да я отхвърлят на мига, или да я изследват по-подробно. Някои наистина я изучават в дълбочина и стават последователи на Исус ( Деяния 17:34 ).

`Предложение: Моли Бога за конкретно ръководство, за да разбереш как най-добре да свидетелстваш на твой познат.`

`Направи го: Проучи социалните медии като възможен „Ареопаг“ да представиш евангелието – с яснотата и благоразумието на Павел – на невярващи хора.`