---
title: Въвеждане на нов бог
date: 06/12/2023
---

След като привлича вниманието на мислителите в Атина, Павел насочва слушателите си към небесния Бог.

`Прочетете Деяния 17:24-27 . Какъв подход използва тук Павел, докато се опитва да мисионира пред тези хора?`

Думите на апостола са интригуващи за един народ, който достатъчно много се вълнува от духовните неща, че да построи олтар на неизвестен бог: Създателят Бог, Който не живее в храм и няма абсолютно нищо, което хората биха могли да Му дадат, но удовлетворява човешките нужди. За една култура, потопена в гръцката митология, в която боговете са непредсказуеми, егоцентрични и жестоки, идеята за Бог, какъвто Го описва Павел, е изключително любопитна мисъл. И мъжете от Ареопага правят първите си малки стъпки към Бога на любовта.

Истината е, че този Бог, Когото те не познават, може да бъде опознат! Всъщност Той иска да бъде опознат.

Павел вероятно е казал пред Ареопага много повече от няколкото изречения, записани от Лука в тази история. Логично е авторът да е обобщил речта му заради краткия обем. Ако е така, тогава всяка от идеите, които прочетохме, вероятно е била разгърната в по-големи подробности. Ето защо бихме могли да разделим речта на Павел на отделните понятия:

- Той първо ги хвали заради духовната им чувствителност и искреност.
- След това показва, че е изучавал техните вярвания и уважава някои от нещата, които е научил.
- Тогава им казва за едно конкретно нещо, което е открил, докато е изучавал религията им, и което те не разбират.
- После споделя тази характеристика на Бога, от която знае, че те отчаяно се нуждаят – истината, че Бог съществува, че ги обича и че не е далеч от тях.
- Накрая, в заключението на речта си, Павел ги предупреждава какво означава да отхвърлят познанието за този Бог, Когото още не познават.

Апостолът ги води дотам, докъдето могат да стигнат, въз основа на това, което е научил за техните вярвания. Ако съумее да ги отведе до тази точка, това е голям напредък.

`Забележете, че Павел се позовава на сътворения свят и на Бога като Създател ( Римляни 1:18-25 ). Защо това е добър подход за повечето хора, поне в началото? Какво в творението толкова убедително насочва към Бога?`