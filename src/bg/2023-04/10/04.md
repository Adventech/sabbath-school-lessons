---
title: Павел и непознатият Бог
date: 05/12/2023
---

Забележете, че Павел не говори пренебрежително за фалшивата религия или фалшивите божества на атиняните. Той събира добрите неща, които е съумял да открие там, колкото и да са малко, и извлича полза от тях.

`Прочетете Деяния 17:22,23 . Какво прави тук Павел в опита си да достигне тези хора с евангелието?`

„Атиняни, по всичко виждам, че сте много набожни“ ( Деяния 17:22 ). Апостолът прави комплименти на езичници! Религията им е сбъркана във всяко едно отношение и все пак той хвали тяхната отдаденост, защото посвещението дори в неправилно насочена духовност е по-препоръчително, отколкото липсата на всякаква духовност.

Павел продължава: „Като минавах и разглеждах предметите, на които се кланяте“ ( Деяния 17:23 ). Описвайки проучването си за религията на атиняните, Павел проявява уважение към хората. Не се налага като самопровъзгласил се експерт по всички въпроси за това как хората трябва да се променят. Всъщност той наистина е експерт и действително има отговорите, от които се нуждаят тези хора! Но не се представя по такъв начин, иначе щеше да бъде отхвърлен веднага. Вместо това те го възприемат като човек, който е загрижен за хората и им желае доброто.

Коментирайки надписа „НА НЕПОЗНАТИЯ БОГ“, Павел се възползва от тази на пръв поглед обща основа. Те вярват в някакъв бог (всъщност в много богове), което е добро начало (някои хора в миналото не са вярвали) и може да се отвори възможност за по-задълбочен разговор. Апостолът не се подиграва на странната идея за олтар на непознат бог. Вместо това оценява и се възхищава на народ, който се вълнува достатъчно от духовните неща, че да вложи усилия и средства да се покланя на някого, когото дори не познава, в случай, че е пропуснал нещо.

Дали тези хора са объркани? Разбира се, но това е поправимо. В самото начало е важно, че са посветени на това, което не разбират. Павел осъзнава, че то е нещо, с което Светият Дух би могъл да работи. Намира тема, която би могла да пробуди интереса им.

`За какви мостове и близки връзки бихте могли да се сетите, които биха могли да създадат възможности за по-задълбочен разговор с хората, с които се срещате?`