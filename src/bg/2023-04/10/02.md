---
title: Един евреин в Атина
date: 03/12/2023
---

`Прочетете Деяния 17:1-16 . Как Павел се оказва в Атина и как реагира на това, което открива там?`

Град Атина е „пълен с идоли“ ( Деяния 17:16 ). Тъй като познава историята на своя народ и неговата склонност (въпреки изобилието от предупреждения) към идолопоклонство, Павел е разстроен поради всичките идоли, които открива и в Атина. Несъмнено той е мотивиран от състрадание към атиняните, които ще умрат в греховете си, ако не научат за истинския Бог.

Днес нашите градове все още са изпълнени с идоли, въпреки че не са толкова явни, колкото онези, които е видял Павел. А за съжаление, много вярващи съвсем спокойно се движат из градовете, без да реагират ни най-малко на тези идоли. Обаче апостолът е достатъчно възприемчив към влиянието на Светия Дух, за да не остане безучастен. Несъгласен с някои други вярващи, които все още не разбират, че евангелието е за целия свят, Павел знае, че Бог иска атиняните да бъдат спасени, както и всички останали. Разбира, че възгледът за глобална мисия означава да занесе благата вест до онези, които изобщо не са били достигнати, включително до покланящите се на идоли езичници, както и философите, които изпълват улиците на Атина.

Затова Павел често ходи на пазара, където могат да бъдат срещнати тези хора. Може да се каже, че той организира първия център на „Глобална мисия“, като използва пазара да изучава и изпробва методи за достигане до сърцата и умовете на тези езичници.

Павел знае, че не може да подходи към атиняните по същия начин, както към юдеите или дори към боящите се от Бога езичници. Това са хора, чиято опорна точка не е Богът на Израил или делата Му сред израилевия народ. Независимо колко централно място заемат тези представи и вярвания за юдеите и дори за боящите се от Бога езичници, те не значат нищо за хората, които Павел среща на пазара в Атина. Затова е необходим изцяло нов подход.

Днес често се опитваме да достигнем хора, чийто произход няма нищо общо с така нареченото „юдео-християнско“ наследство. Затова като Павел трябва да бъдем адаптивни. Подход, който действа добре в Буенос Айрес например, може да се окаже безполезен в Банкок.

`На какви идоли се покланят хората във вашето общество и как можете да ги накарате да разберат колко безсмислено е всичко това?`