---
title: „Когото разпнахте“
date: 08/11/2023
---

Деяния, 2 глава описва изливането на Светия Дух на Петдесятница. Докато последователите на Исус се молят, върху главите им слизат огнени езици. Те осъзнават, че е дадена обещаната сила от Духа.

`Прочетете Деяния 2:1-41 . Какво става с учениците в резултат от приемането на Светия Дух на Петдесятница?`

Учениците започват да говорят други езици, „според както Духът им даваше способност да говорят“ ( Деяния 2:4 ). Най-важното тук е, че Бог дава сила на всеки един за полза на вярващите. Благословението не е предназначено само за тяхно добро. Целта му не е да ги подготви за небето или да търгуват по-лесно на чужд език. Благословението е дадено, за да се изпълни Божията мисия за изгубените. Днес Бог призовава всеки един християнин да използва своите дарби за доброто на Божията мисия за невярващите. Дадени са ни дарби: какъв по-велик призив за мисия от това да ги използваме, за да достигаме до хората?

Изливането на Светия Дух предизвиква покаяние у много хора за това, че са отхвърлили Месия, понеже някои от тях със сигурност са били в Йерусалим, когато Той е умрял. Помислете колко силна е следната сцена: Петър обвинява някои от тях, че са разпнали Христос на кръста. Те открито осъзнават какво са направили и убедени за греха си, възкликват: „Какво да сторим, братя?“ ( Деяния 2:37 ).

Дори и те могат да получат прошка. Петър им казва: „Покайте се и всеки от вас нека се кръсти в името на Исус Христос за прощение на греховете ви; и ще приемете този дар, Светия Дух“ ( Деяния 2:38 ).

Действайки заедно в хармония със Светия Дух и един с друг, тези вярващи проповядват покаяние и опрощение на греховете – дори за онези, които са били пряко свързани с разпятието на Исус! Такава е силата на евангелието. Ако тази вест не ни мотивира за мисията, какво друго би могло? Призовани сме да разпространяваме евангелието по света: един грешен, покварен свят, с грешни, покварени хора. Работата ни не е да съдим. Задачата ни е да свидетелстваме за спасителната сила на Исус.

`Как идеята, че дори на някои от съучастниците в смъртта на Христос е предложено спасение, (1) ни насърчава за собственото ни спасение и (2) ни насърчава да свидетелстваме на другите, независимо колко лоши изглеждат те?`