---
title: Разширено изучаване
date: 10/11/2023
---

Нашата мисионска работа трябва да идва от дълбока любов и благодарност за това, което е направил и прави в живота ни Исус. Всяка друга мотивация е в погрешна посока. Потапянето в Словото и хармонията със Словото са ключът към успешното мисиониране и евангелизиране.

„Нашият живот трябва да бъде свързан с живота на Христос. Трябва постоянно да черпим от Него, да участваме в Него, живия Хляб, Който слиза от небето, като черпим от вечно свежия извор, който винаги излива изобилните си съкровища. Ако държим Господа винаги пред себе си, като изливаме сърцата си в благодарност и възхвала за Него, нашият духовен живот ще се подновява непрестанно. Молитвите ни ще приемат формата на разговор с Бога, както бихме говорили с приятел. Той ще ни казва лично тайните Си. Често при нас ще идва приятното и радостно усещане за присъствието на Исус. Често нашите сърца ще горят, когато Той се приближава да общува с нас, както се приближаваше до Енох. Когато това наистина стане опитност на християнина, в живота му се изявява простота, смирение, кротост и скромност, които показват на всички, с които се събере, че е бил с Исус и се е учил от Него“ (Уайт, Е. Притчи Христови. С. 129, 130 – англ. изд.).

„В концентрирания върху егото живот не може да има никакво израстване, нито даване на плод. Ако сте приели Христос като личен Спасител, ще забравите себе си и ще се опитвате да помагате на другите. Говорете за любовта на Христос, разказвайте [на другите за себеотрицателната Му смърт заради тях] (…) Когато приемете Духа на Христос – Духа на безкористна любов и работа за другите – ще израствате и ще давате плод. (…) Вярата ви ще расте, убежденията ви ще се задълбочават, любовта ви ще става съвършена“ (Пак там. С. 67, 68 – англ. изд.).

**Въпроси за разискване**

`Как разбирате думите на Павел към филипяните за това, че Христос се проповядва от завист, съперничество или егоистична амбиция? Как да сме сигурни, че самите ние не се провиняваме именно в това?`

`Каква е личната ви опитност с реалността на Бога и Божията любов? Можете ли въз основа на личната си опитност да проповядвате на другите искрено и честно за Божията доброта и любов? Какво би било вашето свидетелство?`

`Каква е опитността ви с очакването на Господа и какво ви е научило това за доверието в Него и за вярата по принцип?`

Тази събота, 11.11.2023 г., ще се молим за църкви „Русе“ с групите в Борово, Бъзовец, Копривец, и „Самоков“.