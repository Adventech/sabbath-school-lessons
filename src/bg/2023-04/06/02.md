---
title: Да споделяме благата вест
date: 05/11/2023
---

`Прочетете Лука 24:1-12 . Каква е реакцията на онези, които чуват за възкръсналия Христос?`

Рано в неделя сутринта, след смъртта на Исус според Лука няколко жени отиват към гробницата. Те носят аромати, затова вероятно отиват да се погрижат за тялото на Исус след края на съботата. Очаквайки да намерят запечатана гробница, те са шокирани да я открият празна. Докато се суетят какво да сторят, се вцепеняват от страх, когато пред тях се явяват двама мъже в блестящи дрехи. Обаче за жените има вест. След като ангелите им напомнят думите на Исус, те казват на жените, че Исус наистина е възкръснал, както е предсказал, че ще стане. Преизпълнени с радост от новината, жените бързо се връщат там, където са учениците и много от другите последователи на Исус, и разказват какво са видели и чули, защото не могат да сдържат вълнението си. Всъщност споделят с другите това, което са научили от Христос.

Можете ли да си представите как са се чувствали тези жени? Те тъкмо са преживели нещо удивително, което определено ги е изпълнило със страхопочитание, но учениците наричат преживяването им „празни приказки“ и не им вярват. И тъй като не е сигурен дали да вярва на жените, или не, Петър изтичва до гробницата, за да види със собствените си очи.

Петър – както и мнозина от нас – се колебае да приеме нещо само защото някой друг го е казал. Въпреки че изслушва жените, той съумява да преживее същото като тях едва по-късно. Отначало открива празния гроб и тогава, както казва Лука, просто „се чудеше“ ( Лука 24:12 ). Неговото преживяване в гробницата не е същото като на жените.

Независимо от отговора на Петър, веднага щом жените чуват новината за Исус, те искат да я споделят с другите. Каква по-голяма мотивация за мисия може да има от това да научат другите какво е направил за тях Исус? Какъв по-добър мотив за разпространяване на благата вест за спасението в Исус, единствената надежда за всеки от нас?

Разбира се, имаме нужда от лична опитност с Бога, преди да можем да я споделим с другите. Нашето желание да споделяме с останалите това, което обичаме толкова много, трябва да бъде важна част от мотивацията ни за мисията. В края на краищата не можем да споделим това, което самите ние не притежаваме, нали?

`Кои са някои от опитностите, които сте имали с реалността на Бога и Неговата любов? Защо тези моменти са толкова скъпоценни за вас и как ви насърчават да достигнете другите с благата вест?`