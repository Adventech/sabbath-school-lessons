---
title: Пророческа основа
date: 06/11/2023
---

`Прочетете Лука 24:36-49 . Какво се случва тук и защо то е толкова важно преживяване за апостолите?`

Интересно е, че отначало учениците не вярват от страх. После, като виждат Исус и се уверяват, че наистина е жив, не могат да повярват от радост ( Лука 24:41 ). Някога струвало ли ви се е, че нещо е твърде хубаво, за да е истина? Именно това преживяват учениците и останалите присъстващи в горната стая.

Обаче ако Исус им беше оставил само тази опитност, след възнесението Му вярата им нямаше да бъде трайна. С течение на времето силата на преживяването щеше да отслабне, щяха да забравят и дори да започнат да се съмняват. Затова Исус не спира дотук – да им показва белезите Си и да яде пред тях. Насочва ги към Словото и им разкрива пророческата основа на делото и служенето Си. Така че независимо от великата им опитност с Него, Той иска да бъдат основани върху Божието Слово.

„Тези са думите, които ви говорих, когато бях още с вас, че трябва да се изпълни всичко, което е писано за Мене в Мойсеевия закон, в пророците и в псалмите“ ( Лука 24:44 ).

Тук също откриваме силна мотивация за свидетелстване, за мисията: Божието Слово. Исус знае, че за да се затвърди опитността, учениците трябва да разбират защо Той е трябвало да умре и какво символизира възкресението Му. Светогледът им трябва да се промени от представата за политическо и земно царство към великото решение за греха и победата на Христос над смъртта. Евангелието е толкова по-велико от политическа независимост на Израил. То разкрива Христовата победа над Сатана и гарантира, че един ден ще бъде унищожено цялото нечестие в света, че земята ще бъде пресъздадена и че Бог ще обитава сред Своя народ. Той „им отвори ума“ ( Лука 24:45 ), за да може да схванат тези истини, които трябва да споделят със света.

Нашата опитност с Исус не може да се поддържа без основата на Словото, включително пророчествата, които насочват към историята и събитията, водещи към първото и второто пришествие на Христос. Когато добре разбираме тези истини, можем да бъдем готови и мотивирани за мисията.

`Доколко добре познавате пророчествата, сочещи към Христос, както за първото, така и за второто Му пришествие? Защо трябва особено в последните дни да бъдем основани на Божието Слово, включително на пророчествата, и защо тяхното разбиране е толкова решаващо, най-вече за мисията?`