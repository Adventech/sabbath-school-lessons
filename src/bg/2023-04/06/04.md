---
title: Чакането и мисията
date: 07/11/2023
---

Лука, 24 глава завършва с възнесението на Исус в небето ( Лука 24:50-53 ). Но това не е краят на историята. Авторът Лука продължава да пише книгата „Деяния на апостолите“. Точно преди Исус да се възнесе в небето, Той дава на учениците Си една мисия, едно обещание и непосредствени указания да чакат в Йерусалим за „сила отгоре“ ( Лука 24:49; Деяния 1:4-8 ).

Исус им казва да чакат в Йерусалим, докато изпълни обещанието Си да изпрати Обещания от Отец (Светия Дух), Който ще ги направи способни да свидетелстват в Йерусалим, Юдея, Самария и отвъд тях.

`Прочетете Деяния 1:12-26 . Какво правят учениците, сега наброяващи около 120 мъже и жени, докато чакат?`

Исус е възложил на учениците ясна мисия: те трябва да бъдат свидетели за Него пред света. Затова, докато чакат, те се подготвят за мисията си по два начина. Първо, Лука казва, че продължават заедно да се молят и отправят смирени молби. В тях няма никакви съмнения каква мисия им е възложил Исус и всеки един я е приел. Това ги вдъхновява да се молят заедно. Лука не казва за какво са се молили, но е съвсем сигурно, че са се молили за мъдрост, сила и кураж да изпълнят заедно тази мисия. Това е чудесен пример за нас.

Второто нещо, което правят, докато чакат, е да се подготвят. Юда е предал Исус на смърт, а след това е отнел живота си. И сега сред тях има вакантно място. Затова, докато чакат, учениците търсят Божието ръководство и определят заместник. Всъщност те се организират и планират началото на мисията. При вземането на тези решения Петър играе водещата роля. Никой не оспорва постъпките му. Всички виждат Божията мъдрост в това. Съществува разбирането и доверието, че Бог се намесва и работи сред тях. Не чакат бездейно, а са изпълнени с целеустременост и действията им са мисионски ориентирани.

Когато очакваме изливането на Светия Дух да ни помогне да завършим великата Божия мисия, трябва да се обединяваме, за да се насърчаваме един друг ( Евреи 10:24,25 ), като се молим за Божия Свят Дух. Също така трябва да насочваме себе си и църквата към Божия приоритет – спасението на изгубените.

`Как бихте могли да се научите да чакате Господа и да не губите вяра, докато чакате? А пък по време на това очакване, как бихте могли да използвате най-добре времето си, подобно на учениците?`