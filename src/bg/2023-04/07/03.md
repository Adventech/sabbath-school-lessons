---
title: Исусовият метод и отговор
date: 13/11/2023
---

Библията казва, че законникът е дошъл да изпита Исус, но Исус знае какви са неговите намерения. Всъщност Бог знае копнежите и желанията на сърцата ни повече от самите нас. А пък ние със сигурност не познаваме сърцата или мотивите на онези, които спорят с нас, нали?

Понякога хора от други религии ни питат за нашата вяра. Например приятели мюсюлмани ни задават въпроси за божествеността на Исус от типа на: „Къде в Библията се казва че Исус е Бог?“, или „Защо казвате, че Бог е един, когато имате три личности в Триединството?“. Макар тези въпроси да изглеждат провокативни, сърдечната нужда от Исус може да бъде искрена и може да прикриват дълбок копнеж или празнота. Ние не познаваме техните сърца, не е и необходимо. Просто трябва да служим на другите по възможно най-добрия начин, независимо от най-дълбоките им мотиви.

`Прочетете Матей 26:56; Деяния 17:11; 1 Коринтяни 15:3 и 2 Тимотей 3:16 . Как тези стихове ни помагат да разберем Исусовия отговор на законника в Лука 10:26 ?`

Понякога искаме отговори, но не се залавяме да ги търсим. Исус казва: „Какво е писано в закона, какво четеш?“ ( Лука 10:26 ). Той посочва един много важен аспект от ученето. Вместо само да слушаме какво ни казват другите, трябва самите ние да четем Писанието (Божието Слово). Отговорите вече са в него и Светият Дух работи в сърцата ни, за да ни внуши това, което трябва да направим.

Бог ни е дал Словото Си. В него можем да открием цялата истина, която трябва да знаем за това как да живеем, как да се отнасяме към другите и как да „наследим вечен живот“. Да, учителите и проповедниците имат своето място, но в края на краищата, трябва да прибегнем до Библията за важните истини. „Твоето слово е светилник за краката ми и виделина на пътеката ми“ ( Псалми 119:105 ). Този стих не е просто поезия. Той е свещена истина, насочваща ни към Божието Слово и неговото значение за вярващия човек.

`Исус, Божието Слово, направено плът, винаги връща хората обратно към писаното Слово. Какво следва да ни говори това за значението на Библията и защо трябва да отхвърляме всеки философски или теологичен аргумент, който разколебава доверието ни в нея?`