---
title: Да наследим вечен живот
date: 14/11/2023
---

`Прочетете Лука 10:27,28 . Какъв е отговорът на законника на собствения му въпрос?`

Законникът е задал въпросът и сам е дал отговора: „Да възлюбиш Господа, твоя Бог, с цялото си сърце (…) и ближния си както себе си“ ( Лука 10:27 ).

Какъв е отговорът на Исус? Той казва: „Правилно отговори“ ( Лука 10:28 ). И продължава да го мотивира да направи нещо по въпроса с думите: „Това прави и ще живееш“ ( Лука 10:28 ).

За повечето вярващи не е толкова трудно да дават правилни отговори за доктрините. Най-трудно е да вършат това, което знаят, че е право, и да следват вярванията си. Много хора, които знаят достатъчно, за да бъдат спасени, ще бъдат изгубени, понеже не са изпълнявали онова, което са знаели. Този въпрос е изключително сериозен. Не е достатъчно да знаете, че трябва да обичате Бога и ближния си. Трябва и да го правите!

`Прочетете Яков 2:17-22 . Какви паралели има в тези стихове с думите на Исус към законника?`

Ако обичаме Бога, ще четем Словото Му, ще се молим, ще спазваме Неговите заповеди и ще се покоряваме на гласа Му „с цялото си сърце“. Ако казвам, че обичам другите, но изобщо не ме вълнуват хората в църквата и пренебрегвам нуждите на тези, на които мога да помогна, каква полза от вярата ми? Християнството не е просто сбор от отделни вярвания: то е начин на живот.

„Ако някой брат или някоя сестра са голи и останали без ежедневна храна и някой от вас им каже: Идете си с мир, дано бъдете стоплени и нахранени, а не им дадете потребното за тялото, каква полза?“ ( Яков 2:15,16 ).

`Доколко сте загрижени за благополучието на другите? Доколко следвате думите на Павел: „Не гледайте всеки само за своето, а всеки и за чуждото“ ( Филипяни 2:4 ). Как можете да се научите да се грижите повече за другите с Божията благодат?`