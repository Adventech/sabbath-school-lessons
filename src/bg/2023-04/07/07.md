---
title: Разширено изучаване
date: 17/11/2023
---

Прочетете главата „Добрият самарянин“ от книгата на Елън Уайт „Копнежът на вековете“.

Има много гладни, нуждаещи се и онеправдани хора в света днес. Можете да направите всичко по силите си, колкото и „дребно“ да изглежда. Няма да решим всички световни проблеми преди завръщането на Исус. Не сме и призовани за това. Но дотогава работата ни може да бъде да помогнем на някого с храна или да подкрепим църковен член, жертва на несправедливо отношение, дори на фанатизъм, който дори и днес е реален проблем в света.

„Чиста и неосквернена религия пред Отец е следната: „Да се грижи човек за сирачетата и вдовиците в неволята им и да пази себе си неопетнен от света“. Добрите дела са плод, който Христос изисква от нас: добри думи, великодушни дела, нежно отношение към бедните, нуждаещите се, страдащите. Когато сърцата съчувстват на обременените от обезсърчение и скръб, когато ръцете дават на нуждаещите се, когато обличат голите, когато непознатите са поканени в дома ви и имат място в сърцата ви, ангели се приближават до вас и ответна мелодия зазвучава в небето. Всяка справедлива, милостива и щедра постъпка пробужда песен в небето. От престола Си Отец наблюдава онези, които вършат милостиви дела, и ги смята за най-скъпоценно Свое съкровище. „Тези ще бъдат Мои, казва Господ на Силите. Да! Избрана скъпоценност в деня, който определям“. Всяко милостиво дело за нуждаещите се и страдащите се смята за извършено спрямо Исус. Когато се притичвате на помощ на бедните, съчувствате на страдащите и потиснатите и се сприятелявате със сираците, вие навлизате в по-тясна връзка с Исус“ (Уайт, Е. Свидетелства към църквата. Т. 2. С. 25 – англ. изд.).

**Въпроси за разискване**

`Как да бъдем сигурни в разбирането си, че заповедта да обичаме Бога и хората не е спасение чрез дела? Когато мислим за това кой е Исус и какво е направил за нас на кръста (Филипяни 2:5-8), защо е толкова голяма заблуда възгледът, че можем да сторим нещо, за да спечелим или заслужим спасението? Как да се научим да правим разлика между спасение чрез дела, което е фатална заблуда, и разкриване на спасението, което вече имаме в Исус?`

`Как можем да се научим да разпознаваме някои от вродените си предразсъдъци към хора, различни от нас?`

`Освен пасажите от урока за тази седмица, какви други библейски примери бихте могли да намерите за необходимостта да бъдем добри към другите, независимо кои са те?`

Тази събота, 18.11.2023 г., ще се молим за църкви „Сандански“ с групата в Микре и „Своге“.