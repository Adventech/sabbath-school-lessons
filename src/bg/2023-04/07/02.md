---
title: Въпросът на въпросите
date: 12/11/2023
---

Кои сме ние? Защо сме тук? Какво става, когато умрем? Каква е окончателната ни съдба? Това са най-важните въпроси, които могат да си зададат смъртни същества, които знаят, че са смъртни (стридите и пилетата също са смъртни, но не го знаят). В „Евангелието от Лука“ някой идва при Исус с всъщност най-решаващия от всички въпроси.

`Прочетете Лука 10:25 . Какво пита законникът и защо задава този въпрос?`

Колкото и да е сериозен самият въпрос, Библията ясно заявява, че той е дошъл да изпита Исус. Знаем, че понякога срещаме хора скептици, дори невярващи, а те може и изобщо да не питат сериозно. Въпреки това те могат да бъдат достигнати. Точно затова Исус обръща внимание на законника, въпреки че знае, че първоначалните му намерения не са били искрени. Обаче за него и за слушателите наоколо този въпрос е повод, който Спасителят може да използва, за да ги подтикне да изпитат сърцата си. Макар да познава мотивите на питащия, Исус няма да го пренебрегне, нито ще прояви неуважение.

В края на краищата кой въпрос би могъл да бъде по-важен от този: „Какво да направя, за да наследя вечен живот?“. Независимо какви религиозни ритуали или обичаи следваме, зад всички тях се крие този решаващ въпрос. Какво друго има значение за създания, които са описани като „па̀ра, която се явява за малко и после изчезва“ ( Яков 4:14 )? Защото коя е единствената друга алтернатива на вечния живот, освен вечната смърт?

`Прочетете 1 Коринтяни 15:30-32 . Каква идея изтъква тук Павел, която подчертава значението на вечния живот?`

Колкото и да са съмнителни мотивите му, законникът задава решаващ въпрос и Исус, Който е винаги нащрек, за да грабне всяка една възможност за мисиониране, се възползва от него в опит да достигне душите.

`Как можем и ние също да бъдем нащрек, за да се възползваме от всяка възможност да свидетелстваме дори ако обстоятелствата не са идеални?`