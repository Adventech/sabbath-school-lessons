---
title: Историята за добрия самарянин днес
date: 16/11/2023
---

Когато хвали законника, че е дал правилен отговор, Исус казва: „това прави и ще живееш“ ( Лука 10:28 ) и така докосва дълбините на сърцето му. За него е лесно да даде всички правилни отговори, но дали ги изпълнява – това е проблем както преди 2000 години, така и днес за мнозина от нас. Законникът иска да хване Исус неподготвен и да се похвали със знанията си. И задава следващия въпрос: „Кой е моят ближен“ ( Лука 10:29 ).

`Прочетете Лука 10:30-37 . Как бихте обобщили онова, което Исус има предвид тук?`

Има ли хора около нас, които са били онеправдани от други? Направили ли сме каквото можем, за да им помогнем?

Вярно е, че понякога пастори, старейшини и членове не помагат на тези, които се нуждаят от помощ. Случва се хора от друга вяра да са по-добри към хората в общността от нас. Ние може да говорим за доброта, обаче други да посрещат нуждите на околните, за които ние нехаем. Ако нашата вяра има някаква стойност, трябва да достигнем до тези хора и да им помогнем.

Исус завършва историята за добрия самарянин с въпроса кой от тримата е наистина ближен на човека, нуждаещ се от помощ.

„Така въпросът „Кой е моят ближен?“ получи вечния си отговор. Христос показа, че наш ближен не е само някой от нашата църква или вяра. Той не е свързан с раса, цвят или класа. Ближен ни е всеки един човек, който се нуждае от помощта ни. Ближен ни е всеки един човек, наранен и пребит от враг. Ближен ни е всеки един човек, който е Божия собственост“ (Уайт, Е. Копнежът на вековете. С. 503 – англ. изд.).

`Предложение: Започни да се молиш всеки ден за човек, който е различен от теб или пък дори не те харесва.`

`Направи го: Изброй поне три имена на познати (неадвентисти), определи нуждите им (емоционални, физически, социални) и помисли как можеш лично да ги посрещнеш. Какво реално можеш да направиш за тях през идната седмица?`