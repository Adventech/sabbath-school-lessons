---
title: Ной намери благодат
date: 05/02/2023
---

Заслужава си да помислим над това, че тези, които търсят небесните съкровища, често биват призовани от Бога да направят сериозни промени в живота си тук, на земята. Бъдете готови да се сблъскате със същото нещо, ако се наложи.

`Прочетете Битие 6:5-14 . Какви радикални промени настъпват при Ной в резултат на покорството му към Бога? Какви принципи можем да открием тук за себе си в един свят, който трябва да бъде предупреден за надвисналата участ?`

Ной можеше да посвети времето и ресурсите си в изграждане на дом за себе си, но той избра да направи драстична промяна в живота си и да прекара 120 години от този живот в следване на Божия призив да построи ковчега.

Днес много скептици отхвърлят историята за Потопа като мит, често основан на научни спекулации за познатите ни природни закони. Това не е нищо ново. „Светът преди Потопа разсъждаваше, че векове наред законите на природата бяха останали непроменени. Природният кръговрат бе продължавал по своя обичаен ред. Досега дъжд не бе падал. Роса напояваше земята. Реките никога не бяха напускали своите очертания, но спокойно носеха водите си към морето. Твърда заповед ги държеше да не излизат от бреговете” (Уайт, Е. Патриарси и пророци. С. 96 – англ. изд.). Преди Потопа, въз основа на погрешното разбиране за реалността, хората са твърдели, че идването на подобна стихия е невъзможно; след Потопа, въз основа на погрешното разбиране на реалността, те твърдят, че никога не се е състоял. Както казва Библията: „Няма нищо ново под слънцето“ ( Еклесиаст 1:9 ).

Междувременно Библията също така казва, че хората ще бъдат така скептични към събитията от последните дни, както са били към Потопа (вж. 2 Петър 3:3-7 ). Как тогава можем да се подготвим за предстоящото унищожение? Има решение на съзнателно ниво, наречено „отложено удовлетворение“. В основни линии това означава, че трябва търпеливо да вършим работата, за която Бог ни е призовал, с надеждата за по-славна бъдеща награда. Не знаем кога ще се завърне Христос. В известен смисъл няма значение. Вместо това има значение, че подобно на Ной през това време правим всичко, което Бог иска от нас, дори ако, както при Ной, това означава някои радикални промени в живота ни.

`Колко готови бихте били да направите голяма промяна в живота си за Бога, ако, подобно на Ной, бъдете призовани да направите именно това? (Съвет: Вж. Лука 16:10. )`