---
title: Разширено изучаване
date: 10/02/2023
---

Бог зачита Своята част от завета, като благославя Авраам. А Авраам почита Бога, като не си събира съкровища на тази земя. „Бог не е обещал на народа Си наследство в този свят. Авраам нямаше поземлени имоти „ни колкото една стъпка от нога” ( Деяния 7:5 ). Той притежаваше блага и ги използваше за слава на Бога и за добруването на своите ближни. Но не гледаше на този свят като на свой дом. Господ го бе призовал да напусне съотечествениците си идолопоклонници с обещанието за вечно притежаване на Ханаанската земя. Но нито той, нито синът му, нито внуците му я получиха. Когато се нуждаеше от място за погребване на мъртвите, Авраам трябваше да го купи от ханаанците. Единственият му имот в обещаната земя беше скалният гроб в пещерата Махпелах” (Уайт, Е. Патриарси и пророци. С. 169 – англ. изд.).

По пътя на живота си понякога сме изкушавани да вървим в посока на богатството и леността. Необходима е силна вяра, за да се практикува отложено удовлетворение. „Величественият фараонов дворец и тронът на монарха бяха като изкушение пред Мойсей. Но той знаеше, че грешните удоволствия, които карат човеците да забравят Бога, се намираха в царските дворове. Той гледаше отвъд разкошния палат, отвъд короната на монарха, към високите почести, които ще се отдадат на светиите на Всевишния в едно неосквернено от грях царство. Чрез вяра виждаше една непреходна корона, с която небесният Цар ще увенчае победителя. Тази вяра го караше да се отдели от господстващите на тази земя и да се присъедини към скромния, беден и презрян народ, избрал да отдава послушание на Бога, а не да служи на греха” (Уайт, Е. Патриарси и пророци. С. 246 – англ. изд.).

**Въпроси за разискване**

`Какво ще се случи с нашите притежания, когато Исус дойде? (Вж. 2 Петър 3:10) Всъщност какво може да се случи с тях даже преди Той да дойде? (Вж. Матей 6:20) Защо тогава е важно винаги да държите нещата в правилната им перспектива?`

`Исус предупреждава за „измамата на богатството“ (Марк 4:19). За какво говори Той? Как може богатството да ни измами?`

`В съботноучилищната си група обсъдете начините, по които Мойсей би могъл да оправдае оставането си в Египет, вместо да изостави всичко зад себе си, за да избяга с тълпа роби в една безплодна пустиня? Какво в крайна сметка трябва да го е накарало да вземе точно това решение?`

Тази събота, 11.02.2023 г., ще се молим за църкви  „София-Красно село“ и „София-Солунска“.