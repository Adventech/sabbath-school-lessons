---
title: Мойсей в Египет
date: 09/02/2023
---

Характерът на Мойсей изпъква в ранните години на свещената история. Той е запазен жив чрез Божието провидение, което работи чрез една благоразумна майка и една грижовна сестра. Когато дъщерята на фараона намира бебето Мойсей в ковчежето от тръстика, тя моли еврейската му майка да се грижи за него и ѝ плаща за това. Какво благословено предизвикателство за една млада майка, която е в заточение и робиня! Йохаведа разполага само с 12 години, за да научи детето си да се моли, да се доверява и да почита Бога и да формира характера му за живот на служене. Години наред Мойсей ще бъде обучаван в царските дворове на Египет. „И Мойсей беше научен на цялата египетска мъдрост и беше силен в слово и дело“ ( Деяния 7:22 ). Когато съзрява като човек, той взема съзнателно решение, променящо живота му и хода на историята.

`Прочетете Евреи 11:24-29 . Помислете какво е оставил Мойсей и пред какво трябва да се изправи вместо това. Опитайте се да погледнете от неговата позиция, преди да направи своя избор. Какво напуска и какво избира да приеме чрез напускането си?`

Египет е една от най-великите сили в древния свят по онова време, ако не и най-великата. Река Нил създава такава плодородна земя, че Египет, с изобилие от реколта, е богата и могъща нация, а самият Мойсей би бил на върха на това царство. Трудно е да си представим колко изкушаваща трябва да е била за него примамката на света, света на Египет и всичките му съкровища в ранните му години. Със сигурност той би трябвало да счита обожанието, удоволствията, богатството за изкушаващи. Да, вероятно много лесно би могъл да оправдае оставането си, вместо да хвърли жребия си на страната на тълпа презрени роби.

И все пак какво следва? Както казва Писанието, той избира „да страда с Божия народ, а не да се наслаждава за кратко време на греха” ( Евреи 11:25 ). А какво да кажем за тези страдания? Голяма част от книгата „Изход“ се занимава с борбите и изпитанията на Мойсей, който, дори след всичко, през което е преминал, все пак не може да влезе в Обетованата земя (вж. Числа 20:12 ). И все пак, в крайна сметка всички знаем, че Мойсей е направил добрия избор, дори понякога да се е питал дали наистина изборът му е бил такъв.

`От светска гледна точка, Мойсей би трябвало да остане в Египет. Въпреки това на нас като християни ни е даден поглед върху реалността, който ни отвежда далеч отвъд този свят. Когато сме изкушавани от света, как можем да държим голямата картина винаги пред очите си? Защо е толкова важно да го правим?`