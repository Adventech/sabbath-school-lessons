---
title: Лошите решения на Лот
date: 07/02/2023
---

Когато Аврам напуска родината си в отговор на Божия призив, неговият племенник Лот избира да тръгне с него на неговото поклонническо пътуване. В Битие, 13 гл. е записано, че Бог благословя Аврам до степен, че той „беше много богат с добитък [основната мярка за богатство в тази култура], със сребро и злато” ( Битие 13:2 ). Лот също има „овце, говеда и шатри“ ( Битие 13:5 ). И двамата стават толкова богати с огромните си стада добитък, че не могат да живеят близо един до друг. За да избегне споровете между пастирите им, Аврам предлага на Лот да избере къде би искал да живее. Разбира се, Лот би трябвало да отстъпи пред Аврам, като по-възрастен от него, и защото дължи собственото си благополучие на връзката си с него. Той обаче не проявява никаква благодарност към своя благодетел и егоистично иска това, което смята за най-добрата земя, на свое разположение.

`Прочетете Битие 13:10-12 . Какви рационални фактори биха могли да накарат Лот да вземе именно това решение?`

Колкото и лесно да е за Лот да оправдае решението си за преместване в града, там ситуацията не се оказва толкова печеливша за него и когато Аврам чува за случилото се, не казва: „Е, жалко за теб, Лот. Каквото посееш, това и ще пожънеш“.

Напротив, той отива да го спаси (вж. Битие, 14 гл. ). Понякога в стремежа си към повече блага не научаваме добре уроците си. Лот се връща обратно в Содом! Но по Своята голяма милост Бог изпраща вестители с предупреждение до него и семейството му, като ги уведомява за предстоящото унищожение на тези градове.

`Прочетете Битие 18:20-33. Каква според казаното от Бога на Авраам е причината за Неговото посещение на земята? Какъв е отговорът на Авраам на новината, че Бог планира да унищожи тези нечестиви градове?`

Поради загрижеността на Авраам за Лот и семейството му, той се пазари с Бога да пощади градовете, ако в тях могат да се намерят праведни хора. Започва с 50 и стига до 10. В хармония със Своя любящ характер Бог никога не спира да дава милост, докато Авраам не спира да моли! Бог и двамата ангели лично избавят Лот, съпругата му и двете им дъщери. Но жена му се обръща назад и се превръща в стълб от сол. Лот влиза в Содом като богат човек и излиза почти без нищо. Колко внимателни трябва да бъдем по отношение на решенията, които вземаме, особено когато мислим само за краткосрочните печалби, без да си даваме сметка за голямата картина (вж. Марк 8:36,37 ).