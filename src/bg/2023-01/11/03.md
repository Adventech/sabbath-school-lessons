---
title: Доверете се на Бога, а не на собствените си средства
date: 13/03/2023
---

Цар Давид трябва да е наясно. Той трябва да е наясно от опита на най-добрия си приятел Йонатан, че когато сте в заветна връзка с Бога, няма значение дали разполагате само с неколцина мъже, или с много; Бог може да ви даде победата. В 1 Царе 14:1-23 Библията е записала историята за това как синът на Саул, Йонатан, и неговият оръженосец побеждават цял гарнизон от филистимци – с Божията помощ. Но въпреки тази опитност и много други в историята на Божия народ, когато за цар Давид настъпват трудни времена, той позволява на Сатана да го изкуши да се довери на собствената си сила и изобретателност.

`Прочетете 1 Летописи 21:1-14. Защо Давид решава да преброи Израил или да изброи войниците си? Защо неговият командир Йоав го съветва да не го прави?`

Забележете, че идеята за преброяването на войниците идва от Сатана. Той изкушава Давид да се довери на собствените си сили, вместо да разчита на Божието провидение в негова защита. Йоав, водачът на израилевата армия, се опитва да убеди Давид да не преброява Израил, защото е виждал Бог да работи от името на Израил, но Давид настоява преброяването да продължи. Неговите действия донасят бедствие за целия народ, както разкрива текстът.

Никой никога не се е доверявал напразно на Бога. Винаги, когато воювате за Господа, подгответе се. И то се подгответе добре. Има един цитат, приписван на британския владетел Оливър Кромуел (1599-1658 г.), който преди битка казал на армията си: „Доверете се на Бога, мои момчета, и пазете праха си сух!“ (прахът бил барут.) С други думи, направете всичко възможно, за да успеете, но в крайна сметка осъзнайте, че само Бог може да ви даде победа.

В нашия непосредствен контекст е много изкушаващо да се доверим на силата на правителството или на своите банкови сметки, но при всяка криза, спомената в Библията, когато хората се доверяват на Бога, Той зачита тяхното доверие и се грижи за тях.

Трябва да използваме настоящото време, за да поправим отношенията си с Бога, да се измъкнем от дългове и да бъдем щедри с това, което ни е дадено. По думите на старата евангелска песен: „Ако някога преди сме имали нужда от Господа, то със сигурност се нуждаем от Него и сега“.

`Как да постигнем правилния баланс между онова, което можем да направим, например за да бъдем финансово подсигурени, и в същото време да се доверяваме на Господа за всичко?`