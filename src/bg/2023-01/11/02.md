---
title: Да поставим Бога на първо място
date: 12/03/2023
---

`Прочетете 2 Летописи 20:1-22 . Кои важни духовни принципи можем да извлечем от тази история за себе си, независимо пред какви борби сме изправени?`

Към края на царуването на Йосафат Юдея е нападната. Йосафат е смел и храбър човек. Години наред той подсилва армиите си и укрепените си градове. Добре подготвен е да срещне почти всеки враг; но в тази криза не се уповава на собствените си сили, а на силата на Бога. Започва да търси Господа и обявява пост в цяла Юдея. Всички се събират в двора на храма, както Соломон ги е молил да правят, ако бъдат изправени пред опасност. Всички мъже на Юда застават пред Господа със своите жени и деца. Те се молят Бог да обърка враговете им, за да може името Му да бъде прославено. Тогава царят се помолва: „Защото в нас няма сила да противостоим на това голямо множество, което иде против нас, и не знаем какво да правим; а очите ни са отправени към Теб” ( 2 Летописи 20:12 ).

След като се посвещават на Бога по този начин, Господният Дух идва върху един Божи човек, който казва: „Не бойте се, нито се плашете от това голямо множество; защото боят не е ваш, а Божи (…) Няма да е необходимо вие да се биете в този бой; подредете се, застанете и вижте извършеното от Господа за вас избавление“ ( 2 Летописи 20:15-17 ).

И така, рано на следващата сутрин царят събира народа с левитския хор отпред, за да пее в прослава на Бога. Той увещава народа: „Вярвайте в Господа, вашия Бог, и ще се утвърдите; вярвайте на пророците Му и ще имате добър успех“ ( 2 Летописи 20:20 ). Тогава хорът започва да пее и враговете им преминават към взаимно унищожение „и никой не беше се избавил“ ( 2 Летописи 20:24 ). На мъжете на Юда са им необходими три дни само да съберат плячката от битката, а на четвъртия ден се връщат в Йерусалим, пеейки, докато влизат в града.

Разбира се, Богът, който ги избавя, е същият Бог, Когото обичаме и почитаме, и Неговата сила е също толкова голяма днес, колкото и тогава. Предизвикателството за нас е да се доверим на Него и на Неговото ръководство.

`Прочетете 2 Летописи 20:20 . Какво особено значение трябва да има този текст за адвентистите от седмия ден?`