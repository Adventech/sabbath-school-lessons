---
title: Време е за опростяване?
date: 14/03/2023
---

Какво трябва да правят християните адвентисти от седмия ден в отговор на трудните времена? Трябва ли да преминем в режим на оцеляване? Не, всъщност е вярно точно обратното.Тъй като знаем, че краят на света и Второто пришествие на Христос е близо, искаме да използваме своите активи, за да предадем на другите благата вест на евангелието и това, което Бог е подготвил за тези, които Го обичат. Разбираме, че някой ден скоро всичко на тази земя ще изгори.

`Прочетете 2 Петър 3:3-12 . Какво ни казва Петър с тези думи?`

От Божието Слово разбираме, че Той не изпраща камиони за преместване на багажа, за да пренесат нашите вещи в небето. Всичко ще изгори при окончателния пожар, когато всяка следа от грях и зло, с изключение на белезите по ръцете на Христос, ще бъде завинаги унищожена.

И така, какво да правим със своите притежания? „Сега нашите братя ще намаляват притежанията си, вместо да ги увеличават. Ние се готвим за преместване в по-добра страна – в небето. Тогава нека не се уповаваме на земното, но преценката ни за нещата да бъде като компас“ (Уайт, Е. Съвети към домоуправителите. С. 43 – бълг. изд.).

Разбира се, тя е написала тези думи преди повече от век! Но все пак принципът си остава: времето винаги е кратко, защото животът ни винаги е кратък. Какво представляват 60 години или 80 години, или 100 години (ако имате добри гени и добри здравословни практики) в сравнение с вечността? Животът ви може да приключи, преди да свършите с четенето на урока за тази седмица и следващото, което ще разберете, ще бъде Второто пришествие на Исус. ( Леле, в крайна сметка това се оказа бързо, нали? )

Като християни адвентисти от седмия ден винаги трябва да живеем в светлината на вечността. Да, разбира се, трябва да работим прилежно, за да подсигурим себе си и семействата си; и ако сме били благословени с богатство, няма нищо лошо да му се наслаждаваме сега, при условие че не станем алчни и сме щедри с него към нуждаещите се. И все пак винаги трябва да помним, че всичко, което трупаме тук, е преходно, мимолетно и ако не внимаваме, има потенциала да бъде духовно покварено.

`Ако знаехте, че Исус ще дойде след десет години, как бихте променили живота си? Или след 5 години? Или след три?`