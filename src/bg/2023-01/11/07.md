---
title: Разширено изучаване
date: 17/03/2023
---

Въпреки че никъде Библията не забранява богатството, нищо в нея не говори и за богатството като за укрепващо духовното посвещение на човека. „Любовта към парите и жаждата за охолство са златната верига, която ги държи вързани за Сатана“ (Уайт, Е. Пътят към Христос. С. 44 – англ. изд.).

Всъщност от основаването на християнството никоя църква никога не е получавала такова богатство и удобства, на каквито се радва днес църквата в много страни по света. Въпросът е: на каква цена? Такова изобилие със сигурност влияе на нашата духовност – и то не за добро. Как е възможно? Откога богатството и материалното изобилие насърчават християнските добродетели на себеотрицание и саможертва? Може ли прибирането ни вкъщи при хладилниците, пълни с повече храна, отколкото можем да изядем, притежаването на една или две коли, ползването на годишните отпуски, пазаруването онлайн и притежаването на най-новите модели домашните компютри и смартфони, да ни помогне да не обичаме нито света, нито нещата в света? Въпреки че много членове на нашата църква не разполагат с този лукс, мнозина го имат – при това с опасност за собствените си души. Тук не говорим за „богатите“, като милионерите и по-богатите от тях. Те поне знаят, че са богати и могат да се вслушат (ако решат) в дадените им библейски предупреждения. Вместо това говорим за много хора дори от средната класа, които – сред своите смартфони, аймакове, климатици и джипове – са достатъчно заблудени, за да си мислят, че тъй като са просто „средна класа“, не са в опасност да бъдат духовно разядени от собственото си благополучие. Ето защо десятъкът може да бъде, ако не друго, то поне мощна духовна противоотрова срещу опасностите на богатството, дори при онези, които не са особено „богати“.

**Въпроси за разискване**

`Дори и да не сме богати според световните стандарти, защо всички трябва да внимаваме за отношението си към парите и богатството?`

`Какви практични неща можем да предприемем, освен десятъка, които да ни помогнат да се уверим, че не сме прекалено увлечени от нещата на този свят?`

`Какво би се случило с вас утре, ако изведнъж не можете да купувате или да продавате, защото сте причислени към онези, „които пазят Божиите заповеди и вярата в Исус” (Откровение 14:12)? Колко добре би се справила вярата ви?`

Тази събота, 18.03.2023 г., ще се молим за църкви  „Три водици“ и „Троян“.