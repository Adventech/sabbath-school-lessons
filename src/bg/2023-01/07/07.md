---
title: Разширено изучаване
date: 17/02/2023
---

„А когато дойде Човешкият Син в славата Си и всичките святи ангели с Него, тогава ще седне на славния Си престол. И ще се съберат пред Него всичките народи; и ще ги отлъчи един от други.” Така на Елеонския хълм Христос обрисува пред учениците Си сцената на великия ден на съда. И решенията на този съд Той представи като основаващи се на една точка. Когато народите бъдат събрани пред Него, ще има две групи от хора и тяхната вечна участ ще се реши според извършеното или неизвършеното за Него по отношение на бедните и страдащите” (Уайт, Е. Копнежът на вековете. С. 637 – англ. изд.).

„Когато отваряте вратите си пред Христовите нуждаещи се и страдащи, вие приемате невидими ангели. Всъщност приканвате небесни същества да общуват с вас и те внасят свята атмосфера на радост и мир. Идват с възхвала на уста и в отговор на небето се чува хвалебствена песен. Всяко милостиво дело, извършено тук, предизвиква музика в небето. Отец от престола Си причислява пожертвувателните работници към най-скъпите Си съкровища” (Уайт, Е. Копнежът на вековете. С. 639 – англ. изд.).

**Въпроси за разискване**

`„ Защото сиромасите никога няма да липсват от земята ти “ (Второзаконие 15:11). Освен факта, че това предсказание, макар и на хиляди години, за съжаление, се сбъдва, как да го разбираме днес? Някои са използвали тези думи само за да се оправдават, че не помагат на бедните, разсъждавайки по следния начин: „Е, Бог казва, че бедните винаги ще бъдат сред нас, значи всичко е наред“. В какво се състои заблудата на подобно мислене?`

`Прочетете 1 Тимотей 6:17-19: „ На онези, които имат богатството на този свят, заръчвай да не високоумстват, нито да се надяват на несигурното богатство, а на Бога, Който ни дава всичко изобилно да се наслаждаваме; да правят добро, да богатеят с добри дела, да бъдат щедри, съчувствителни, да събират за себе си имот, който ще бъде добра основа за в бъдеще, за да се хванат за истинския живот ”. Забележете каква е опасността: да се доверите на богатството си, а не на живия Бог. Защо това е толкова лесно за тези, които имат пари, макар да знаят, че в крайна сметка дори всичките им средства няма да ги опазят живи? Защо всички трябва да сме бдителни да не вярваме на нищо друго освен на живия Бог?`

Тази събота, 18.02.2023 г., ще се молим за църкви  „София Солунска А“ с групата в гара Елин Пелин.