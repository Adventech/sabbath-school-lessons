---
title: Богатият младеж
date: 14/02/2023
---

Не знаем много за богатия младеж, освен че е бил млад, владеел е имот и е бил твърде заможен. А той също проявява интерес към духовните неща. Толкова е енергичен, че дотичва при Исус ( Марк 10:17 ). Развълнуван е да научи за вечния живот. Тази история е толкова важна, че е записана и в трите синоптични евангелия: Матей 19:16-22, Марк 10:17-22 и Лука 18:18-23 .

`Прочетете Матей 19:16-22 . Какво има предвид Исус, когато му казва: „ Ако искаш да бъдеш съвършен, иди, продай имота си и дай на сиромасите; и ще имаш съкровище на небесата; и ела и Ме следвай ” ( Матей 19:21 )?`

Исус не моли повечето от нас да продадем всичко, което имаме, и да дадем събраните пари на бедните. Но сигурно парите са били богът на този млад мъж и въпреки че отговорът на Исус може да изглежда доста суров, Той знае, че това е единствената надежда за спасение на този човек.

Библията докладва, че той си е тръгнал твърде натъжен, понеже е бил много богат, с което е доказал колко много се кланя на парите си. Предложен му е бил вечен живот и място във вътрешния кръг на Исус („Ела след Мене“ – същите думи, които Исус употребява, когато призовава 12-те ученици). Но никога повече няма да чуем за този млад мъж. Той е заменил вечността за своите земни притежания.

Каква страшна замяна, нали? Какъв трагичен пример за неследване на „забавеното удовлетворение“ (вж. урока от миналата седмица). Изборът по подобие на този човек е такава измама, защото, независимо какво материално богатство може да ни даде сега, рано или късно всички ние ще умрем и ще се изправим пред перспективата за вечността. И междувременно толкова много от богатите са открили, че тяхното богатство не им дава мира и щастието, на които са се надявали. Всъщност в много случаи, изглежда, се е случило точно обратното. Толкова много биографии са били написани за това колко нещастни са били стотици богати хора. На практика в цялата записана история едно от най-добрите описания на това колко неудовлетворително може да бъде богатството само по себе си, се намира в книгата „Еклесиаст“. Каквито и други уроци човек да извлече от него, ясно изпъква едно: парите не могат да купят мир и щастие.

`„ Защото, който иска да спаси живота си, ще го изгуби; а който изгуби живота си заради Мен и за благовестието, ще го спаси. Понеже какво се ползва човек, като спечели целия свят, а изгуби живота си? Защото какво би дал човек в замяна на живота си ?” (Марк 8:35-37). Какво означава да изгубите живота си в името на евангелието?`