---
title: Закхей
date: 15/02/2023
---

Закхей е богат евреин, спечелил средствата си, работейки като събирач на данъци за омразните римляни. Поради това и тъй като той и други събирачи на данъци са вземали повече, отколкото е трябвало в действителност, Закхей е мразен и наричан „грешник“.

Той живее в Йерихон, който се намира на главен път с много развита търговия. Срещата му с Исус не е случайна. Очевидно изпитва духовно убеждение и иска да осъществи някои промени в живота си. Чувал е за Исус и иска да Го види. Сигурно се е разчуло, че групата, с която пътува Исус, ще пристигне в Йерихон този ден. Исус трябва да мине през Йерихон от Галилея при последното Си пътуване до Йерусалим. Първите думи на Христос към Закхей разкриват, че още преди да влезе в града, Той знае всичко за него.

`Прочетете Лука 19:1-10 . Какви са разликите между преживяването на този богат човек с Исус и това на богатия младеж?`

Закхей и богатият младеж имат някои общи неща. И двамата са богати; и двамата искат да видят Исус, и двамата искат вечен живот. Но тук приликите се изчерпват.

Забележете, когато Закхей казва, че ще даде „половината от имота си“ ( Лука 19:8 ) на бедните, Исус приема този жест като израз на истинска опитност на обръщане. Той не му казва: „ Съжалявам, Закхей, но както при богатия младеж, въпросът стои така: или всичко, или нищо. Само половината не става ”. Защо? Най-вероятно защото, въпреки че Закхей със сигурност е привързан към богатството си, то за него не е такъв бог, какъвто е за богатия младеж. Всъщност, въпреки че не знаем какво е казал Исус специално за него, Закхей е този, който пръв говори за даването на пари за бедните. В контраст с него, Исус трябва да каже на богатия младеж специално да се откаже от всичко; иначе то ще го унищожи. Въпреки че Закхей, като всеки богат човек, трябва да внимава за опасностите от богатството, той, изглежда, го държи под по-добър контрол от богатия младеж.

„Когато богатият млад управник се отдръпна от Исус, учениците се бяха учудили на думите на своя Учител: „Чада, колко е мъчно да влязат в Божието царство ония, които се уповават на богатството!” И те бяха възкликнали един към друг: „Тогава кой може да се спаси?”. Сега имаха жив пример, който потвърждаваше истинността на Христовите думи: „Невъзможното за човеците, за Бога е възможно” ( Марк 10:24,26; Лука 18:27 ). Тогава разбраха как чрез Божията благодат един богат човек може да влезе в Царството” (Уайт, Е. Копнежът на вековете. С. 555 – англ. изд.).