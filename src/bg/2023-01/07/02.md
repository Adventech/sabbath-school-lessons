---
title: Животът и служението на Исус
date: 12/02/2023
---

Още в началото на Своето служение Исус пътува до Назарет, в района на Галилея. Това е Неговият роден град и местните жители вече са чули за Неговата дейност и чудеса. Според обичая Си Исус посещава съботните богослужения в синагогата. Въпреки че официално не е равин, ръководителят на синагогата Му подава свитъка на „Исая“, за да представи библейското четиво. Исус прочита Исая 61:1,2 .

`Прочетете Лука 4:16-19 и сравнете с Исая 61:1,2 (вж. също Лука 7:19-23 ). Защо според вас Исус избира именно този конкретен пасаж от Писанието? Защо тези стихове в „Исая“ могат да се считат за месиански? Какво разкриват те за дейността на Месия?`

Тъй като религиозните водачи очевидно са пренебрегнали пророчествата, говорещи за страдащия Месия, и погрешно са приложили сочещите към славата на Второто Му пришествие (което следва да ни напомня колко важно в действителност е разбирането на пророчествата), повечето хора са вярвали във фалшивия възглед, че мисията на Месия е да освободи Израил от поробителите и потисниците му, римляните. Мисълта, че заявлението за мисията на Месия произтича от Исая 61:1,2, трябва да е била наистина шокираща.

На бедните обикновено се гледа с пренебрежение от страна на безскрупулни служители като бирници, търговци и дори собствените им съседи. В повечето случаи се смята, че бедността е Божие проклятие и че окаяното им състояние ги е сполетяло по тяхна вина. Заради подобно мислене малко хора проявяват загриженост за бедните и за тяхното злощастно положение.

И все пак любовта на Исус към бедните е едно от най-големите доказателства за Неговото месианство, както проличава от отговора на Исус след въпроса на Йоан Кръстител дали е Той е Месия (вж. Матей 11:1-6 ). „Йоан Кръстител, също като учениците на Спасителя, не разбираше естеството на Христовото царство. Той очакваше Исус да заеме Давидовия трон и тъй като времето минаваше, а Спасителят не предяви правата Си за царската власт, Йоан се обърка и разтревожи” (Уайт, Е. Копнежът на вековете. С. 215 – англ. изд.).

`„Чисто и непорочно благочестие пред Бога и Отца е това: да се грижи човек за сирачетата и вдовиците в неволята им и да пази себе си неопетнен от света” ( Яков 1:27 ). Как този стих би трябвало да ни помогне да определим религиозните си приоритети?`