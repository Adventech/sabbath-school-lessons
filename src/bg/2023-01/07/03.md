---
title: Божията грижа за бедните
date: 13/02/2023
---

В своите писания авторите на Библията включват много от Божиите постановления за бедните, чужденците, вдовиците и сираците. Имаме сведения за това чак до планината Синай.„Шест години да засяваш земята си и да събираш плодовете ѝ; а в седмата да я оставиш да си почива и да не я обработваш, за да се хранят сиромасите между народа ти от самораслото и полските животни нека ядат оставеното от тях. Така да правиш и с лозето си, и с маслините си“ ( Изход 23:10,11 ).

`Прочетете Левит 23:22 и Второзаконие 15:11 . Колкото и различен да е контекстът от нашия живот днес, какви принципи следва да извлечем от тези стихове?`

Обикновено се разбира, че „брат“ тук се отнася за събратята израилтяни или събратята по вяра. Ние също мислим за тях като за достойните бедни или „най-малките от тези Мои братя“. Псалмите дават насоки как трябва да се отнасяме към нуждаещите се. „Съдете справедливо сиромаха и сирачето; отдайте правото на оскърбения и бедния.   Избавяйте сиромаха и бедния, отървавайте ги от ръката на нечестивите ” ( Псалми 82:3,4 ). Този пасаж показва нашето участие по начини, простиращи се отвъд обикновеното осигуряване на храна.

След това има обещания към тези, които помагат на нуждаещите се. „Който дава на сиромасите, няма да изпадне в немотия” ( Притчи 28:27 ). „Когато цар съди вярно сиромасите, престолът му ще бъде утвърден завинаги” ( Притчи 29:14 ). А цар Давид отбелязва: „Блажен онзи, който се грижи за немощния; в зъл ден ще го избави Господ” ( Псалми 41:1 ). В такъв случай ето какво винаги е било приоритет в древен Израил, дори понякога да е било изгубвано от поглед.

За разлика от това, дори в по-модерни времена, особено в Англия, под въздействието на течение, известно като „социален дарвинизъм“, мнозина смятат, че не само не съществува морален императив да се помага на бедните, но и че всъщност е погрешно това да бъде правено. Напротив, следвайки природните сили, в които силните оцеляват за сметка на слабите, „социалните дарвинисти“ вярват, че би било пагубно за обществото да се помага на бедните, болните, немощните, защото, ако се умножат, те само ще отслабят социалната тъкан на нацията като цяло. Колкото и да е жестоко, това мислене е логическият плод на вярата в еволюцията и фалшивия разказ, който тя прогласява.

`Как евангелието, възгледът, че Христос умря за всички, трябва да повлияе на начина, по който се отнасяме към всеки , независимо кой е той?`