---
title: На тези най-малките
date: 11/02/2023
---

### За изучаване през седмицата
Лука 4:16-19; Исая 62:1,2; Второзаконие 15:11; Матей 19:16-22; Лука 19:1-10; Йов 29:12-16.

> <p>Стих за запаметяване</p>
> „ Тогава Царят ще каже на тези, които са от дясната Му страна: Елате, вие, благословени от Моя Отец, наследете царството, приготвено за вас от създанието на света ” (Матей 25:34).

Библията често говори за странниците (понякога наричани пришълци), сираците и вдовиците. Тази група може да се състои от онези, които Исус нарича „тези най-малки Мои братя” ( Матей 25:40 ). Как да разпознаем тези хора днес? Странниците от библейски времена са били хора, принудени да напуснат родните си страни, може би поради война или глад. Днешният еквивалент би могъл да е милионите бежанци, мизерстващи поради обстоятелства, в които не са избирали да попаднат.

Сираците може би са деца, които са изгубили бащите си поради война, нещастен случай или болест. Тази група би могла да включва и онези, чиито бащи са в затвора или не са до тях поради други причини. Какво широко поле за служене е разгърнато тук!

Вдовиците са тези, които са изгубили брачните си партньори поради същите причини като сираците. Мнозина са глави на семейства с един родител и могат да се възползват от предоставяната от църквата помощ.

Както ще видим тази седмица, тъй като сме настойници над Божието дело, помагането на бедните не е просто един от многото варианти. То означава следване на примера на Исус и покоряване на Неговите заповеди.