---
title: Честен или верен десятък
date: 19/01/2023
---

`Прочетете 1 Коринтяни 4:1,2 . Какви хора би трябвало да бъдем като Божии деца и настойници на Неговите благословения?`

И така, какво означава да бъдем верни в своя десятък? Тази седмица прегледахме няколко от съставните елементи на десятъка:

1. Сумата – която е една десета или 10 процента от нашия доход или печалба.
2. Занесен в съкровищницата – мястото, откъдето се плаща на служителите на евангелието.
3. Почитане на Бога с първата част от нашите доходи.
4. Употреба за правилната цел – подкрепа на служението.

Наша отговорност като членове на църквата е да поддържаме първите три точки; отговорност на управителите на съкровищниците е да се уверят, че средствата от десятъка се използват правилно.

Освен това, за разлика от нашите дарения, десятъкът не се дава по собственото ни усмотрение. Десятъкът и съкровищницата са част от нашата отговорност. Не ние определяме параметрите; Бог го прави. Ако не върна цели 10 процента от моята „печалба“, всъщност не давам десятък; и ако не донеса тези 10 процента в „съкровищницата“, пак не давам десятък.

`Прочетете Матей 25:19-21 . Кога сме призовани да дадем отчет за нашето управление на Божиите средства? Какво се казва на тези, които са били финансово верни?`

„Донесете всички десятъци в съкровищницата (...)” ( Малахия 3:10 ), гласи Божията заповед. Не се апелира просто за благодарност или щедрост, защото това е въпрос на елементарна честност. Десятъкът е Господен и Той иска да Му връщаме собственото на Него“ (Уайт, Е. Възпитание. С. 138 – англ. изд.). Управлението за Бога е уникална привилегия – но и отговорност. Той ни благославя и поддържа и ни моли само за една десета част, а после използва Своя десятък, за да се погрижи за ангажираните в служението, също както за Левиевото племе във времето на древния Израил.

`Някои възразяват, че не знаят как се използват техните десятъчни средства и затова или не дават десятък, или изпращат парите за нещо друго. Но къде Бог казва: „Донесете десятъците в съкровищницата, но само ако сте сигурни, че съкровищницата ги използва правилно“?`