---
title: Разширено изучаване
date: 20/01/2023
---

Прочетете най-изчерпателния документ от Елън Уайт по въпроса за десятъка в том 9 на „Свидетелства към църквата“ – главата „Вярно стопанство“. Проучете и Част III в „Съвети към домоуправителите“.

„Ако всички десятъци на нашия народ потекат в Господнята съкровищница както трябва, ще се получат такива благословения, че даренията и приносите за свята цел ще се умножат многократно и така пътят между Бога и човека ще стои отворен“ (Уайт, Е. Свидетелства към църквата. Т. 4, с. 442 – бълг. изд.) Това е изумително свидетелство. Ако всички дават вярно десятъка си, Бог ще ни благослови със средства, които 1000 процента ще увеличат нашите дарения.

„В трета глава на Малахия се намира договорът, който Бог е сключил с човека. Тук Господ уточнява ролята, която ще изиграе, като раздаде Своите велики дарби на онези, които вярно Му върнат десятъците и приносите“ (Уайт, Е. Ревю енд Хералд , 17 декември 1901 г.).

„Всички би трябвало да помнят, че Божиите изисквания към нас стоят в основата на всяко друго изискване. Той ни дава щедро. И според договора, който е сключил с човека, една десета от притежанията му принадлежат на Него. Той милостиво поверява на Своите настойници богатствата Си, но за десетата част казва: „Тя е Моя“. Пропорционално на благата, които е получил от Бога, човекът трябва вярно да Му върне десятък от всичко. Тази ясна уговорка беше направена от самия Исус Христос“ (Уайт, Е. Свидетелства към църквата. Т. 6, с. 327 – бълг. изд.).

**Въпроси за разискване**

`Разсъждавайте повече върху възгледа, че практикуването на десятъка не произхожда от древния Израил. Как този факт ни помага да разберем постоянството на това задължение от наша страна пред Бога?`

`В съботноучилищната си група обсъдете въпроса, поставен в края на частта за понеделник. Помислете какво ще се случи, ако хората решат да изпратят десятъка си някъде другаде. Какво ще стане с нашата църква? Дали изобщо ще продължим да имаме църква? Какво не е наред със следното разбиране: Е, моят десятък е толкова малък в сравнение с всичко останало, че той просто няма значение? Ами ако всички мислеха така?`

`Споделете с другите това, което сте научили и преживели с даването на десятък. Какво бихте могли да научите хората около вас във връзка с тази практика?`

Тази събота, 21.01.2023 г., ще се молим за църкви  „Смолян“ с групата в Кърджали и „Сопот“.