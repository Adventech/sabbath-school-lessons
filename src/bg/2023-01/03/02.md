---
title: Десятъкът е равен на една десета част
date: 15/01/2023
---

Речниците определят десятъка като „една десета част от нещо“, или „10 процента“. Това определение вероятно е заимствано от библейския разказ. Десятъкът просто връща 10 процента от нашия доход или приход на Бога. Ние разбираме, че всичко, което притежаваме, на първо място принадлежи на Него. Законът за десятъка, даден на Израил на планината Синай, посочва, че десятъкът е свят и принадлежи на Господа (вж. Левит 27:30,32 ). Бог иска само Своите 10 процента.Нашите дарения на благодарност са отделно от и в допълнение към десятъка. Десятъкът е минималното свидетелство за нашата християнска ангажираност. Никъде в Библията не намираме даже намек, че Божият дял е по-малък от една десета.

`Прочетете Битие 14:18-20 и Евреи 7:1-9 . Какъв е отговорът на Аврам при срещата му с Мелхиседек? По какъв начин оттук разбираме колко назад в историята се простира тази практика?`

Първото споменаване на десятъка в Библията е в Битие, 14 глава, където се разказва историята на срещата между Мелхиседек и Аврам. Последното споменаване на десятъка в Библията припомня същата среща, но думите „десета“ и „десятък“ се използват взаимозаменяемо (вж. Евреи 7:1-9 ). Обърнете внимание, че в описаната в „Посланието към евреите“ история нито Мелхиседек, нито Христос са от племето на Левий, така че десятъкът предхожда и продължава след специалното положение на левитите. Той не е изключително еврейски обичай и не произхожда от евреите на Синай.

`Прочетете Битие 28:13,14,20-22 . Какво Бог обещава да направи за Яков и какъв е отговорът на Яков към Бога?`

Когато Яков напуска дома си, бягайки от разгневения си брат Исав, една нощ той сънува стълба, издигаща се от земята към небето. Ангели се качват и слизат по нея. А Бог стои на върха и обещава да бъде с Яков и един ден да го върне у дома. Този несемеен млад човек преживява истинска опитност на вярата и казва: Господ ще бъде мой Бог (…) и от всичко, което ми дадеш, ще дам десятък на Тебе“ ( Битие 28:21,22 ).

`Защо е важно да се разбере, че десятъкът, подобно на съботата, не е нещо, което произхожда от древната израилева нормативна или дори религиозна система? Каква вест следва да възприемем от тази истина ние, които живеем след Кръста?`