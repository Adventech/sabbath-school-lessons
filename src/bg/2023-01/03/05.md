---
title: Десятък върху брутния или върху нетния приход?
date: 18/01/2023
---

Ние изчисляваме десятъка си върху своя „приход“, ако ни плащат на час или със заплата, и плащаме върху своята „надценка“ или печалба, ако сме самоосигуряващи се и имаме собствен бизнес. В много страни правителството взема данъци от заплащането на работниците, за да покрие разходите за извършените за хората услуги, като охрана, пътища и мостове, обезщетения за безработица и др. Въпросът за брутните или нетните възнаграждения основно включва дали даваме десятък от нашите доходи преди или след изваждането на тези данъци. Тези, които са самостоятелно наети, могат законно да приспадат разходите за правене на бизнес, за да определят действителната си печалба, преди да бъдат приспаднати личните им данъци.

Проучванията на дарителските навици на членовете разкриват, че по-голяма част от адвентистите от седмия ден плащат десятък от брутния си доход, тоест преди да бъдат извадени данъците.

`Прочетете 3 Царе 17:9-16 . Какво е положението на вдовицата, преди Илия да отиде при нея? Какво я моли пророкът да направи първо, преди да се погрижи за себе си и за сина си? Какво можем да научим от този разказ за разглеждания въпрос?`

Бог казва на вдовицата от Сарепта, че Божият човек идва да я посети ( 3 Царе 17:9 ). Когато Илия пристига, тя обяснява тежкото си положение. Илия първо моли да пие вода и след това добавя: „Не бой се! Иди и направи, както каза; но омеси от брашното първо за мен една малка пита и ми донеси, а после приготви за себе си и за сина си, защото така казва Господ, Израилевият Бог: Делвата с брашното няма да се изпразни, нито стомната с маслото ще намалее до деня, когато Господ дадѐ дъжд на земята“ ( 3 Царе 17:13,14 ).

Дали това е егоизъм от негова страна, или той просто изпитва вярата ѝ – всъщност ѝ позволява тя да упражни своята вяра? Отговорът би трябвало да е очевиден.

Изводът относно бруто или нето е, че всеки от нас трябва да реши по съвест. Църквата не ни нарежда какво трябва да правим, и то с основание. В крайна сметка всеки от нас трябва да направи своя собствен избор и каквото и да сторим, не бива да съдим тези, които постъпват по-различно от нас. Всеки един поотделно трябва да отговаря пред Бога и единствено пред Бога за своя избор. „Всеки трябва сам да бъде съвест за себе си и е оставен да дава според желанието на сърцето си” (Уайт, Е. Свидетелства към църквата. Т. 4, с. 438 – бълг. изд.).

`Как бихте обяснили на някого, който никога не е давал десятък, благословенията, които идват от плащането на такъв? Какви са тези благословения и как даването на десятък укрепва вярата ви?`