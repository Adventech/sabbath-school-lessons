---
title: Безопасност и схеми за бързо забогатяване
date: 01/02/2023
---

Библията е съвсем ясна, че Бог не иска Неговите деца да бъдат отговорни за дълговете на другите. В книгата „Притчи“ Господ ни е предупредил срещу поръчителството – тоест да търсим поръчител или да бъдем поръчители за друг човек.

`Прочетете Притчи 6:1-5; Притчи 17:18 и Притчи 22:26 . Каква вест ни е предадена тук?`

Поръчителство обикновено възниква, когато лице с лош кредитен рейтинг търси заем от кредитна институция и не отговаря на условията за заема. Кредитният служител ще каже на неподходящото лице, че ако то доведе приятел с добра кредитна история, който да подпише договора заедно с него, тогава банката ще отпусне заема и ще се обърне към поръчителя в случай на просрочие.

Възможно е някой член на църквата да дойде при вас и да ви помоли да подпишете. Вашият отговор трябва да бъде: „Библията казва, че никога не трябва да правя това“. Моля, разберете, че Библията ни насърчава да бъдем полезни на нуждаещите се, но не бива да носим отговорност за техните дългове.

Понякога родителите биват молени от тийнейджъри да участват [чрез заем – б.ред.] в закупуването на първата им кола. Или по-големите деца молят родителите си да подпишат съвместно с тях бизнес заем. Приложим е същият отговор. Подходящо е да помагате на другите, ако имат реална нужда, но не ставайте поръчител за дълговете им. Проучванията показват, че 75 процента от тези, които са станали поръчители, в крайна сметка извършват плащанията!

`Прочетете Притчи 28:20 и 1 Тимотей 6:9,10 . Какво предупреждение ни е отправено тук?`

Схемите за бързо забогатяване са друг финансов капан; те почти гарантирано ще доведат до финансова разруха тези, които се хванат в него. Когато звучи твърде добре, за да е истина, със сигурност не е така. Много хора биват наранени емоционално и финансово. Допълнителна трагедия при тези коварни бизнес схеми е, че в много случаи хората е трябвало да вземат пари назаем, за да се включат в тях. Много житейски съдби и семейства са съсипани от схеми за бързо забогатяване, които в крайна сметка обогатяват само измислилите ги мошеници, за сметка на тези, които попадат в капана им. Когато приятел или дори любим човек се опита да ви привлече в някоя от тези схеми, бягайте. Не вървете! Бягайте – колкото по-бързо, толкова по-добре!