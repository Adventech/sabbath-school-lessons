---
title: Как да се измъкнем от дългове?
date: 31/01/2023
---

`Прочетете Притчи 22:7 . В какъв смисъл сме под робството на заемодателя?`

Какво може да се направи, за да се измъкнем от този злокобен феномен? Ако имате дългове, следното описание ще ви помогне да започнете процес на заличаване на дълга. Планът е съвсем простичък. Има предпоставка и три стъпала.

Предпоставката е ангажиментът към Бога да бъдете верни при връщането на Неговия свят десятък, за да получите достъп до Неговата мъдрост и благословение. Той желае да благослови онези, които Му се покоряват.

Първата стъпка е да се обяви мораториум върху допълнителния дълг: да няма повече кредитни разходи. Ако не вземате пари назаем, не можете да изпаднете в дългове. Ако не вземате повече пари назаем, не можете да влезете в по-големи дългове.

Втората стъпка е да сключите завет с Бога, че от този момент нататък, според Неговите благословения, ще изплатите дълговете си възможно най-бързо. Когато Бог ви благослови финансово, използвайте парите, за да намалите дълга, а не да купувате още повече. Тази стъпка е може би най-важната. Когато повечето хора получат неочаквани средства, те просто ги харчат. Не правете така; вместо това ги използвайте за вашия план за намаляване на дълга.

Третата стъпка е практичната част. Направете списък на всичките си дългове, от най-големия до най-малкия, в низходящ ред. За повечето семейства жилищната ипотека е в горната част на списъка, а кредитната карта или личният дълг е в долната част. Започнете, като правите поне минималното дължимо плащане за всеки от дълговете си на месечна база. След това удвоете или увеличете плащанията си по всякакъв възможен начин за дълговете в долната част на списъка. Ще бъдете приятно изненадани колко бързо ще успеете да премахнете този най-малък дълг. След това използвайте парите, които сте плащали по долния дълг, за да добавите към основното плащане за следващия дълг, докато се изкачвате нагоре в списъка. Докато елиминирате по-дребните си дългове с висока лихва, ще освободите изненадваща сума пари, която да осигурите за следващите по-крупни дългове.

Бог определено не желае да сме длъжници. След като поемат описания ангажимент, много семейства откриват, че Бог ги благославя по неочаквани начини и дългът намалява по-бързо, отколкото са очаквали. Следвайки тези три простички стъпки, много семейства са се освободили от дългове. И вие можете да го направите! Като поставите Бога на първо място, ще получите Неговата мъдрост и благословение, за да управлявате това, което Той ви е поверил.

`„ Не се увличайте в сребролюбие; задоволявайте се с това, което имате, защото сам Бог е казал: „Никак няма да те оставя и никак няма да те забравя“ ( Евреи 13:5 ). Как прилагането на тези думи може значително да помогне на хората да избегнат затъването в дългове?`