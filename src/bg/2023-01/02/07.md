---
title: Разширено изучаване
date: 13/01/2023
---

„Винаги, когато Божият народ, през който и да е период от земната история, е провеждал с желание и готовност небесния план за системна благотворителност, той е разбирал от опит твърдото обещание, че благополучие ще придружава труда му право пропорционално на послушанието му спрямо Неговите изисквания. Когато Божият народ признае и се съобрази с небесните претенции и наредби, почитайки Господа от имота си, хамбарите му ще бъдат изпълнени изобилно. Но ако ограбва Бога в десятъци и в приношенията, ще бъде принуден да разбере, че ограбва не само Бога, но и себе си, тъй като Бог ограничава благословенията Си за Своите люде пропорционално на техните ограничения в приношенията за Него“ (Уайт, Е. Свидетелства към Църквата. Т. 3, с. 395 – англ. изд.).

Библията е категорична, че сме спасени единствено чрез вяра, дар на Божията благодат. Нашата покорност към Божиите заповеди е отговор на Божията благодат; тя не я печели (в края на краищата, ако беше спечелена, нямаше да е благодат: вж. Римляни 4:1-4 ).

Наистина, когато погледнем двустранния завет на Бога с нас, можем да видим както своите благословения, така и отговорностите си. Чрез своя отговор спрямо това, което Бог ни предлага, установяваме отношенията си с Него и до голяма степен определяме собствената си съдба. Послушанието – служенето и предаността на любовта – е истинският знак за ученичество. Вместо да ни освобождава от послушание, вярата и само вярата ни прави участници в Христовата благодат, която ни дава възможност да се покоряваме точно както Бог изисква от нас.

**Въпроси за разискване**

`Твърди се, че ако всеки адвентист беше верен във връщането на десятъка, нашата църква би имала предостатъчно средства, за да направи всичко, което е нужно за разпространението на вестта. Какво правите по отношение на десятъците и приносите, за да помогнете на църквата да извърши това, за което е призвана?`

`Размишлявайте повече върху идеята колко важни са нашите решения и делата ни в отношенията ни с Бога. Как да държим пред погледа си въпросите за делата и послушанието, включително плащането на десятък и доброто настойничество, но без да попадаме в капана на законничеството?`

`Нека съботноучилищната ви група обсъди въпроса от края на частта за вторник относно това, че трудните времена настъпват дори когато сме били верни. Как да го осъзнаем, когато ни се случи, и да не се обезсърчим, ако се случи?`

Тази събота, 14.01.2023 г., ще се молим за църкви  „Сливен“ с групата в Котел и „Сливница“.