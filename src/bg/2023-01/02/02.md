---
title: Спасителният завет
date: 08/01/2023
---

Смъртта на Христос на Голгота прави възможно спасението за всеки човек, който някога е живял или ще живее на земята. За разлика от обещанието за сезоните, спасението не е едностранно – не се дава на всеки, независимо от постъпките му. Вярата, че всички ще бъдат спасени, се нарича „универсализъм“.

Вместо това Исус ясно учи, че макар да е умрял за цялото човечество, много хора пътуват по широкия път към унищожението и вечната смърт ( Матей 7:13,14 ).

**Какво казват следните текстове за това как хората получават дара на спасението в Исус?**

`1 Йоан 5:13`

`Матей 10:22`

`Йоан 6:29`

`2 Петър 1:10,11`

Павел разбира двустранния характер на спасителния завет. Знаейки, че скоро ще бъде екзекутиран, и въпреки факта, че много от другарите му са го изоставили, той уверено казва на скъпия си приятел Тимотей, че е спазил своята страна от сделката. „Защото аз ставам вече принос и времето на моето напускане настава. Аз се подвизах в доброто войнстване, пътя свърших, вярата опазих; отсега нататък се пази за мене венецът на правдата, който Господ, праведният Съдия, ще ми въздаде в онзи ден; и не само на мен, а и на всички, които са обикнали Неговото явяване” ( 2 Тимотей 4:6-8 ).

Павел казва: „Готов съм, [защото] водих добра битка, свърших пътя си, опазих вярата”. Но той винаги е бил кристално ясен, че спасението се получава единствено чрез вяра, а не чрез делата на закона, и затова тук по никакъв начин не гледа на своите дела или постижения като на заслуги пред Бога. Очакващият го „венец на правдата” е праведността на Исус, която Павел с вяра е изискал за себе си и за която се е държал до края на живота си.

`Въпреки че спасението е незаслужен дар, каква е разликата между тези, които приемат дара, и онези, които не го приемат? Какво трябва да направим, приемайки този дар?`