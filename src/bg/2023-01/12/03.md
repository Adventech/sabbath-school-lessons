---
title: Вечният живот
date: 20/03/2023
---

Като човешки същества (независимо дали това ни харесва, или не) пред нас се простира цяла вечност. И според Библията тази вечност ще се прояви по един от двата начина, поне за всеки поотделно: или вечен живот, или вечна смърт. Това е. Няма средно положение. Без разкрачено състояние, по малко от едната или от другата страна. Вместо това е едното (живот) или другото (смърт). В този случай наистина е всичко или нищо.

`Прочетете Римляни 6:23 и Йоан 3:16 . Какви варианти са ни представени?`

Трудно е да си представим два по-ярки или по-отличителни избора, нали? Вероятно, щом четете това, вие сте избрали вечния живот или със сигурност мислите за него. Бог има неповторимата способност да извършва всичко, което казва, че може да направи – да изпълни всичките Си обещания. Нашият дял е просто да Му вярваме, да разчитаме на заслугите на Исус и чрез вяра да се покоряваме на Неговото Слово.

`Прочетете Йоан 14:1-3 . Какъв е съветът на Господа към нас в стих 1 и какво ни обещава в стихове 2 и 3 ?`

В последните дни на Своето земно служене Исус дава на учениците Си тези невероятни думи на надежда и смелост. Те биха повдигали духа им във времена на обезсърчение и изпитания.Трябва да постигнат същото и за нас. Исус дойде от небето, върна се там и ни обеща: „Пак ще дойда и ще ви взема при Себе Си, така че където съм Аз, да бъдете и вие”. И може би повече от всичко друго, смъртта на Христос на кръста при първото Му пришествие е нашата най-голяма увереност за Неговото второ пришествие, защото без второто пришествие каква полза би имало от първото? Колкото имаме сигурност, че Исус е умрял на кръста за нас, също толкова е сигурно, че да, можем да бъдем там – както Той обещава: „Пак ще дойда и ще ви взема при Себе Си, така че където съм Аз, да бъдете и вие” ( Йоан 14:3 ).

`Обмислете повече идеята, че първото идване на Христос е гаранция за второто Му пришествие. Какво се е случило при първото пришествие, което прави второто обещание нещо, на което можем да се доверим?`