---
title: Награда за верността
date: 19/03/2023
---

`Прочетете Евреи 11:6 . Какво би трябвало да означава този стих за нас? Как би следвало да реагираме на казаното от него? Вж. също Откровение 22:12; Исая 40:10 и Исая 62:11 . Какво ни учат тези стихове?`

Божията награда за Неговите верни чеда е уникална и – също като много други духовни неща – може да се простира отвъд ограниченото ни разбиране. „Човешкият език не е в състояние да опише наградата на праведните. Тя ще бъде разбрана само от онези, които я видят. Ограниченият смъртен ум не може да схване славата на Божия рай“ (Уайт, Е. Великата борба. С. 674 – англ. изд.).

Исус приключва блаженствата, с които започва Планинската проповед, със следните думи: „Блажени сте, когато ви хулят и ви гонят, и говорят против вас лъжливо всякакво зло заради Мене; радвайте се и се веселете, защото голяма е наградата ви на небесата, понеже така гониха пророците, които бяха преди вас“ ( Матей 5:11,12 ). След като изброява героите на вярата в Евреи,11 гл., авторът започва следващата глава с обяснението защо Исус е бил готов да умре на кръста.

„Следователно и ние, като сме обиколени от такъв голям облак свидетели, нека отхвърлим всяко бреме и греха, който лесно ни оплита, и с търпение нека тичаме на очертаното пред нас поприще, като насочваме своя взор към Исус, Начинателя и Завършителя на нашата вяра, Който заради предстоящата Нему радост издържа кръст, като презря срама и седна отдясно на Божия престол“ ( Евреи 12:1,2 ).

Но да бъдете възнаградени за верността не е равнозначно на оправдание чрез дела. Кой от нас или от героите в Библията е имал достатъчно добри дела, за да спечели някаква заслуга пред Бога? Никой, разбира се. В това е целият смисъл на Кръста. Ако можехме да се спасим чрез дела, Исус никога нямаше да отиде на Голгота. Вместо това спасението трябва да е по благодат. „Но ако е по благодат, не е вече от дела, иначе благодатта не е вече благодат, а ако е от делата, не е вече благодат, иначе делото не е вече дело” ( Римляни 11:6 ). Ето защо наградите са просто резултат от извършеното от Бога за нас и в нас.

`Как да разберем разликата между спасението по благодат и наградата според делата? Споделете отговора си със съботноучилищната група.`