---
title: Уреждане на сметките
date: 22/03/2023
---

Към края на служението на Исус учениците Му отиват при Него насаме и питат: „Кажи ни кога ще бъде това? И какво ще бъде знамението на Твоето пришествие и за свършека на века?“ ( Матей 24:3 ). След което Исус отделя две глави от Библията, за да отговори на техните въпроси. Матей, 24 глава разказва за знаменията в света около нас – като войни, бедствия и т.н. След това Матей, 25 глава говори за условията в църквата точно преди завръщането на Исус. Тези условия са илюстрирани с три истории, едната от които е притчата за талантите, в която се говори за това как Неговият народ е използвал поверените му от Бога дарби.

`Прочетете Матей 25:14-19 . Кой е този, който пътува в далечна страна? На кого поверява благата Си? Какво означава изразът „поиска сметка“ (вж. Матей 25:19 )?`

Понякога мислим за талантите като за естествените дарби като пеене, говорене и т.н., но в подобна история за мнасите в Лука 19:12-24 са посочени парите конкретно и тяхното управление.Елън Уайт също заявява: „Беше ми показано, че притчата за талантите не е била напълно разбрана. Този важен урок, даден на учениците, е за поука на всички християни, които живеят в последните дни. Талантите не представляват само възможността за проповядване и наставляване от Божието Слово. Притчата се отнася за временните средства, които Бог е поверил на Своя народ” (Свидетелства към църквата. Т. 1, с. 197 – англ. изд.).

`Прочетете Матей 25:20-23. Какво казва Бог на онези, които са били верни стопани в подкрепа на каузата Му? Какво означава изразът „влез в радостта на господаря си“ ( Матей 25:23 )?`

Съвсем естествено е да мислим, че другият има повече таланти от нас и затова е по-отговорен пред Бога. Но в тази история човекът само с един талант – с най-малкото пари – се оказва неверен и губи царството. Вместо да мислим за отговорностите на другите, нека се фокусираме върху това, което Бог е поверил на нас, и как можем да го използваме за Негова слава.

`Как ще се справите, когато Бог дойде да „поиска сметка“ от вас?`