---
title: Новият Йерусалим
date: 21/03/2023
---

Библейското описание на Новия Йерусалим е това, което Авраам вижда чрез вяра. „Защото очакваше града, който има вечни основи, на който архитект и строител е Бог” ( Евреи 11:10 ). Новият Йерусалим е Божият шедьовър, построен за тези, които Го обичат и пазят Неговите заповеди.Новият Йерусалим ще бъде домът на Божиите верни чеда на небето по време на Милениума и след това на новата земя през вечността. Има добри новини за тези от нас, които не обичат да опаковат багаж или да се местят. Бог се грижи за всичко. Йоан казва, че е видял града. „   Видях и святия град, новия Йерусалим, да слиза от небето от Бога, приготвен като невеста, украсена за мъжа си” ( Откровение 21:2 ).

`Прочетете Откровение, 21 глава. Кои са някои от нещата, които са ни обещани?`

Тук има толкова много неща, че умовете ни едва могат да ги схванат, тъй като са увредени от греха и познават само един паднал, разтърсен от греха свят. Но това, което можем да разберем, е така изпълнено с надежда.

Първо, точно както Исус живееше с нас в този паднал свят, когато дойде в плът, Той ще живее с нас и в новия. Каква привилегия трябва да е била за онези, които са виждали Исус отблизо и лично! Ние отново ще имаме тази възможност, но този път без воала на греха да изкривява онова, което виждаме.

Е, тогава как ние, които познаваме само сълзите, скръбта, плача и болката, да разбираме едно от най-големите обещания в цялата Библия: „ Той ще обърше всяка сълза от очите им и смърт няма да има вече; нито ще има вече жалеене, нито плач, нито болка; защото предишното премина” ( Откровение 21:4 )? Всички тези „бивши неща“ ще са отминали; неща, които никога не е трябвало да бъдат тук.

Освен това от Божия трон тече чистата река на живота, а от двете страни на реката е дървото на живота. Божият трон ще бъде там и „те ще гледат лицето Му“ (Откровение 22:4). И отново: изкупените ще живеят в близост с Бога, с каквато до голяма степен сега не разполагаме.

`Прочетете Откровение 21:8 за съдбата на онези, които ще се изправят пред втората смърт. Кой грях от описаните там не може да бъде простен от Исус? Тогава защо тези хора са изгубени, след като някои, извършили същите неща, са били спасени? Каква е съществената разлика между тези две групи?`