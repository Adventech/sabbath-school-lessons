### Отговорни за повереното от Господаря – до Неговото завръщане

Трудно ни е да разберем напълно връзката, която нашият Бог, Създателят на вселената, иска да има с нас, хората (Даже мисълта за това е умопомрачителна!). „Вижте каква любов ни е дал Отец, да се наречем Божии деца!“ (1 Йоан 3:1). Или както пише Елън Уайт: „Може ли някое човешко достойнство да е равно на това? Какво по-високо положение можем да заемем от това да бъдем наречени синове на безкрайния Бог? (...) Може ли някоя светска чест да се равнява на това?“ (Уайт, Е. Божията удивителна благодат. С. 341 – англ. изд.). Единствено тъмнината на този изпълнен с грях свят е причината да не оценяваме напълно положението, което ни е дадено в Исус. 

И все пак, ако не внимаваме, примамката на света и неговите дела ще ни отдалечат от Христос. Божието Слово ни осведомява за изкушенията и примките на Сатана. „ А които ламтят за обогатяване, падат в изкушение, в примка и в много глупави и вредни страсти, които потопяват човеците в разорение и погибел. Защото сребролюбието е корен на всякакви злини, към което, като се стремяха някои, те се отстраниха от вярата и пронизаха себе си с много скърби” (1 Тимотей 6:9,10). 

Но Господ ни дава напътствия как да печелим пари и да ги използваме разумно, без да позволяваме те да бъдат нещо, което – както предупреждава Павел – може да доведе до „разорение и погибел“. В повече от 2000 стиха от Писанието, свързани с парите и притежанията и нашето отношение към тях, Бог дава практични наставления как да живеем отвъд стреса на живота и да управляваме вярно финансовите средства, които са ни поверени. 

В уроците за това тримесечие ще изучаваме Божия идеал във връзката ни с Него и ясно ще видим как бихме могли да развием толкова дълбоко доверие, че да Му останем верни дори когато вече нямаме възможност да купуваме или да продаваме (Вж. Откровение 13:17.) Но този тип вяра не се случва отведнъж; когато управляваме вярно всичко, което Бог ни е поверил, можем да бъдем подготвени, дори и сега, за всяко нещо, което се изпречи на пътя ни. 

Бог е Притежателят на всички ресурси и когато работим заедно с Него, Той ни позволява да ги ръководим от Негово име. Целта на Спасителя е човешките същества, пречистени и осветени, да бъдат Негови помощници. За тази голяма привилегия нека благодарим на Онзи, „Който ни избави от властта на тъмнината и ни пресели в царството на Своя възлюбен Син. В Него имаме изкуплението си, прощението на греховете“ (Колосяни 1:13,14).

Божият съвет към Неговите чеда чрез мъдреца Соломон е: „Почитай Господа от имота си и от първото на целия доход” (Притчи 3:9). Този съвет е подходящ, понеже „Достоен си, Господи наш и Боже наш, да приемеш слава, почит и сила; защото Ти си създал всичко и поради Твоята воля всичко е съществувало и е било създадено“ (Откровение 4:11). 

От чисто светска гледна точка, ние живеем в много предизвикателни и напрегнати времена. Въпреки това нашият християнски мироглед ни дава увереност и надежда, когато виждаме знаменията, посочени от Исус, за да ни уведоми, че великата кулминация на човешката история, Второто пришествие на Христос, е много близо – дори пред вратата. Молим се тези практични уроци да задълбочат вашата вяра и доверие в Бога и да ви насърчат да бъдете верни управители за Него. 

_Едуард Рийд, магистър по теология (Университет „Андрюс“), магистър по обществено здраве (Университет „Лома Линда“), доктор по право (Държавен университет на Джорджия), е ръкоположен пастор и лицензиран адвокат, който е служил дълги години като директор на отдел „Настойничество“ към Северноамериканската дивизия._