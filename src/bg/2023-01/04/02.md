---
title: Мотивация за даване
date: 22/01/2023
---

Ние обичаме Бога, защото първо Той ни е обикнал. Собственото ни даване е в отговор на Неговия удивителен подарък за нас: Исус Христос. Всъщност казано ни е: „Господ не се нуждае от приношенията ни. Ние не можем да Го обогатим чрез своите дарове. Псалмистът заявява: „Всичко идва от Тебе и от Твоето сме Ти дали“. Обаче Бог ни позволява да покажем, че ценим Неговите милости, като полагаме себеотрицателни усилия да ги раздадем на другите. Това е единственият начин, по който е възможно да изразим своята благодарност и любов към Бога. Такъв, а не друг е бил Божият промисъл“ (Уайт, Е. Съвети към домоуправителите. С. 15 – бълг. изд.).

Когато предадем на Исус „нашите“ пари, това всъщност укрепява любовта ни към Него и към другите. Ето защо парите могат да бъдат истинска сила за добро. Исус отделя повече време, говорейки за парите и богатството, отколкото за която и да било друга тема. Добрата новина на евангелието е, че Бог може да ни избави от неправилната употреба и любовта към парите.

`Прочетете Матей 6:31-34 и Второзаконие 28:1-14 . Какво обещава да направи Бог за нас, ако Му се покоряваме? Егоизъм от наша страна ли е да изискваме Божиите обещания?`

Нашите дарения са доказателство за готовността ни да се жертваме за Бога. Те могат да бъдат дълбоко духовно преживяване, израз на факта, че животът ни е изцяло предаден на Бога като наш Господ. За нас, както се казва в английския идиом, това е „да поставяме парите си там, където е устата ни“ (или готовността да подкрепим думите си с дела). Може да твърдите, че обичате Бога, но щедрите дарения помагат да се разкрие (и дори да се засили) тази любов.

Дарението идва от сърце, което се доверява на един личностен Бог, Който непрекъснато задоволява нуждите ни според както прецени най-добре. Нашите дарения се основават на убеждението, че сме намерили увереността на спасението в Христос. Те не са успокоение или търсене на Божието приемане. По-скоро нашите дарения излизат от сърце, което е приело Христос чрез вяра като единствено и достатъчно средство за благодат и изкупление.

`Прочетете 2 Коринтяни 9:6,7 . Какво ни казва тук Господ? Какво означава да дадеш според „ както е решил в сърцето си “ ? Как да се научим да даваме на драго сърце?`