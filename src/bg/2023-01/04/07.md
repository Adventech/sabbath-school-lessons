---
title: Разширено изучаване
date: 27/01/2023
---

Небесната възпоменателна книга също отбелязва финансовата вярност на членовете на Божието семейство. „Показано ми бе, че записващият ангел отбелязва старателно всяко дарение, посветено на Бога и сложено в съкровищницата, както и крайния резултат от дарените средства. Божието око разпознава всеки посветен на делото Му човек и желанието или неохотата на даващия. Записва се и мотивът на дарителя. Онези самопожертвувателни и посветени хора, които отдават на Бога дължимото, както Той изисква от тях, ще бъдат възнаградени според делата си. Дори посветените средства да бъдат употребени погрешно и с тях да не се осъществи желанието на дарителя – отдаване слава на Бога и спасяване на души – онези, които са направили жертвата с искрена душа, имайки предвид единствено Божията слава, няма да загубят наградата си” (Уайт, Е. Свидетелства към църквата. Т. 2, с. 518 – англ. изд.).

„Бог желае хората да се молят и да планират напредъка на Неговото дело. Но подобно на Корнилий, ние трябва да обединим молитвата с даването. Нашите молитви и милостиня трябва да се издигнат пред Бога като възпоменания. Вярата без дела е мъртва; а без жива вяра е невъзможно да се угоди на Бога. Докато се молим, трябва да даваме всичко, което е възможно, както от своя труд, така и от средствата си, за осъществяването на нашите молитви. Ако постъпваме съобразно вярата си, няма да бъдем забравени от Бога. Той отбелязва всяко дело на любов и себеотрицание. Ще отвори пътища, по които можем да изявим вярата си чрез своите дела“ (Уайт, Е. Атлантик Юниън Глийнър , 17 юни 1903 г.).

**Въпроси за разискване**

`Как молитвата и даването вървят ръка за ръка? Тоест как молитвата може да ви помогне да знаете какво, кога и колко да дадете?`

`Известно списание в Съединените щати разказа за млади професионалисти на Уолстрийт, които печелят толкова много пари и въпреки това са така нещастни, празни, толкова изпълнени с тревога и безпокойство. Един от тях, портфолио мениджър, казва: „Какво значение има, след като умра, дали съм направил допълнителна печалба от един процент в портфолиото си?“. Какви уроци можем да извлечем от тази история за това как даването, дори жертвоготовното даване, може да бъде толкова духовно полезно за даващия, тъй като ни помага да се освободим от „примамката на богатството“ (Матей 13:22)?`

`В цитата на Елън Уайт по-горе забележете частта за средствата, които са „употребени погрешно“. Защо е важно тези от нас, които дават, да имат предвид нейната гледна точка?`

Тази събота, 28.01.2023 г., ще се молим за църкви  „София-Благодат“ и „София В“ с групите в Ихтиман и Пирдоп.