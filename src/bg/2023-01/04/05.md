---
title: Бог забелязва нашите дарения
date: 25/01/2023
---

`Прочетете Марк 12:41-44 . Независимо дали сме богати, или не, каква вест можем да извлечем от тази история? Какъв принцип научаваме оттук и как бихме могли да го приложим към своята богослужебна опитност?`

Исус и Неговите ученици са в двора на храма, където се намират съкровищниците, и Той наблюдава онези, които донасят своите дарове. Достатъчно близо е, за да види, че една вдовица дава две медни монети. Тя пуска всичко, което има. „Но Исус разбра подбудата ѝ. Тя вярваше, че службата в храма е по Божия наредба и бе нетърпелива да извърши най-доброто, което бе по силите ѝ, за да я подкрепи. Направи това, което можеше, и постъпката ѝ трябваше да се помни през всички времена – нейната радост бе във вечността. Сърцето си тя даде с този дар и стойността му беше оценена не чрез монетата, а чрез стойността на любовта към Бога. Интересът към Неговото дело бе подтикнал тази постъпка“ (Уайт, Е. Съвети за домоуправителите. С. 121 – бълг. изд.).

Друг много важен момент е, че това е единственият дар, който Исус някога е препоръчвал – дар за църква, която предстои да Го отхвърли; църква, която силно се отклонява от своето призвание и мисия.

`Прочетете Деяния 10:1-4 . Защо един римски центурион е посетен от небесен ангел? Кои две негови действия са отбелязани в небето?`

Очевидно на небето се чуват не само молитвите ни, но се отбелязва и подбудата за нашите дарове. Пасажът отбелязва, че Корнилий е бил щедър дарител. „Защото, където е съкровището ти, там ще бъде и сърцето ти“ ( Матей 6:21 ). Сърцето на Корнилий следва дарбите му. Той е готов да научи повече за Исус. Молитвата и милостинята са тясно свързани и изявяват нашата любов към Бога и към нашите ближни – двата велики принципа на Божия закон: „Да възлюбиш Господа, твоя Бог, с цялото си сърце, с цялата си душа, с всичката си сила и всичкия си ум и ближния си както себе си“ ( Лука 10:27 ). Първото се разкрива в молитва, второто в милостиня.