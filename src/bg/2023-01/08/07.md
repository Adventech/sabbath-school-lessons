---
title: Разширено изучаване
date: 24/02/2023
---

„ Никои търговски сметки или планове в живота не могат да бъдат добри и пълни, ако обхващат само кратките години на настоящия живот и не вземат никакви мерки за безкрайното бъдеще (...) Никой не може да събира съкровище за небесата, без да открие, че още тук, в земния си живот, се е обогатил и облагородил чрез тях” (Уайт, Е. Възпитание. С. 145 – англ. изд.).

„ В основата на всяка честно водена търговия и на всяко истинско преуспяване лежи признаването на Бога като собственик. Първоначалният собственик е създателят на всички неща. Ние сме Негови домоуправители. Всичко наше ни е поверено от Него, за да бъде употребявано според нарежданията Му” (Възпитание. С. 137 – англ. изд.).

Понеже сме принудени да осигурим прехраната на семействата си, много често си мислим, че нашата работа е просто да осигурим доходи. Но като християни ние сме отговорни и за изпълнението на своята роля във великото поръчение, което Исус е дал на всички Свои последователи. След като цитира това поръчение, както е записано в Марк 16:15 , Елън Уайт пише: „Не всички са призвани да бъдат проповедници или мисионери в обикновения смисъл на думата, но всички могат да бъдат негови съработници в разнасяне „благата вест” между своите ближни. Заповедта е към всички: големи и малки, учени и прости, стари и млади” (Възпитание. С. 264 – англ. изд.).

„Ние трябва да се придържаме по-тясно към Божия план за живота. Да вършим най-добросъвестно работата, която е най-близо до нас, да предоставяме пътищата си на Бога и да внимаваме на упътванията на Неговото провидение – това са правила, които гарантират успех при избора на професия” (Възпитание. С. 267 – англ. изд.).

**Въпроси за разискване**

`Как ние като християни определяме какво е „успешен“ живот? Каква може да е разликата между определението на света за успех и нашето (в идеалния случай) определение? Да вземем например Йоан Кръстител. Как бихте определили живота му, който завършва безславно в затвора, благодарение на прищявката на една покварена жена? Бихте ли го нарекли успешен? Какви основания бихте могли да посочите за отговора си?`

`Как да обясним факта, че има много „успешни“ хора, които не следват нито един от библейските принципи относно управлението на богатството или живота като цяло? Или какво да кажем за онези, които се опитват да ги следват и въпреки това не успяват? Може би се разболяват или настъпва бедствие. Как да тълкуваме такива ситуации?`

Тази събота, 25.02.2023 г., ще се молим за църкви  „София Факултета“ с групите в кв. Ботунец и гр. Бухово.