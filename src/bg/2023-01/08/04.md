---
title: Годините за печелене
date: 21/02/2023
---

Както видяхме, Бог е предвидил хората да работят по един или друг начин. Тази част от нашия живот (трудоспособната възраст) обикновено продължава около 40 години. За много хора това е времето за отглеждане и възпитание на децата, когато се придобиват домът и други основни придобивки. Може да се окаже много интензивен период във финансово отношение. Много чувствително време, защото семейството се учи да работи заедно, а членовете му създават връзки за цял живот. В този момент финансовият стрес може да съсипе брака и често се получава точно така. Семейства, в които и двете страни са поели християнски ангажимент и са готови да следват библейските принципи, са много по-стабилни.

`Прочетете 1 Тимотей 5:8; Притчи 14:23; и Колосяни 3:23,24 . Какви важни неща можем да извлечем от тези текстове за финансите в дома?`

В много случаи съпругът печели основните средства за прехраната, въпреки че често и двамата съпрузи работят. Разбира се, могат да възникнат неочаквани обстоятелства – болест, икономически кризи или пък нещо друго – които затрудняват постигането на този идеал. Тогава хората трябва да се приспособят по съответния начин.

Децата, дошли на света през този период от живота, се наричат ​​„наследство от Господа” ( Псалми 127:3 ). Трябва да помним, че те носят със себе си голяма отговорност. Целта на родителите християни е да възпитат децата си да бъдат независими възрастни в този живот и да ги направят годни за бъдещия живот. Ето три съвета, които биха помогнали на родителите:

1. Осигурете християнска домашна атмосфера. Това включва редовно и интересно семейно богослужение, редовно посещение на съботното училище и на църква, както и вярност в десятъците и приносите. Едни чудесни навици, които трябва да се формират в ранните етапи на живота.
2. Научете ги на желание за работа и да ценят труда. Децата ще открият, че усърдието и почтеността в работата винаги се забелязват, оценяват и възнаграждават. Те ще научат, че парите идват при нас в резултат на това, че отделяме време за другите, като изпълняваме задачи, които са ценни за тях.
3. Помощ за добро образование. Образованието днес е скъпо – особено християнското в частно училище. Но за родители с планове за децата си не само за този живот, но и за бъдещия, цената си заслужава.

`Разбира се, каквото и да правят, никой няма гаранция за посоката, в която ще поемат децата му. Защо е важно родителите да не се обвиняват за грешния избор, който техните по-големи деца могат да направят?`