---
title: Благословението на труда (в идеалния случай)
date: 20/02/2023
---

Освен ако не сте богати дотолкова, че да сте напълно независими, или не сте наследник на доверителен фонд, който мама и/или татко са създали за вас, така че никога да не ви се налага да работите нито ден в живота си (ако четете много истории за тези деца, парите, предназначени да бъдат благословение, често водят до трагедия за тях като възрастни), рано или късно ще трябва да работите за прехраната си. Разбира се, в идеалния случай ще намерите нещо, което ви е страст, може да ви осигури добър доход, да се обучите в това, да си намерите работа и да се трудите на нея през оставащите години. Това е идеалът; но разбира се, невинаги се случва точно така.

`Прочетете Битие 2:15 (вж. също Еклесиаст 9:10 и 2 Солунци 3:8-10 ). Какво е значението на факта, че още преди да навлезе грехът, на Адам (и със сигурност също и на Ева) е дадена работа? Как това може да обясни защо, както беше посочено по-горе, тези, на които никога не се налага да работят, считат положението си за истинско проклятие?`

Очевидно тази работа не е била наказание. Тя е била създадена за тяхно добро. Тоест дори в Рая, дори в свят, в който не е имало грях, смърт и страдание, Бог е знаел, че хората трябва да работят.

„А на Адам бе поверена работата да се грижи за Градината. Създателят знаеше, че Адам не може да бъде щастлив без работа. Красотата на Градината го радваше, но това не беше достатъчно. Той трябваше да се труди, за да упражнява прекрасните органи на тялото. Ако щастието се състоеше в това да не прави нищо, човекът в своето състояние на свята невинност щеше да остане безработен. Но Този, Който създаде човека, знаеше какво ще допринесе за неговото щастие; и веднага след като го създаде, той му даде определената му работа. Обещанието за бъдеща слава и постановлението, че човек трябва да се труди за ежедневния си хляб, идват от същия трон“ (Уайт, Е. Нашето високо призвание. С. 223 – англ. изд.).

Но дори след грехопадението, когато (както с всичко останало) работата е опетнена от греха, Бог казва на Адам: „Проклета да бъде земята заради тебе; със скръб ще се прехранваш от нея през всички дни на живота си“ ( Битие 3:17 ). Забележете, Бог проклина земята „заради тебе“, заради Адам, с идеята, че работата ще бъде нещо, от което той ще се нуждае, особено като паднало същество.

`Кое точно в работата, в идеалния случай, я превръща в наше благословение?`