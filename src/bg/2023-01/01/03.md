---
title: Бог е собственикът на всичко
date: 02/01/2023
---

`Прочетете Псалми 50:10-12 ; Псалми 24:1 ; 1 Летописи 29:13,14 и Агей 2:8 . Каква е вестта тук, какво би трябвало да означава за нас тази истина и как да се отнасяме към всичко, което притежаваме?`

Започвайки от глава 17, книгата „Първо летописи“ описва желанието на цар Давид да построи дом за Бога. Той споделя това желание с пророк Натан, който отговаря: „ Направи всичко, което е в сърцето ти, защото Бог е с тебе“ ( 1 Летописи 17:2 ). Но същата нощ Божието слово идва при Натан и го наставлява да каже на царя, че тъй като е бил човек на войната, той не би могъл да построи Божия дом. Вместо това делото му ще извърши неговият син. Давид пита дали може поне да начертае плановете и да подготви строителните материали. Когато тази молба на царя е удовлетворена, той прекарва остатъка от живота си в събиране на огромно количество дялан камък, кедрово дърво, желязо, злато, сребро и мед „без мярка”. Когато всички строителни материали са подготвени и подредени на строителната площадка, Давид свика всички водачи на Израил да се съберат заедно за церемония на прослава и благодарност.

Какво казва цар Давид в публичната си молитва, записана в 1 Летописи 29:13,14 , за истинския източник на всички строителни материали, за приготвянето на които той и народът са отделили време и пари? Разбира се, по същество заявява: „Ние наистина не можем да си припишем никаква заслуга за всички тези специални материали, защото просто Ти връщаме Твоята собственост“.

Подобно разбиране е важно за всички нас, независимо дали сме богати, или бедни (но особено за богатите). Тъй като Бог е създал всичко в началото (вж. Битие 1:1; Йоан 1:3; Псалми 33:6,9 ), Той наистина е законният собственик на всичко съществуващо, включително и на всяко нещо, което притежаваме – без значение колко трудно, усърдно и честно сме работили за него. Ако не беше Бог и Неговата благодат, ние нямаше да имаме нищо, щяхме да бъдем нищо; всъщност дори не бихме съществували. Ето защо винаги трябва да живеем със съзнанието, че в крайна сметка Бог притежава всичко съществуващо и като Го хвалим и благодарим за Неговата доброта към нас, можем да съхраним тази важна истина жива пред очите си.

`„   Но кой съм аз и кой е народът ми, за да можем да принесем доброволно принос като този? Защото всичко е от Теб и от Твоето даваме на Тебе “ ( 1 Летописи 29:14 ). Какви прекрасни принципи са изразени с тези думи и как те отразяват правилното отношение, което трябва да имаме към Бога и към притежанията си?`