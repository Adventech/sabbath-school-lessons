---
title: Ресурсите на разположение на Божието семейство
date: 03/01/2023
---

Най-големият дар на Бога за Неговите деца е Исус Христос, Който ни носи мира на опрощението, благодат за ежедневен живот и духовно израстване и надежда за вечен живот. „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ ( Йоан 3:16 ). „А на онези, които Го приеха, даде право да станат Божии чеда, т.е. на тези, които вярват в Неговото име“ ( Йоан 1:12 ).

В такъв случай спасението е основният дар, защото без този дар какво друго бихме могли да получим от Бога, което в дългосрочен план наистина би имало значение? Каквото и да притежаваме тук, един ден ще умрем и ще си отидем, както и всички, които някога са ни помнели, и каквото и добро да сме направили, също ще бъде забравено. Ето защо на първо и най-важно място винаги трябва да държим в центъра на всичките си мисли дара на евангелието, тоест Христос, и то разпнат ( 1 Коринтяни 2:2 ).

И все пак заедно със спасението Бог ни дава много повече. На онези, които се притесняват за храната и облеклото си, Исус предлага утеха, като казва: „Но първо търсете Неговото царство и Неговата правда; и всичко това ще ви се прибави“ ( Матей 6:33 ).

`Прочетете Псалми 23:1, Псалми 37:25 и Филипяни 4:19 . Какво казват тези стихове относно Божията грижа за ежедневните ни нужди?`

Също така, когато Исус казва на учениците Си, че ще си отиде, Той обещава дара на Светия Дух, за да ги утеши. „   Ако Ме обичате, ще пазите Моите заповеди. И Аз ще поискам от Отца и Той ще ви даде друг Утешител, за да бъде с вас вовеки – Духа на истината, Когото светът не може да приеме, защото не Го вижда, нито Го познава. Вие Го познавате, защото Той пребъдва с вас и във вас ще бъде ” ( Йоан 14:15-17 ). „Онзи, Духът на истината, ще ви упътва към всяка истина“ ( Йоан 16:13 ).

В такъв случай самият Дух осигурява невероятни духовни дарби на Божиите деца. (вж. 1 Коринтяни 12:4-11 ).

Накратко казано, Бог, в Когото „живеем, движим се и съществуваме“ ( Деяния 17:28 ), Бог, Който „сам дава на всички и живот, и дишане, и всичко“ ( Деяния 17:25 ), ни подарява съществуване, обещание за спасение, материални благословения и духовни дарби, за да бъдем благословение за другите. И отново, каквито и материални притежания да имаме, с каквито и дарби или таланти да сме били благословени, ние сме всякак задължени на Дарителя за начина, по който използваме тези дарби.