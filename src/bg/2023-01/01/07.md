---
title: Разширено изучаване
date: 06/01/2023
---

„Сърцето на Бога копнее за Неговите земни деца с любов, по-силна от смъртта. С отдаването на Своя Син Той изля над нас цялото небе в един-единствен Дар. Животът, смъртта и застъпническото служене на Спасителя, служенето на ангелите, наставленията на Духа, работата на Отец, Който действа над и чрез всички тях, неугасващият интерес на небесните същества – всичко това е поставено в служба на човешкото спасение“ (Уайт, Е. Пътят към Христос. С. 21 – англ. изд.).

„Ако сте се отказали от себелюбието и сте се предали на Бога, вие сте членове на Божието семейство и всяко нещо в дома на Отец е на ваше разположение. Всички съкровища на Бога са отворени пред вас както в сегашния свят, така и в бъдещия. Служенето на ангелите, дарът на Божия дух, усилията на Неговите служители – всичко това е за вас. Светът и всичко в него е ваше дотолкова, доколкото можете да вършите добро“ (Уайт, Е. Мисли от Планината на благословението. С. 110 – англ. изд.).

**Въпроси за разискване**

`С всички тези изумителни дарове, които Бог дава на Своите чеда, ние сме принудени да попитаме, също като псалмиста: „Какво да въздам на Господа за всичките Му благодеяния към мен?“ (Псалми 116:12). Направете списък с Божиите благословения и дарове за вас в духовния и светския ви живот и бъдете готови да го споделите с вашата съботноучилищна група. Какво научихте дотук за това колко благодарни на Бога трябва да бъдете в действителност?`

`Въпреки че мислим за Бога, и то съвсем основателно като за наш Създател, Писанието отново и отново учи, че Той е и нашият Крепител (Вж. Евреи 1:3; Йов 38:33-37; Псалми 135:6,7; Колосяни 1:17; Деяния 17:28; 2 Петър 3:7.) От галактиките в Космоса до биенето на сърцата ни, към силите, които държат заедно структурата на атома, съграждащи цялата позната материя, само Божията поддържаща сила осигурява съществуването им. Как тази библейска истина следва да ни помогне да разберем какви са нашите задължения към Него по отношение на употребата на всичко, което Той ни е дал? Как тази реалност ни помага да поддържаме живота си и неговата цел в правилна перспектива?`

`Урокът ни подчертава, че сред всичко, дадено ни от Бога, Исус и спасителният план са най-големият от всички дарове. Защо това е вярно? Какво бихме имали, ако спасителният план липсваше заедно с великата надежда, която ни предлага? Писател атеист описва хората като нищо по-различно от „късове разлагаща се плът върху разпадащи се кости“. Защо без дара на евангелието той би имал основание за такова твърдение?`

Тази събота, 07.01.2023 г., ще се молим за църкви  „Септември-Еделвайс“ с групата в Белово и „Силистра“.