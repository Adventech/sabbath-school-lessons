---
title: Съкровища на небето
date: 05/01/2023
---

`„ Не си събирайте съкровища на земята, където молец и ръжда ги разяждат и където крадци подкопават и крадат. А си събирайте съкровища на небето, където молец и ръжда не ги разяждат и където крадци не подкопават, нито крадат; защото, където е съкровището ти, там ще бъде и сърцето ти “ ( Матей 6:19-21 ). Какви важни истини изразява тук Исус?`

Кой не е чел история след история за онези, които са натрупали голямо богатство само за да го изгубят по един или друг начин? Нашият свят е много несигурно място: войни, престъпност, насилие, природни бедствия, какво ли не може да се случи за миг и да отнеме всичко, за което сме работили – дори това, което сме спечелили честно и вярно. А в един миг настъпва смъртта и така тези неща стават безполезни за нас.

Разбира се, Писанието никога не ни казва, че е грешно да си богат или да трупаш богатство; вместо това в тези стихове Исус ни предупреждава да държим всичко в бъдещата му перспектива.

Но какво означава да си събирате съкровище на небето? Това значи да поставите Бога и Неговата кауза на първо място в живота си, вместо на първо и най-важно място да стои правенето на пари. Наред с други неща това значи да използваме всичко, което притежаваме, за Божието дело, за напредъка на Неговото царство, за работа в полза на другите и за тяхно благословение.

Например, когато Бог призовава Аврам, Той смята да го използва заедно с неговото семейство за благословение на всички семейства на земята. Бог казва на Авраам, който „се нарече Божий приятел“ ( Яков 2:23 ): „Ще те направя голям народ; ще те благословя и ще прославя името ти, и ще бъдеш за благословение. Ще благословя онези, които те благославят, а ще прокълна всеки, който те кълне; и в тебе ще се благославят всички земни племена“ ( Битие 12:2,3 ).

„   Така че тези, които имат вяра, се благославят заедно с вярващия Авраам” ( Галатяни 3:9 ). Пред нас е представено същото предизвикателство, каквото и пред него.

„Парите имат голяма стойност, защото чрез тях може да се извърши голямо добро. В ръцете на Божиите чеда те ще са храна за гладните, питие за жадните и дрехи за оголелите. Те ще са защита за онеправданите и помощно средство за болните. Но парите не струват нищо, ако не се използват за задоволяване на житейските нужди, за благословение на други и за напредъка на Христовото дело“ (Уайт, Е. Притчи Христови. С. 351 – англ. изд.).

`„ Защото, където е съкровището ти, там ще бъде и сърцето ти “ ( Матей 6:21 ). Какво ви подсказва сърцето ви – къде е вашето съкровище?`