---
title: Отговорности за членовете на Божието семейство
date: 04/01/2023
---

Всички ние се наслаждаваме на духовните и временните благословения и дарби, които Бог ни дава. Колко утешително е да знаем, че и ние сме „част от семейството“.

`Прочетете Второзаконие 6:5 и Матей 22:37 . Какво означава това и как го осъществяваме?`

Как да обичате Бога „с цялото си сърце, с цялата си душа и с всичкия си ум“ ( Матей 22:37 )? Интересно е, че Библията дава отговора и той изобщо не е онова, което повечето хора очакват!

`Прочетете Второзаконие 10:12,13 и 1 Йоан 5:3 . В библейски контекст, какъв е коректният отговор на обичните взаимоотношения с нашия Небесен Отец?`

Спазване на закона? Спазване на заповедите? За съжаление, за много християни идеята за спазване на закона (особено четвъртата заповед) е законничество и те твърдят, че сме призовани просто да обичаме Бога и да възлюбим ближния си като себе си. Бог обаче е категоричен: ние разкриваме любовта си към Него и към ближните си, като наистина изпълняваме Неговите заповеди.

„Защото това е любовта към Бога: да пазим Неговите заповеди” ( 1 Йоан 5:3 ). Свикнали сме да гледаме на този стих ето така: „Е, добре, обичаме Бога и следователно спазваме Неговите заповеди“. Това е чудесно. Но може би бихме могли да го прочетем и така: „Това е Божията любов“, тоест познаваме и преживяваме любовта на Бога, като спазваме Неговите заповеди.

В Матей 7:21-27 Исус казва, че онези, които слушат и изпълняват Божиите думи, приличат на мъдър строител, построил къщата си върху здрава канара. Тези, които чуват, но не се покоряват, приличат на глупав строител, строящ къщата си върху пясък – с катастрофални последици. И двамата чуват Словото; единият се покорява, другият – не. Резултатите бележат разликата между живота и смъртта.

`Помислете за връзката между любовта към Бога и спазването на Неговия закон. Защо любовта към Бога се изразява по този начин? Какво в спазването на заповедите наистина разкрива тази любов? (Съвет: помислете какво причинява неспазването на Неговия закон.)`