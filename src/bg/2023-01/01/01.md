---
title: Част от Божието семейство
date: 31/12/2022
---

### За изучаване през седмицата
Галатяни 3:26,29; Псалми 50:10-12; 1 Летописи 29:13,14; Филипяни 4:19; 1 Йоан 5:3; Матей 6:19-21.

> <p>Стих за запаметяване</p>
> „ Вижте каква любов ни е дал Отец, да се наречем Божии деца; а такива и сме ” (1 Йоан 3:1).

Забележителна особеност на връзката ни с Бога като християни е, че Той ни доверява да ръководим делата Му на земята. В самото начало на човешката история Бог изрично е възложил на Адам и Ева личната грижа за едно безупречно творение (Вж. Битие 2:7-9,15 ). От наименуването на животните до поддържането на градината и изпълването на земята с деца – Бог съвсем ясно показва, че тук ние трябва да работим от Негово име.

Той ни благославя и с блага, но ние сме тези, на които е поверил да ги ръководят, като например да събираме пари, да пишем чекове, да правим електронни преводи, да съставяме бюджети или да донасяме десятъците и приносите си в църквата в събота сутрин. Бог ни насърчава да изразходваме ресурсите, които Той ни е дал, за нашите собствени нужди, за нуждите на другите и за напредъка на Неговото дело. Колкото и невероятно да изглежда, ние сме тези, на които Господ е поверил отглеждането на Неговите деца, изграждането на Неговите сгради и образованието на следващите поколения.

В урока ни през тази седмица ще изследваме привилегиите и отговорностите да бъдем част от Божието семейство.