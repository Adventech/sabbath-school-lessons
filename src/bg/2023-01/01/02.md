---
title: Ние сме част от Божието семейство
date: 01/01/2023
---

`„ Затова прекланям коленете си пред Отца на нашия Господ Исус Христос, от Когото носи името си всеки род на небесата и на земята “ ( Ефесяни 3:14,15 ). Каква образност извиква в съзнанието ви този стих и каква надежда намираме в него?`

В началото на служенето Си Исус заявява: „А вие се молете така: Отче наш, Който си на небесата, да се свети Твоето име“ ( Матей 6:9 ). По-късно Той повтаря същата молитва насаме пред учениците Си ( Лука 11:2 ). Исус ни казва да наричаме Неговия Отец „Отче наш, Който си на небесата“. Когато се среща с Мария след възкресението Си, тя иска да Го прегърне. „Исус ѝ каза: Не се допирай до Мене, защото още не съм се възнесъл при Отца; но иди при братята Ми и им кажи: Възнасям се при Моя Отец и вашия Отец, при Моя Бог и вашия Бог“ ( Йоан 20:17 ).

Тъй като с Исус имаме един и същ Отец, следователно Той е наш Брат, а всички ние сме братя и сестри в Господа. Спасителят става член на земното семейство, така че ние да станем членове на небесното семейство. „Небесното семейство и земното семейство са съединени в едно“ (Уайт, Е. Копнежът на вековете. С. 832 – англ. изд.).

`Прочетете Изход 3:10; Изход 5:1 и Галатяни 3:26,29 . Какво ни казват тези стихове за начина, по който Бог се свързва с нас? Защо това е толкова насърчително?`

За разлика от еволюционния възглед, при който ние сме считани за обикновен продукт на студените, безлични природни закони, Писанието учи не само, че Бог съществува, но и че Той ни обича и се отнася към нас по особено любящ начин – а образността на семейството често се употребява в Библията, за да опише тази връзка. Независимо дали Исус нарича Израил „Моя народ“ или нас „синове на Бога“, или се отнася към Бога като към „Отче наш“, идеята си остава една и съща: Бог ни обича така, както би следвало да се обичат членовете на семейството. Каква добра новина в един свят, който по същността си се оказва доста враждебен!

`Представете си един свят, в който се отнасяхме към всички като към свое семейство. Как да се научим да се отнасяме по-добре към всички човешки същества като към наши братя и сестри?`