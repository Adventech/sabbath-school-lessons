---
title: Прокълнато нещо в стана
date: 27/02/2023
---

Това е може би едно от най-великите времена в историята на Израил. След 40 години скитане из пустинята те най-накрая влизат в Обетованата земя. Израилевите чеда прекосяват река Йордан посредством едно драматично чудо именно в етапа на пълноводието – по сухо. Това преминаване по сухо е толкова впечатляващо, че сърцата на езическите царе в Ханаан примират и в тях не остава дух да се бият ( Исус Навин 5:1 ).

Първото истинско предизвикателство при завладяването на Ханаан е ограденият и укрепен град Йерихон. Никой не знае какво да направи, за да победи жителите на Йерихон – дори и Исус Навин. В отговор на молитвата му Бог разкрива плана за унищожаването на града, който те ще трябва да следват. Но след това нещата вземат определено лош обрат.

`Прочетете Исус Навин, 7 глава . Какво се случва след величествената победа при Йерихон и каква вест трябва да усвоим от тази история за себе си?`

Веднъж изправен до стената, Ахан признава какво е сторил, като казва, че е „пожелал“ тези вещи. Еврейската дума, преведена там като „пожелая“, chmd , е употребена на някои места в Библията в много положителен смисъл. Същият корен присъства в Даниил 9:23 например, когато Гавриил казва на Даниил, че е мъж, „възлюбен“.

В случая обаче този chmd е лоша новина. Въпреки ясната заповед да не заграбват за себе си от превзетите градове ( Исус Навин 6:18,19 ), Ахан прави точно това, навличайки лоша слава на целия народ. Всъщност след поражението при Гай Исус Навин се страхува, че „като чуят ханаанците и всичките други жители на земята, ще ни обкръжат и ще заличат името ни от земята. Какво ще сториш за великото Си Име?” ( Исус Навин 7:9 ). С други думи, Господ иска да използва тези велики победи като част от посланието към околните народи за Неговата сила и Неговото действие сред собствения Му народ. Техните завоевания трябва да бъдат (по различен начин) свидетелство за народите за силата на Яхве. Разбира се, след фиаското в Гай, освен загубата на човешки живот, това свидетелство бива опорочено.

`Помислете колко лесно Ахан би могъл да оправдае действията си: Е, това е толкова малко в сравнение с цялата останала плячка. Никой няма да разбере и какво толкова ще стане? Освен това семейството ми има нужда от пари. Как да се предпазим от такъв тип опасно разсъждение?`