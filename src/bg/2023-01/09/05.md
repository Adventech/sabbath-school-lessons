---
title: Ананий и Сапфира
date: 01/03/2023
---

Едно вълнуващо време за членовете на църквата. След великото изливане на Светия Дух в деня на Петдесятница апостолите проповядват евангелието със сила и хиляди се присъединяват към църквата.

„И като се помолиха, потресе се мястото, където бяха събрани, и всички се изпълниха със Светия Дух и с дързост говореха Божието слово. А множеството на повярвалите имаше едно сърце и душа; и нито един от тях не казваше, че нещо от имота му е негово, но всичко им беше общо” ( Деяния 4:31,32 ).

Каква привилегия имат двама души, Ананий и Сапфира, да бъдат част от ранната църква, да я видят как расте и да са свидетели на проявлението на Светия Дух по толкова забележителен начин. „А и никой от тях не беше в лишение, защото всички, които бяха стопани на ниви или на къщи, ги продаваха и донасяха стойността на продаденото, и я слагаха пред краката на апостолите; и на всеки се раздаваше, според колкото имаше нужда“ ( Деяния 4:34,35 ).

Именно в тази обстановка Ананий и Сапфира, очевидно впечатлени от случващото се и желаещи да бъдат част от него, решават да продадат малко имущество и да внесат приходите за църквата. Дотук добре.

`Прочетете Деяния 5:1-11 . Кое според вас е по-лошо – да задържат част от парите, или да излъжат за тях? Защо наказанието им е толкова сурово?`

Отначало изглежда, че са искрени в желанието си да дадат за делото. Но „след това Ананий и Сапфира оскърбиха Светия Дух, като се поддадоха на своята алчност. Започнаха да съжаляват за обещанието си и скоро загубиха нежното влияние на благословението, стоплило сърцата им с желанието да дадат своя принос в полза на Христовото дело” (Уайт, Е. Деяния на апостолите. С. 72 – англ. изд.). С други думи, въпреки че започват с най-добри мотиви, тяхната алчност ги подтиква да се изправят и да се преструват, че са това, което всъщност не са.

`„ И голям страх обзе цялата църква и всички, които чуха това “ ( Деяния 5:11 ). След случилото се хората сигурно са били по-внимателни при връщането на десятъка си. Но този тъжен разказ не е включен в Библията като предупреждение за верността в десятъка. Вместо това, какво ни учи за пътя, по който води алчността?`