---
title: Сърцето на Юда
date: 28/02/2023
---

Една от най-трагичните истории в Библията е тази за Юда Искариотски. Този човек е имал привилегията, която са имали само 11 други хора в цялата история на света: да е с Исус през цялото време и да учи вечните истини непосредствено от самия Учител. Колко тъжно е, че много хора, които никога не са имали дори сходни възможности с тези, с които е разполагал Юда, ще бъдат спасени, докато Юда, знаем, сега е обречен на вечна гибел.

Какво се е случило? Отговорът може да се открие в една дума: алчност, желанията на сърцето му.

`Прочетете Йоан 12:1-8 . Какво прави Мария, което привлича толкова много внимание по време на празника? Как реагира Юда? Защо? Какъв е отговорът на Исус?`

Нежният упрек на Спасителя към алчната забележка на Юда го кара да напусне празника и да отиде направо в двореца на първосвещеника, където са събрани враговете на Исус. Той предлага да предаде Исус в ръцете им за сума, много по-малка от подаръка на Мария (Вж. Матей 26:14-16 ).

Какво се случва с Юда? След като е имал толкова много прекрасни възможности, толкова много редки привилегии, защо върши нещо така зло? Според Елън Уайт Юда „обикна великия Учител и желаеше да бъде с Него. Почувства силно желание да промени характера и живота си. И се надяваше да постигне това, като се свърже с Исус. Спасителят не го отблъсна. Той му даде място между дванадесетте. Повери му работата на евангелизатор. Надари го със силата да лекува болни и да изгонва бесове. Но Юда никога не стигна дотам, че да се предаде напълно на Христос” (Копнежът на вековете. С. 716 – англ. изд.).

В крайна сметка всички ние имаме недостатъци на характера, които, ако предадем сърцето си, могат да бъдат преобразени чрез Божията сила, действаща в нас. Но Юда не се предава напълно на Христос и грехът на алчността, който е можел да преодолее със силата на Христос, вместо това го побеждава и води до пагубни резултати.

Кой ли от нас не се бори с пожелаването на едно или друго нещо? В този случай онова, което Юда жадува, са пари и алчност – един проблем на сърцето, довел го до кражба ( Йоан 12:6 ). А това в крайна сметка го кара да предаде Исус.

Какъв тъжен урок за всички нас относно опасността, до която може да доведе алчността. Струващото ни се като нещо малко, просто едно желание на сърцето, може да доведе до катастрофа и до вечна загуба.