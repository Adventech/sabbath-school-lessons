---
title: Разширено изучаване
date: 03/03/2023
---

При победата над Йерихон Ахан не е единственият, отнесъл сребро и злато в стана на Израил. Исус Навин е казал на мъжете да донесат среброто, златото, медните съдове и желязото в съкровищницата на Божия дом ( Исус Навин 6:19,24 ). Всичко останало е трябвало да бъде изгорено. Но Ахан е единственият, запазил нещо за себе си. „Сред хилядите израилтяни имаше само един човек, който в този тържествен час на съд дръзна да престъпи Божията заповед. Алчността на Ахан бе събудена от вида на една скъпа сенаарска дреха. Дори и пред лицето на смъртта той я нарече „хубава вавилонска дреха”. Един грях бе довел до извършване на друг и той присвои златото и среброто, посветени на Господнето съкровище – ограби Бога от първите плодове на Ханаанската земя” (Уайт, Е. Патриарси и пророци. С. 496 – англ. изд.).

В списъка на Павел за знаменията на последното време първите две неща включват отношение към парите и притежанията. „А това да знаеш, че в последните дни ще настанат усилни времена. Защото човеците ще бъдат себелюбиви, сребролюбиви, надменни, горделиви, хулители, непокорни на родителите, неблагодарни, нечестиви (…)” ( 2 Тимотей 3:1,2 ). Егоизмът и любовта към парите са забележителни описания на човечеството в последните дни – нашето време.

**Въпроси за разискване**

`Прочетете 1 Тимотей 6:6-10: „ А благочестието с удовлетворение е голяма печалба; защото не сме внесли нищо в света, нито можем да изнесем нещо. Като имаме прехрана и облекло, нека с това бъдем доволни. А които ламтят за обогатяване, падат в изкушение, в примка и в много глупави и вредни страсти, които потопяват човеците в разорение и погибел. Защото сребролюбието е корен на всякакви злини, към което като се стремяха някои, те се отстраниха от вярата и пронизаха себе си с много скърби ”. В съботноучилищната си група обсъдете примери за онези, които поради любовта към парите „пронизаха себе си [и другите] с много скърби“. Има много примери, нали? Как бихме могли да намерим правилния баланс, като знаем, че се нуждаем от пари, за да се справим, но да не попадаме в капана, за който предупреждава тук Павел?`

`Кои са другите неща, освен парите, които бихме могли да пожелаем?`

`Каква е разликата между основателното желание за нещо и пожеланието? Кога основателното желание за нещо може да се превърне в пожелание?`

Тази събота, 04.03.2023 г., ще се молим за църкви  „Стамболийски“ и „Стамболийски Полатово“.