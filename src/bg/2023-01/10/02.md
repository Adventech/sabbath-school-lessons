---
title: Богатият глупак
date: 05/03/2023
---

`Прочетете Лука 12:16-21 . Каква е актуалната вест за нас тук? Какъв силен укор отправя Господ към глупавия човек и какво следва да ни говори това за отношението ни към личните притежания?`

Въпреки че вестта е много по-обширна, може да се каже, че това е история, разказана от Исус по темата какво не бива да се прави при пенсиониране . Съответно, ако човек смята да напусне работа, за да похарчи натрупаните активи за себе си, той трябва да е наясно с въпроса и да вземе споменатата история присърце. Проблемът не е в това да работиш усърдно или да придобиеш богатство, особено когато човек остарява и може би дори забогатява. Проблемът е с отношението към придобитото. Думите на човека: „успокой се, яж, пий и се весели” ( Лука 12:19 ) – изразяват истинския проблем тук.

„Целите на този човек не бяха по-възвишени от онези на погиващите животни. Той живееше така, сякаш няма Бог, нито небе, ни бъдещ живот; сякаш всичко, което притежаваше, принадлежеше единствено на него, като че ли не дължеше нищо нито на Бога, нито на човек“ (Уайт, Е. Притчи Христови. С. 257, 258 – англ. изд.).

Ако през този етап от живота си мислим единствено за себе си и пренебрегваме нуждите на другите и Божието дело, следваме примера на богатия глупак. В притчата на Исус не ни е посочено, че богаташът е бил мързелив или нечестен. Проблемът му се състои в начина на изразходване на повереното му от Бога. Тъй като не знаем деня, в който ще умрем, винаги трябва да сме готови за смъртта, като живеем, за да изпълняваме Божията воля, вместо да следваме егоизма си.

Общата картина, посочена в Библията, е, че човек работи и остава продуктивен, докато има сили за това. Всъщност е интересно да се отбележи, че авторите на великите пророчески книги на „Даниил“ и „Откровение“ според мнозина са били над 80-годишни, когато са завършили работата си. И това се е случило във време, когато средната продължителност на живота е била около 50 години. Елън Уайт публикува някои от най-известните си и най-обичани книги, като „ Копнежът на вековете“ , на над 70-годишна възраст. В такъв случай, докато сме здрави, възрастта не бива да ни спира да бъдем продуктивни и доколкото е възможно, да вършим нещо добро.

Исус съветва онези, които чакат Второто Му пришествие, не само да бдят, но и да продължат да работят ( Матей 24:44-46 ).

`Без значение от възрастта и от натрупаните спестявания, как да избегнем влизането в капана, в който е попаднал богатият човек? Запитайте се: „За какво всъщност живея?“.`