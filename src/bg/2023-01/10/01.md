---
title: Да върнем обратно
date: 04/03/2023
---

### За изучаване през седмицата
Лука 12:16-21; Еклесиаст 2:18-22; Притчи 27:23-27; 2 Коринтяни 4:18; Еклесиаст 5:10; Колосяни 1:15-17.

> <p>Стих за запаметяване</p>
> „ И чух глас от небето, който казваше: Напиши: Блажени отсега нататък мъртвите, които умират в Господа. Да! – казва Духът. – За да си починат от трудовете си; защото делата им следват след тях ” (Откровение 14:13).

С приближаването към края на нашите трудоспособни години финансовият ни фокус се насочва към съхраняване на натрупаните активи в очакване на края на живота. Преходът от работа към пенсиониране може да бъде особено травмиращо преживяване. По отношение на личните ни финанси, кой е най-добрият начин да продължим?

Когато хората остареят, те почти естествено започват да се безпокоят за бъдещето. Най-честите страхове са: да не умреш твърде рано (преди да се погрижиш за семейството си); да не би да живееш твърде дълго (да надживееш своите активи или спестявания); катастрофално заболяване (всичките ми ресурси могат да бъдат изразходвани наведнъж); и умствено и/или физическо увреждане (кой ще се грижи за мен?).

Когато коментира тези опасения, Елън Уайт пише: „Всички тези страхове произлизат от Сатана (...) Ако заемеха положението, което Бог им е определил, последните им дни можеха да бъдат най-хубавите и най-щастливите в целия им живот (...) Те трябва да отхвърлят безпокойствата и товарите и да прекарват времето си възможно най-спокойно, за да узреят за небето“ ( Свидетелства към църквата . Т. 1, с. 424 – англ.изд.).

Тази седмица ще прегледаме Божиите съвети относно последните ни години. Кои са нещата, които трябва да правим, какво да избягваме да правим и какви принципи трябва да следваме?