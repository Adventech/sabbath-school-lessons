---
title: Разширено изучаване
date: 10/03/2023
---

Елън Уайт пише две глави върху значението на темата за разпределението на нашите активи. Вж. „До (възрастните и) богати родители” в Свидетелства към Църквата , том 3 и „Завещания и наследства” в Свидетелства към Църквата , том 4. Има и част в Съвети към домоуправителите , която говори за планиране на недвижимото имущество. Елън Уайт пише: „Ако бяха истински християни, биха вършили това, което отлагат до смъртта си, докато са все още здрави и силни. Биха посветили себе си и имота си на Бога и като Негови домакини биха изпълнявали с удоволствие дълга си. Като лични разпоредители на завещанието си биха могли сами да изпълнят Божиите изисквания, вместо да прехвърлят тази отговорност върху други” (Свидетелства към църквата. Т. 4, с. 480 – англ. изд.).

Какво има предвид тя под „лични разпоредители”? При типичното завещание онзи, който прави завещанието, определя изпълнител, разпределящ активите след смъртта му в хармония с неговите желания, както са изразени в завещанието. Превръщайки се в личен разпоредител, вие просто разпределяте активите си, докато сте живи. По този начин ще изпитате удовлетворението да видите резултатите и да знаете, че правилно се разпореждате с поверените ви от Бога таланти.

За християните Второто пришествие е „блажената надежда”. Всички ние сме си представяли колко благоговейно ще е да видим Исус, идващ в небесните облаци. Нетърпеливи сме да чуем думите: „Хубаво, добри и верни слуго!”. Но ако бъдем положени за почивка преди завръщането на Исус? Ако сме следвали Неговата разкрита воля, можем да получим удовлетворението да видим напредъка на делото поради нашите усилия, знаейки, че благодарение на нашия план за имуществото ни делото ще продължи и след смъртта ни.

**Въпроси за разискване**

`Въпреки че сега можем да си събираме съкровища в небето, защо това не е същото като да се опитваме да спечелим или дори „да купим” своя път към спасението?`

`Въпреки че трябва да сме щедри в даването на онова, с което разполагаме сега, трябва и да бъдем мъдри. Колко често сме чували хора, особено определящи дати за Пришествието, да отправят апели за пари, защото ще се случи еди-какво си събитие на еди-коя си дата и тъй като тогава парите ни ще станат безполезни, по-добре още сега да ги изпратим на това служение? Как можем да се научим да правим разлика между това мошеничество и основателните начини, по които да използваме парите си даже сега за Божията кауза?`

Тази събота, 11.03.2023 г., ще се молим за църкви  „Стара Загора“ с групите в гр. Раднево, с. Боздуганово, с. Калитиново и с. Ковачево и „Стражица“ с групата в с. Камен.