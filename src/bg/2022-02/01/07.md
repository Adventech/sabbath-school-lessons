---
title: Разширено изучаване
date: 01/04/2022
---

Прочетете главата „Науката и Библията“ от книгата на Елън Уайт „Възпитание“ и главата „Сътворението“ от кн. „История на изкуплението“.

„Тъй като книгата на природата и книгата на откровението носят отпечатъка на същия гениален Ум, те не могат да си противоречат. С различни методи и на различни езици те свидетелстват за същите велики истини. Науката постоянно открива нови чудеса, но нищо от проучванията, ако се разбира правилно, не противоречи на божественото откровение. Книгата на природата и писаното Слово хвърлят светлина едно върху друго. Те ни запознават с Бога, като ни предават по малко от законите, чрез които действа Той.

Обаче неправилните изводи за факти, наблюдавани в природата, са довели до предполагаем конфликт между науката и откровението. И в усилието си да възстановят хармонията, са били възприемани тълкувания на Писанието, които подкопават и унищожават силата на Божието Слово. Смята се, че геологията противоречи на буквалното тълкувание на доклада на Мойсей за Сътворението. Твърди се, че милиони години са били необходими за еволюцията на земята от хаоса. И за да се нагоди Библията към това предполагаемо откровение на науката, дните от Сътворението се приемат за огромни, неопределени периоди, обхващащи хиляди или дори милиони години.

Подобно заключение е напълно необосновано. Библейският разказ е в хармония със самия себе си и с учебника на природата“ (Уайт, Е. Възпитание. София: Нов живот, 1996, с. 113,114).

**Въпроси за разискване**

`Защо качеството на нашата вяра ще се влоши, ако повярваме, че историите от началото са били легенди, „митове“, по същество замислени да ни дадат духовни уроци, но без историческа правдоподобност? Кое в библейския текст ни подсказва, че авторът е знаел, че те са толкова „исторически“, колкото и останалите истории от книгата „Битие“? Какво е свидетелството на Исус за историческата достоверност на тези истории?`

`Какво ни учи историята от „Битие“ за значението на настойничеството над земята? Как можем да бъдем добри настойници над нашата планета, докато същевременно избягваме опасността да се покланяме на самото творение, вместо на Твореца – едно съвсем реално изкушение (Римляни 1:25)?`

`Въпреки опустошенията на греха през дългите хилядолетия, как първоначалното чудо, красота и великолепие на „твърде доброто“ творение все още се разкриват пред нас, като ни говорят за мощното въздействие на Божията доброта и сила?`

Тази събота, 02.04.2022 г., ще се молим за църкви „Стара Загора”с проекта „ВИВО”, групите в региона и „Стражица”.