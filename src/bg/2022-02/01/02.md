---
title: Богът на Сътворението
date: 27/03/2022
---

`Прочетете Псалми 100:1-3. Какъв е човешкият отговор на Бога за Сътворението и защо?`

Още от Битие, 1 глава встъпителната вест на разказа за Сътворението е „Бог“. Вече чуваме това в превода: „В начало Бог“ ( Битие 1:1 ). В първия ред ( Битие 1:1 ) думата „Бог“ е поставена в средата на стиха и е подчертана чрез най-силното ударение в традиционното богослужебно песнопение, за да се подчертае колко важен е Той. Следователно стихът за Сътворението започва с акцент върху Бога, Автора на Сътворението.

Всъщност книгата „Битие“ започва с две различни свидетелства за Бога. Първият доклад ( Битие 1:1-2:4 ) Го представя като безкрайно далечен за човеците, трансцедентен Бог, Elohim, чието име говори за Неговото върховенство. Това име обозначава превъзходство и сила, а употребата на множествено число предава възгледа за величие и трансцедентност.

Вторият разказ за Сътворението ( Битие 2:4-25 ) представя Бога като близък и личен, иманентният Бог YHWH , чието име според мнозина обозначава близост и взаимоотношение. Следователно пасажът за Сътворението е косвен призив за поклонение пред Бога: първо, да осъзнаваме Неговото безкрайно величие и сила, а същевременно да признаваме зависимостта си от Него, понеже Той ни е създал и „ние сме Негови“ ( Псалми 100:3 ). Ето защо много от псалмите често свързват поклонението със Сътворението ( Псалми 95:1-6; 139:13,14 [ сравнете с Откровение 14:7] ).

Подобен двупластов възглед за Бога, Който е едновременно величествен и могъщ, но и близък, любящ и търсещ взаимоотношения с нас, съдържа важна поука за това как трябва да подхождаме към Него в поклонението си. Страхопочитанието и благоговението вървят ръка за ръка с радостта и увереността в Божията близост, прошка и любов ( Псалми 2:11 ). Дори последователността на двете свидетелства за Бога е изпълнена със смисъл: опитността на Божията близост и интимността на присъствието Му идва след преживяването на Божията отдалеченост. Едва когато осъзнаем, че Бог е велик, ще можем да оценим Неговата благодат и ще сме в състояние с трепет да се наслаждаваме на Неговото чудно и любящо присъствие в нашия живот.

`Помислете за необятната сила на Бога, Който поддържа Космоса, и въпреки това може да бъде толкова близо до всекиго от нас. Защо тази удивителна истина буди толкова голямо възхищение?`