---
title: Дългът на човечеството
date: 31/03/2022
---

Веднага щом Бог създава първо мъжа, Той му предлага три подаръка: Едемската градина ( Битие 2:8 ), храна ( Битие 2:16 ) и жената ( Битие 2:22 ).

`Прочетете Битие 2:15-17 . Какъв е дългът на човека към творението и към Бога? Как тези две задължения са свързани помежду си?`

Първият дълг на човека засяга природната среда, в която го е поставил Бог: „да я обработва и да я пази“ ( Битие 2:15 ). Глаголът ‘avad, „обработва“, се отнася за работа. Не е достатъчно да получим дарба. Трябва да работим върху нея и да я направим плодоносна – урок, който Исус ще повтори в притчата Си за талантите ( Матей 25:14-30) . Глаголът shamar, „пази“, внушава отговорност да съхраним това, което сме получили.

Вторият дълг засяга храната. Трябва да помним, че Бог е Този, Който я дава на хората ( Битие 1:29 ). Господ също казва на човека, че може „свободно да ядеш“ ( Битие 2:16 ). Човеците не са създали дърветата, нито храната върху тях. Те са подарък, безплатен дар.

Но и тук има заповед: хората трябва да приемат и да се наслаждават на Божия подарък „от всяко дърво“. Като част от тази благодат обаче Бог добавя и ограничение. Не бива да ядат от едно конкретно дърво. Насладата без ограничения ще доведе до смърт. Този принцип е даден още в Едемската градина, а в много отношения е валиден и днес.

Третият дълг на човека засяга жената, Божия трети дар: „ще остави човек баща си и майка си и ще се привърже към жена си“ ( Битие 2:24 ). Това необикновено изявление е вълнуващ израз, който подчертава отговорността на хората към брачния завет и целта да бъдат „една плът“, тоест един човек ( Матей 19:7-9 ).

Причината, че мъжът (а не жената) трябва да остави родителите си, се дължи на общата библейска употреба на мъжки род. Затова вероятно заповедта е валидна и за жената. Какъвто и да е случаят, брачната връзка, макар и дар от Бога, налага отговорност, щом веднъж е получен дарът – отговорност, която носят в еднаква степен мъжът и жената и трябва да изпълняват предано.

`Помислете за всичко, което ви е дадено от Бога. Какви са отговорностите ви към това, което ви е било поверено?`