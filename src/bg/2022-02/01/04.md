---
title: Съботата
date: 29/03/2022
---

`Прочетете Битие 2:2,3 и Изход 20:8-11 . Защо седмият ден, събота, е свързан със Сътворението? Как тази връзка влияе върху начина, по който спазваме съботата?`

Именно понеже „Бог завърши“ делата си по Сътворението, Той е учредил съботата. Следователно седмият ден, събота, е израз на вярата ни, че Бог е завършил тогава делото Си и е установил, че е „твърде добро“. Да спазваме съботата означава заедно с Бога да признаем стойността и красотата на Неговото творение.

Можем да си почиваме от нашите дела точно както Бог Си е починал от Своите. Освещаването на съботата означава да кажем да на Божието „твърде добро“ творение, което включва физическите ни тела. Обратно на някои древни (и съвременни) вярвания, нищо в Писанието, в Стария или в Новия Завет, не принизява телата ни като лоши. Това е езическа, а не библейска представа. Всъщност пазителите на съботата са благодарни за Божието творение – което включва плътта – и затова могат да се наслаждават на творението и да се грижат за него.

Съботата, която отбелязва първия „край“ на човешката история, е и белег на надежда за страдащото човечество и за стенанията на земята. Интересно е, че фразата „завърши делата“ се споменава отново в края на построяването на светилището ( Изход 40:33 ) и в края на построяването на Соломоновия храм ( 3 Царе 7:40,51 ) – и двете места, където се преподава урокът за евангелието и спасението.

След грехопадението съботата, в края на седмицата, сочи към чудото на спасението, което ще се осъществи единствено чрез чудото на новото творение ( Исая 65:17; Откровение 21:1 ). Съботата е белег в края на нашата земна седмица, че страданията и изпитанията на този свят също ще приключат.

Затова Исус избира съботата като най-подходящ ден да лекува болните ( Лука 13:13-16 ). Противно на различните традиции, в които са се оплели водачите, чрез изцеляванията в събота Исус насочва хората, а и нас, към времето, когато на всяка болка, страдание, смърт ще бъде сложен край, тоест последния етап от спасителния процес. Ето защо всяка една събота ни насочва към надеждата за изкупление.

`Как чрез съботната почивка преживяваме почивката и спасението, които имаме в Исус сега и които ще бъдат напълно осъществени чрез сътворяването на ново небе и нова земя?`