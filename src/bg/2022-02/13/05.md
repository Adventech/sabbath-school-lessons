---
title: Яков благославя своите синове
date: 22/06/2022
---

`Прочетете Битие 49:1-28 . Какво е духовното значение на благословението, което Яков дава на синовете си?`

Отвъд пророчествата за непосредствената история на израилевите племена, Яков вижда Месия и най-голямата надежда за спасение. Това проличава още от първите му думи: „в следващите дни“ ( Битие 49:1 ), специален израз, който се отнася за идването на Месианския цар ( Исая 2:2; Даниил 10:14 ).

След това текстът разказва за бъдещето на всеки един от тези мъже. Това не са предопределени съдби, все едно Бог иска всеки един от тях да премине през посочените обстоятелства. Всъщност е израз на онова, което ще им донесат техните характери и характерите на децата им. Например фактът, че Бог знае, че някой ще убие невинен човек, е напълно различно нещо от това Бог да пожелае убиецът да го направи.

`Прочетете Битие 49:8-12 . Какво пророчество ни е дадено тук и защо то е важно?`

Отвъд свободната воля на човека Бог знае бъдещето и е подредил нещата така, че Месия да дойде чрез Юдовото племе. Юда ( Битие 49:8-12 ), който е представен чрез лъва ( Битие 49:9 ), ни напомня за царско потекло и слава. От Юда ще произлезе цар Давид, но също и Сило, Онзи, който ще донесе shalom , „мир“ ( Исая 9:6,7 ). „На него ще се покоряват племената“ ( Битие 49:10 ).

Както пише Елън Уайт: „Лъвът, царят на животните, е подходящ символ за това племе, от което произлизат Давид и Давидовият син Сило, истинският „лъв от Юдиното племе“, пред Когото накрая ще се преклонят всички власти и всички народи ще му отдадат почит“ (Уайт, Е. Патриарси и пророци. София: Нов живот, 2019, с. 153).

`Защо трябва да отдаваме почит на Исус сега, още преди всички народи да го направят?`