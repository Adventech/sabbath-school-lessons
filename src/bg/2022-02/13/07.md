---
title: Разширено изучаване
date: 24/06/2022
---

Прочетете главата „Йосиф и неговите братя“ от книгата на Елън Уайт „Патриарси и пророци“.

„Животът на Йосиф илюстрира живота на Христос. Завистта подтикна братята на Йосиф да го продадат като роб, като се надяваха да му попречат да стане по-велик от тях. Когато бе отведен в Египет, те се надяваха, че повече няма да бъдат смущавани от неговите сънища, че са отстранили всяка възможност за тяхното изпълнение. Но поведението им бе направлявано от Бога, за да се изпълни точно това, което възнамеряваха да възпрепятстват. По същия начин еврейските свещеници и старейшини завидяха на Христос от страх, че Той ще отвлече от тях вниманието на народа. Предадоха Го на смърт, за да не допуснат да стане цар, но така подействаха ,че пак се постигна същият резултат.

Чрез робството си в Египет Йосиф стана спасител на бащиното си семейство, но този факт не смекчи вината на братята му. Така и разпъването на Христос от неприятелите Му Го направи Изкупител на човечеството, Спасител на падналия човешки род и Управител на целия свят. Но престъплението на Неговите убийци не бе по-малко отвратително поради това, че ръката на Божието провидение насочи събитията за Негова слава и за доброто на човека.

Както Йосиф бе продаден на езичниците от собствените си братя, така и Христос бе продаден от един Свой ученик на най-върлите Си неприятели. Йосиф бе фалшиво обвинен и хвърлен в затвора поради своята моралност. Също и Христос бе презрян и отхвърлен поради праведността Си. Себеотрицателният Му живот бе изобличение за греха и макар да не бе виновен за никакво престъпление, Той бе осъден според фалшиво свидетелство. Търпението на Йосиф, кротостта му пред несправедливостта и потисничеството, готовността му да прощава и благородната му добродетелност към неговите безчовечни братя представят безмълвната издръжливост на Спасителя пред злобата и ругатните на порочните човеци, както и Неговото опрощение не само на собствените Му убийци, но и на всички, дошли при Него да признаят греховете си и да потърсят това опрощение“ (Уайт, Е. Патриарси и пророци. София: Нов живот, 2019, с. 155).

**Въпроси за разискване**

`След смъртта на Яков братята на Йосиф се страхуват, че сега той ще им отмъсти. Какво ни учи това за вината, която все още таят? Какво ни учи реакцията на Йосиф за прошката за виновните?`

`Какви други паралели намирате между живота на Йосиф и живота на Исус?`

`Разсъждавайте върху факта, че макар Бог да познава бъдещето много добре, ние все пак сме свободни в решенията, които вземаме. Как съгласуваме тези два възгледа?`

Тази събота, 25.06.2022 г., ще се молим за църкви „Ботевград” и „Буковлък”.