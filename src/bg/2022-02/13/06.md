---
title: Надеждата за Обетованата земя
date: 23/06/2022
---

`Прочетете Битие 49:29-50:21 . Какви велики мисли за надеждата откриваме в заключението на книгата „Битие“?`

Заключението на „Битие“ е оформено от три събития, изпълнени с надежда.

Първото е надеждата, че Израил ще се завърне в Обетованата земя. Мойсей, авторът на „Битие“, описва смъртта и погребенията на Яков и на Йосиф като събития, които сочат към тази земя. Веднага след благословението и пророчеството за „дванадесетте Израилеви племена“ ( Битие 49:28 ) Яков се замисля за своята смърт и нарежда на синовете си да го погребат в Ханаан, в пещерата Махпелах, където е погребана Сара ( Битие 49:29-31 ). Разказът, описващ погребалното шествие към Ханаан, става предшественик на Изхода от Египет няколко века по-късно.

Второто събитие е надеждата, че Бог ще обърне злото в добро. След смъртта и погребението на Яков братята на Йосиф започват да се безпокоят за своето бъдеще. Те се страхуват, че Йосиф сега ще си отмъсти. Отиват и падат пред него, готови да му станат слуги ( Битие 50:18 ). Този сюжет ни напомня за пророческите сънища на Йосиф. Той ги успокоява и им казва: „Не бойте се“ ( Битие 50:19 ) – фраза, която се отнася за бъдещето ( Битие 15:1 ), защото въпреки че са намислили „зло“ против него, Бог е промислил „добро“ (Битие 50:20) и обръща хода на събитията към спасението ( Битие 50:19-21 ; ср. с Битие 45:5,7-9 ). Всъщност, въпреки всички човешки грешки, Божието провидение взима надмощие.

Третото е надеждата, че Бог ще спаси падналото човечество. Историята за смъртта на Йосиф в този последен стих на „Битие“ може да бъде приложена не само към това събитие. Интересно е, че Йосиф не заповядва да го погребат. Вместо това посочва времето, когато „Бог ще ви посети, то вие да изнесете костите ми оттук“ ( Битие 50:25 ), което те правят, подчинявайки се на тези думи (вж. Изход 13:19 ). Най-вече надеждата за Обетованата земя, Ханаан, е символ, предшественик, на най-великата надежда за спасението, за възстановяването, за новия Йерусалим и новото небе и земя – най-великата надежда на всекиго от нас, надежда, която е сигурна заради смъртта на Сило.

`Прочетете Откровение 21:1-4 . Как тези стихове представят най-великата надежда, която всички ние имаме? Без това обещание каква надежда бихме имали, освен единствено смъртта, слагаща точка на всички наши проблеми?`