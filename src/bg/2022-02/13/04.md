---
title: Яков благославя синовете на Йосиф
date: 21/06/2022
---

Когато наближава времето Яков да умре, той си спомня завръщането във Ветил по-рано ( Битие 35:1-15 ), когато е получил от Бога подновеното обещание за „вечно притежание“ ( Битие 48:4 ), дадено на Авраам ( Битие 17:8 ). Надеждата за Обетованата земя следователно е утешителна мисъл, която подхранва неговата вяра, щом усеща приближаването на смъртта. Тогава Яков се обръща към двамата синове на Йосиф, които са родени в Египет, и ги благославя, и то в контекста на бъдещото обещание за неговото потомство.

`Прочетете Битие, 48 глава . Защо там Яков благославя двамата синове на Йосиф, но не и останалите си внуци?`

Двамата синове на Йосиф, Манасия и Ефрем, са единствените внуци на Яков, които той благославя. По този начин те биват издигнати от статут на внуци до положението на синове ( Битие 48:5 ). Макар че благословението на Яков загатва за превъзходство на втория (Ефрем) над първия (Манасия), то най-вече се отнася за Йосиф ( Битие 48:15 ).

Тук виждаме едно лично свидетелство за Божията вярност към тях в миналото и Неговото обещание за бъдещето. Яков се позовава на Бога на Авраам и Исаак ( Битие 48:15 ), Който им е осигурил храна и закрила. Това е същият Бог, Който „ме избавя от всяко зло“ ( Битие 48:16 ). Яков също така се сеща за „Бога на Ветил“ ( Битие 31:13 ), с Когото се е борил ( Битие 32:29 ) и Който е променил името му от Яков на „Израил“ ( Битие 32:26-29 ).

Позовавайки се на всички тези опитности, където Бог е преобърнал злото в добро, Яков изразява своята надежда, че Той не само ще се погрижи за живота на неговите внуци сега, както е сторил за самия него и за Йосиф, но мисли и за бъдещето, когато неговите наследници ще се върнат в Ханаан. Тази надежда става съвсем ясна със споменаването на Сихем ( Битие 48:22 ) – не просто парче земя, която той придобива ( Битие 33:19 ), а мястото, където ще бъдат погребани костите на Йосиф ( Исус Навин 24:32 ) и земята ще бъде разпределена между племената на Израил ( Исус Навин 24:1 ). Дори сред всичко, което се е случило, Яков помни Божието обещание, че чрез неговото семейство „ще се благославят всички земни племена“ ( Битие 12:3 ).

`Прочетете Деяния 3:25,26 . Как според Петър е изпълнено обещанието от Битие 12:13 ? Как и ние самите сме получили това благословение?`