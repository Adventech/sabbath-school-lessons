---
title: Яков отива при Йосиф
date: 19/06/2022
---

`Прочетете Битие, 46 глава . Какво е значението на тръгването на Яков от Ханаан?`

Когато Яков напуска своя дом в Ханаан, той е изпълнен с надежда. Уверението, че вече няма да изпитва глад, и добрата новина, че Йосиф е жив, сигурно са му дали стимула, от който се е нуждаел, за да напусне Обетованата земя.

Тръгването на Яков повтаря опитността на Авраам, макар че той върви към земята. Яков чува същото обещание, което Авраам е чул от Бога, а именно, че ще го направи „велик народ“ ( Битие 46:3 ; ср. с Битие 12:2 ). Божият призив тук също напомня завета Му с Авраам; и в двата случая Бог употребява едни и същи насърчителни думи: „не бой се“ ( Битие 46:3 ; ср. с Битие 15:1 ), които носят обещанието за велико бъдеще.

Подробното изброяване на децата на Израил, които отиват в Египет, включително на дъщерите му ( Битие 46:7 ), ни връща към Божието обещание за плодовитост на Авраам, даже докато е бил още бездетен. Числото „седемдесет“ (включващо Яков, Йосиф и двамата му синове) изразява идеята за пълнота. „Целият“ Израил отива в Египет. Също така е важно, че числото 70 отговаря на броя народи (Битие, 10 гл.), с което се загатва, че съдбата на всички народи също зависи от пътуването на Яков.

Тази истина ще става все по-ясна, само че много години по-късно, след Кръста и по-пълното откровение на спасителния план, който, разбира се, е за цялото човечество, навсякъде, а не само за потомците на Авраам.

С други думи, колкото и да са интересни историите, свързани с това семейство, с потомството на Авраам, и каквито и духовни уроци да можем да си извлечем от тях – тези разкази се намират в Божието Слово, защото са част от историята на спасението, те са част от Божия план да донесе изкупление на колкото се може повече хора на тази паднала в грях планета.

`„Понеже няма разлика между юдеин и грък, защото същият Господ е Господ на всички, богат към всички, които Го призовават. Защото „всеки, който призове Господнето име, ще се спаси“ ( Римляни 10:12,13 ). Какво ни казва тук Павел за универсалността на евангелието? Още по-важно е какво ни говорят тези думи за онова, което ние като църква трябва да правим за разпространение на благовестието?`