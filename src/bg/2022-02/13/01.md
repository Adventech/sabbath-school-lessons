---
title: Израил в Египет
date: 18/06/2022
---

### За изучаване през седмицата
Битие, 46 гл., Римляни 10:12,13; Битие, 47 и 48 гл.; Деяния 3:25,26; Битие, 49 гл.; Филипяни 2:10; Битие 49:29-50:21.

> <p>Текст за запаметяване</p>
> „И така, Израил се засели в Египетската земя, в Гесенската страна, където придобиваха имения, наплодяваха се и много се размножаваха“ (Битие 47:27).

„Битие“ обхваща последните години на Яков и Йосиф едновременно. Виждаме как Яков (Израил) напуска Ханаан (Битие, 46 гл.), за да се пресели в Египет (Битие, 47 гл.) и да умре там ( Битие 49:29-50:21 ). И въпреки това, дори в египетска атмосфера, перспективата за Обетованата земя все още е на хоризонта ( Битие 50:22-26 ).

Веднага щом Яков пристига в Египет, той благославя фараона ( Битие 47:7-10 ), като така изпълнява (разбира се, частично) обещанието, дадено на Авраам, да бъде благословение за народите ( Битие 12:3 ). По-късно, на смъртния си одър, Яков дава благословение на синовете на Йосиф ( Битие, 48 гл. ). Същото прави и за своите синове ( Битие 49:1-28 ) и изказва забележителни предсказания за тях в контекста на бъдещите дванадесет израилеви племена ( Битие 49:1-27 ).

Обаче фактът, че Израил живее в изгнание, в Египет като чужденец, е в противоречие с надеждата за Обетованата земя. И макар че самата книга „Битие“ завършва с израилтяните в Египет, някои от последните думи на Яков сочат към едно друго място: „Аз умирам; а Бог ще ви посети и ще ви заведе от тази земя в земята, за която се е клел на Авраам, Исаак и Яков“ ( Битие 50:24 ).