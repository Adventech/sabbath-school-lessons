---
title: Яков се установява в Египет
date: 20/06/2022
---

Много е интересно, че въпреки всичко, което Яков чува за Йосиф – че е жив и е в Египет, Господ все пак го посещава в „нощно видение“ ( Битие 46:2 ) и му заповядва да отпътува. Яков напуска Обетованата земя заради Египет – който по-късно става единственото място, където Божият народ не иска да отиде ( Второзаконие 17:16 ).

`Прочетете Битие, 47 глава . Какви духовни истини и принципи можем да открием в този разказ?`

„Йосиф взе петима от братята си, за да ги представи на фараона и да получи от него гаранция, че Гесенската земя ще бъде техен бъдещ дом. Благодарен на първия си министър, монархът ги почете, като им предложи държавни служби. Но Йосиф, верен на поклонението на Йехова, се постара да предпази братята си от изкушенията, на които щяха да бъдат подложени в езическия двор. Посъветва ги, когато царят ги попита, да му кажат откровено какво е препитанието им. Синовете на Яков послушаха този съвет, като внимателно изтъкнаха, че са дошли да пребивават временно в земята, а не да остават за постоянно в нея. По този начин си запазваха правото да си тръгнат, ако пожелаят. Царят им определи за дом „добрата земя“, областта Гесен, както бе предложено“ (Уайт, Е. Патриарси и пророци. София: Нов живот, 2019, с. 150,151).

Фараонът също постъпва мъдро, като не допуска тези гости да се превърнат в просяци, живеещи на гърба на своя домакин. Той пита за тяхното „занятие“ ( Битие 47:3 ), за да могат по-добре да се приспособят към новата си среда. Също така гори от нетърпение да използва специализираните им познания и дори предлага да му служат като „надзиратели над [неговия]добитък“ ( Битие 47:6 ).

След това, макар че Яков, чужденецът, е по-нисш като странник, той застава пред управника на страната и текстът казва: „и Яков благослови фараона“ ( Битие 47:7 ). Той, скромният чужденец, е онзи, който благославя фараона, водача на могъщия Египет ? Защо се случва това?

Глаголът ‘amad lifney , „представи на“ ( Битие 47:7 ), обикновено се употребява за свещеници ( Левит 14:11 ). Като се има предвид, че в Древен Египет фараонът е бил със статут на най-висш жрец, това означава, че в духовен смисъл Яков стои по-високо от най-висшия свещеник на Египет, дори по-високо от самия фараон.

`Какъвто и да е нашият статут в този живот, какво трябва да означава за нас фактът, че сме „царско свещенство, свят народ, народ, който Бог придоби“ ( 1 Петър 2:9 ) за начина, по който се отнасяме с другите? Какви задължения ни налага вярата?`