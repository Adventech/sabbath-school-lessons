### Книгата за началото

„Битие“ е книга за Исус, нашия Творец; Исус, нашия Закрилник; Исус, нашия Изкупител. Повече от хилядолетие след написването на „Битие“ от Мойсей, когато апостол Йоан се връща към думите на патриарха, той разкрива Исус в разказа за Сътворението: „В начало беше Словото; и Словото беше у Бога; и Словото беше Бог. То в начало беше у Бога. Всичко това стана чрез Него; и без Него не е станало нищо от това, което е станало. В Него беше животът и животът беше светлина на човеците“ (Йоан 1:1-4). 

Какво е написал Йоан тук? „В начало“ са били създадени всички неща, всичко, което никога преди не е съществувало, се е появило – чрез Исус. Цялото творение – от галактиките, носещи се главозамайващо из Космоса в зашеметяващи огнени и бляскави въртележки, до педантично съвършеното ДНК, втъкано по чуден начин в клетката, и квантовите вълни – Исус е създал всичко и поддържа всичко това. А книгата „Битие“ е първата история в Писанието, описваща и това творение, и неговото изкупление. Тук, в тази книга, се намира единственият „официален“ доклад за нашия произход.

Английската дума за „Битие“ (Genesis) произлиза от гръцката genesis, което означава „начало“, а тя на свой ред идва от еврейската bere’shit, „в началото“ – първата дума от книгата (и първата книга в цялата Библия!). „Битие“ ни дава основата, фундамента, върху който лежи цялото останало Писание. Тъй като е първа и затова основополагаща за всичко, което следва, „Битие“ е най-цитираната и споменавана книга в останалата част от Библията.

„Битие“ е важна, защото е книгата, която повече от всяка друга ни помага да разберем кои сме като хора. Тази истина е особено актуална днес, в нашата епоха, когато ние, хората, не се смятаме за нещо повече от случайни творения в една чисто материалистична вселена. Или, както се изрази един физик, ние, хората, сме „организирана кал“ (което до известна степен е вярно, въпреки че според него само природните закони са я организирали!). Обаче „Битие“ ни разкрива истинския ни произход – че сме същества, съзнателно и съвършено създадени по Божия образ в един съвършен свят. „Битие“ също така ни обяснява грехопадението – защо нашият свят вече не е съвършен и защо ние, като хора, също не сме съвършени. Но „Битие“ ни утешава с Божието обещание за спасение в един свят, който сам по себе си не ни предлага нищо, освен страдания и смърт.

С драматичните истории за чудеса (Сътворение, раждания, дъга) и Божии съдби (Потопът, Содом и Гомор), които свидетелстват за Божието свято присъствие, „Битие“ ни вдъхва благоговение. Но тя е също и книга с трогателни човешки истории за любов (Яков и Рахил), за омраза (Яков и Исав), за раждане (Исаак, Яков, синовете на Яков), за смърт (Сара, Рахил, Яков, Йосиф), за убийство (Каин, Симеон и Левий) и прошка (Исав и Яков, Йосиф и братята му). Тя е и наръчник с уроци по етика (Каин, Вавилон), по вяра (Авраам, Яков) и по надежда и обещание за изкупление (смазването на змията, Обетованата земя).

През това тримесечие не само ще четем и изучаваме книгата „Битие“ – ще се наслаждаваме на красивите истории и ще се учим да общуваме по-добре с Господа на Сътворението, Бога на Авраам, Исаак и Яков.

Междувременно географските измерения на книгата – от Едем до Вавилон, Обетованата земя, Египет, гледката на Ханаанската земя – ни напомнят за нашите номадски скитания и подхранват надеждата ни за истинската Обещана земя, новото небе и новата земя. Когато следваме героите из страниците на „Битие“, ще открием, че – независимо колко различни са времето, мястото, културата и обстоятелствата – често техните истории са и наши в много отношения.

_Жак Дукан, доктор по теология, е заслужил професор по Староеврейски език и Екзегетика на Стар Завет в Адвентната теологична семинария, Университет „Андрюс“._