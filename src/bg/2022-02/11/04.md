---
title: Юда и Тамар
date: 07/06/2022
---

Сякаш мястото на историята за Тамар не е тук. Този инцидент следва хронологично продаването на Йосиф в Египет ( Битие 38:1 ) и съответства на факта, че Юда току-що е оставил братята си, което говори за някакъв раздор. Освен това текстът споделя доста общи думи и мотиви с предишната глава и носи същия теологичен урок: лоша постъпка, която ще се превърне в положително събитие, свързано със спасението.

`Прочетете Битие, 38 глава. Сравнете поведението на Юда с поведението на ханаанката Тамар. Кой от двамата е по-праведен и защо?`

Юда си взема за жена ханаанка ( Битие 38:2 ), от която има трима синове: Ир, Онан и Шела. Дава ханаанката Тамар за съпруга на Ир, първородния, за да осигури продължението на рода. Когато Ир и Онан са убити от Бога заради нечестието си, Юда обещава сина си Шела на Тамар.

Когато след известно време Юда, изглежда, е забравил обещанието си и отива да се утеши след смъртта на съпругата си, Тамар решава да се представи за проститутка, за да го принуди да изпълни обещанието си. Тъй като няма пари в брой да ѝ плати, а дори не я разпознава, той обещава да ѝ изпрати по-късно яре от стадото си.

Междувременно Тамар иска той да ѝ даде като незабавна гаранция за заплащане печата, ширита и тоягата си. Тя ще забременее от тази неповторима среща. Когато по-късно бъде обвинена, че е блудница, ще покаже на обвинителя Юда неговия печат, ширит и тояга. Юда разбира и се извинява.

Краят на тази безчестна история е раждането на Фарес, „пролом“, който като Яков е роден втори, а става първи и е споменат в историята на спасението като прародител на Давид ( Рут 4:18-22 ), а накрая на Исус Христос ( Матей 1:3 ). Колкото до Тамар, тя е първата от четирите жени, последвана от Рахав ( Матей 1:5 ), Рут ( Матей 1:5,6 ) и съпругата на Урия ( Матей 1:6 ), които в родословието предшестват Мария, майката на Исус ( Матей 1:16 ).

Един урок, който можем да научим от тази история: както Бог спасява Тамар чрез Своята благодат, превръщайки злото в добро, така ще спаси и Своя народ чрез Исусовия кръст. А в случая с Йосиф ще обърне неговите проблеми в спасение за Яков и синовете му.