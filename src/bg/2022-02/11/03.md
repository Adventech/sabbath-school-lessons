---
title: Нападението срещу Йосиф
date: 06/06/2022
---

Колкото и ужасни да са последвалите събития, не е трудно да ги разберем. Когато си близо до човек, когото мразиш, и даже сте роднини, това неминуемо, рано или късно, ще доведе само до проблеми.

И се случва точно така.

`Прочетете Битие 37:12-36 . Какво ни говори това за опасното и зло влияние на необновените сърца и до какво могат да доведат те всекиго от нас?`

Братята ненавиждат Йосиф, защото му завиждат, че получава Божието благоволение ( Деяния 7:9 ), което ще се потвърди на всяка стъпка в хода на следващите събития. Когато Йосиф се изгубва, някакъв човек го намира и го упътва ( Битие 37:15 ). Когато братята му заговорничат за неговото убийство, Рувим се намесва и предлага да го хвърлят в яма ( Битие 37:20-22 ).

Трудно е да си представим такава омраза към близък човек. Как могат тези млади мъже да извършат нещо толкова жестоко? Не се ли замислят поне за секунда как ще се отрази това върху баща им? Каквото и негодувание да са изпитвали към него, тъй като Йосиф му е бил любимец – подобна постъпка към едно от децата му е наистина недопустима. Каква ужасяваща картина на човешката злоба.

„Но някои от тях [братята] се чувстваха неспокойни. Не усещаха задоволството, което бяха очаквали от отмъщението. Скоро към тях се приближи група от пътници. Това беше керван на исмаиляни отвъд Йордан, които пътуваха към Египет с подправки и други стоки. Юда сега предложи да продадат брат си на тези търговци-езичници, вместо да го оставят да умре. Така щяха да го премахнат със сигурност от пътя си, а и нямаше да бъдат виновни за проливането на кръвта му“ (Уайт, Е. Патриарси и пророци. София: Нов живот, 2019, с. 135).

След като го хвърлят в ямата с намерението да го убият по-късно, минава един керван и Юда предлага на братята си да го продадат ( Битие 37:26,27 ). След като Йосиф е продаден на мадиамците ( Битие 37:28 ), те го препродават на човек от Египет ( Битие 37:36 ), което е предпоставка за бъдещото му издигане.

`Защо е толкова важно да търсим Божията сила за промяна на лошите качества от характера, преди да могат да се изявят в действия, които никога не бихте си представили, че ще извършите?`