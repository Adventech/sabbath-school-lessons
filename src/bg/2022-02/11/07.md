---
title: Разширено изучаване
date: 10/06/2022
---

Прочетете главата „Йосиф в Египет“ от книгата на Елън Уайт „Патриарси и пророци“.

„Още в ранните години на своя живот, тъкмо когато преминаваха от младост към зряла възраст, Йосиф и Даниил бяха отделени от домовете си и отведени като пленници в езически страни. Особено Йосиф беше подложен на изкушения, които му предлагаха големи възможности за спечелване на богатства. В бащиния си дом той беше нежно обичано дете; в дома на Петефрий – роб, а после довереник и другар; делови човек, възпитан чрез учение, наблюдение и общуване с хората; в затвора на фараона – държавен затворник, осъден несправедливо, без надежда за оправдание или изгледи за освобождение; при една голяма криза бе повикан за водач на народа. Кое го направи способен да запази своята праведност? (…)

Още от детството си Йосиф бе научен да обича Бога и да се бои от Него. Често пъти в шатъра на баща си под сирийските звезди той бе чувал историята за нощното видение във Ветил, за стълбата от небето до земята и слизащите и изкачващите се ангели, за Онзи, Който се откри на Яков от престола горе. Разказвана му бе и историята за борбата край Явок, когато, отхвърляйки подхранвани грехове, Яков излезе победител и получи титлата „княз Божи“.

Като момче Йосиф бе овчарче и пасеше стадата на баща си. Неговият чист и семпъл живот благоприятстваше за развитието както на физическите, така и на умствените му сили. Чрез общуване с Бога посредством природата и изучаването на велики истини, които се предаваха от баща на син, той бе придобил здрав разум и твърдост в отстояване на принципите си.

В кризата на своя живот, когато тръгна на онова ужасно пътуване от дома на своето детство в Ханаан до робството, което го очакваше в Египет, поглеждайки за последен път хълмовете, скриващи шатрите на близките му, Йосиф си спомни за Бога на баща си. Спомни си за уроците, на които го бе учил баща му, и цялата му душа бе обхваната от желанието да остане верен – винаги да постъпва като поданик на небесния Цар“ (Уайт, Е. Възпитание. София: Нов живот, 1996, с. 45,46).

**Въпроси за разискване**

`Сравнете Йосиф с Даниил и Исус. Кои са общите неща? Как Йосиф и Даниил разкриват в поведението си аспекти от Исус и Неговия земен характер?`

`В групата поговорете за въпроса от четвъртък. Как се учим да се доверяваме на Бога, когато нещата не се стичат така добре, както накрая при Йосиф?`

Тази събота, 11.06.2022 г., ще се молим за църкви „Берковица” и „Благоевград-А” с групата в Разлог.