---
title: Сънищата на фараона
date: 09/06/2022
---

`Прочетете Битие 40:1-41:36 . Как са свързани сънищата на фараона със сънищата на царските служители? Какво е значението на този паралел?`

Действието на Провидението продължава. След време Йосиф е назначен като отговорник за затворниците, двама от които се оказват бивши служители на фараона – виночерпец и хлебар ( Битие 41:9-11 ). И двамата са обезпокоени от сънищата си, които не могат да разберат, понеже „няма кой да го изтълкува“ ( Битие 40:8 ). Тогава Йосиф дава тълкуванието на техните сънища.

Фараонът също получава два съня, които никой не може да изтълкува ( Битие 41:1-8 ). В този момент по Божие провидение началникът на виночерпците си спомня за Йосиф и го препоръчва пред фараона ( Битие 41:9-13 ).

Фараонът също е притеснен като служителите си и подобно на тях разкрива сънищата си ( Битие 41:14-24 ), а Йосиф ги разтълкува. Също като сънищата на служителите, и тези на фараона разкриват паралелни символи: две поредици от седем крави (тлъсти и мършави), както и две поредици от зърнени класове (пълни и тънки) символизиращи две поредици от добри и лоши години. Седемте крави са паралелни на седемте класа и повтарят една и съща вест, което е доказателство за божествения им произход, точно както сънищата на Йосиф ( Битие 41:32 ; ср. с Битие 37:9 ).

Въпреки че Йосиф е тълкувателят на съня на фараона, той прави всичко възможно да му изясни, че Бог, Elohim , показва на царя какво Той, Господ, ще направи ( Битие 41:25,28 ). Изглежда също, че фараонът разбира вестта, защото, когато решава да назначи някого като управител на страната, аргументът му е следният: „Понеже Бог ти откри всичко това, няма никой толкова умен и мъдър, колкото си ти. Ти ще бъдеш над дома ми и целият ми народ ще слуша твоите думи“ ( Битие 41:39,40 ).

Колко удивително: благодарение на Бога Йосиф израства от управител на дома на Петерфрий, през управник на затвора до управител над целия Египет. Каква вълнуваща история за начина, по който се разкрива Божието провидение в най-ужасни обстоятелства.

`Как да се научим да се доверяваме на Бога и да се държим за Неговите обещания, когато събитията не ни изглеждат ни най-малко ръководени от Провидението и Бог сякаш наистина мълчи?`