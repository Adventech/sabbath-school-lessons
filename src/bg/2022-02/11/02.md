---
title: Семейни проблеми
date: 05/06/2022
---

Яков най-накрая се е заселил в земята. Исаак е само „пришълец“, а стихът казва, че Яков „живееше в Ханаанската земя“ ( Битие 37:1 ). Обаче проблемите започват точно когато се установява там, този път вътре в семейството. Спорът не е за притежаване на земя или използване на кладенец. Той е по същество духовен.

`Прочетете Битие 37:1-11 . Каква семейна динамика предразполага братята му да го намразят толкова много?`

От самото начало разбираме, че Йосиф, синът на старостта на Яков ( Битие 37:3 ), има специална връзка с баща си, който го обича „повече от всичките си деца“ ( Битие 37:4 ). Дори стига дотам, че да му направи „шарена дрешка“ ( Битие 37:3 ), княжеска дреха ( 2 Царе 13:18 ), показател за тайното намерение на Яков да въздигне Йосиф, първия син на Рахил, до статут на първороден.

Бъдещето ще потвърди желанието на Яков, защото Йосиф накрая ще получи правата на първороден ( 1 Летописи 5:2 ). Затова не е чудно, че братята му го ненавиждат толкова много и дори не могат да говорят спокойно с него ( Битие 37:4 ).

Освен това младежът докладва на баща си за всяка лоша постъпка на братята си. Никой не харесва доносниците.

Затова, когато Йосиф разказва сънищата си, правейки намек, че Бог ще го постави на по-висока позиция и че те, братята му, ще му се поклонят, те го намразват още повече. Пророческият характер на сънищата е потвърден дори от факта, че те се повтарят ( Битие 41:32 ). Въпреки че Яков открито порицава сина си ( Битие 37:10 ), той запомня това събитие, размишлява за неговото значение и очаква изпълнението му ( Битие 37:11 ). Подразбира се, че дълбоко в себе си той смята, че може би в тези сънища все пак се крие нещо. И се оказва прав, въпреки че по онова време е нямало как да бъде сигурен.

`Прочетете Матей 20:26,27 . Какъв съдбоносен принцип се разкрива тук и как да се научим да изявяваме в живота си това, на което той ни учи?`