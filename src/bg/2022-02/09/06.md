---
title: Яков си тръгва
date: 26/05/2022
---

В тази история Яков – който е измамил баща си и брат си, за да получи първородството, и който е откраднал благословението на Исаак, определено за по-големия син – въпреки това не ощетява с нищо на Лаван и му служи предано. Яков добре знае, че е бил измамен от тъста си, обаче не предприема нищо. Трудно е да разберем защо остава пасивен, като имаме предвид темперамента му. Можел е да се разбунтува или поне да се възпротиви, а и да се пазари с него. Но не го прави. Просто изпълнява казаното от Лаван, независимо колко е несправедливо то.

И все пак, когато се ражда първият син на Рахил, Йосиф, Яков най-накрая достига четиринадесетата година от „службата“ си за Лаван ( Битие 30:26 ) и сега обмисля да го напусне, за да се върне в Обетованата земя. Но се притеснява как ще осигурява „своя дом“ ( Битие 30:30 ).

`Прочетете Битие 30:25-32 . Какво се случва тук и какви аргументи използва Яков? Какъв е отговорът на Лаван?`

За Яков това е било прекалено дълго изгнание, тъй като първоначално е напуснал дома си, за да си намери съпруга. Сигурно отначало не е смятал да остава далеч толкова дълго време, но събитията са го задържали години наред. Сега е време да се върне вкъщи – и с какво голямо семейство само ще го направи.

Обаче защо Яков не си е тръгнал по-рано от Лаван? Необичайната му отстъпчивост подсказва, че сигурно се е променил. Разбрал е урока на вярата. Чакал е Божият знак, за да потегли. Чак когато Бог му проговаря, решава да задейства плановете си.

Бог се разкрива пред Яков като „Бог на Ветил“ и му заповядва да напусне дома на Лаван и да се завърне „в родината си“ ( Битие 31:13 ) със същите думи, които е използвал, за да призове Аврам да напусне „рода си“ ( Битие 12:1 ).

Това, което му помага да реши кога да тръгне, е отношението на Лавановите синове и на самия Лаван ( Битие 31:1,2 ). „Яков щеше да напусне коварния си роднина много по-рано, но се страхуваше да се срещне с Исав. Сега чувстваше, че е застрашен от синовете на Лаван, които смятаха богатството му за свое и можеха да се опитат да му го вземат насила“ (Уайт, Е. Патриарси и пророци. София: Нов живот, 2019, с. 122).

Затова той взема семейството и притежанията си и напуска, поставяйки началото на още една фаза от великата сага на Божия заветен народ.