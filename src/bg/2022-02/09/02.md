---
title: Яков и Исав
date: 22/05/2022
---

`Прочетете Битие 25:21-34 . Сравнете характерите на Яков и Исав. Какви качества на Яков го предразполагат да бъде достоен за благословението на Исаак?`

Още от утробата на майката разбираме, че Яков и Исав са различни и ще се борят един срещу друг. Исав е описан като жилав ловец, тичащ по полетата, докато Яков е „тих“ човек, седящ в шатрата и размишляващ. Староеврейската дума tam, преведена като „тих“, е същият глагол, използван за Йов и Ной, преведен като „непорочен“ за Йов ( Йов 8:20 ) и Ной ( Битие 6:9 ).

Тази разлика в характерите ще стане съвсем ясна по-късно в живота им ( Битие 27:1-28:5 ).Когато Исав се прибира уморен и гладен, Яков готви леща. За Исав непосредственото видимо и физическо удоволствие от храната „сега“ ( Битие 25:31 ) е по-важно, отколкото бъдещото благословение, свързано с първородството му ( Евреи 12:16,17 ).

„Обещанията, дадени на Авраам и потвърдени за сина му, бяха за Исаак и Ревека най-голямото желание и надежда. Исав и Яков знаеха за тези обещания. Бяха учени да смятат първородството за много важно нещо, защото то включваше не само наследяване на материално богатство, но и духовно превъзходство. Който го получеше, трябваше да бъде свещеникът на семейството и от родословието на потомците му щеше да дойде Изкупителят на света“ (Уайт, Е. Патриарси и пророци. София: Нов живот, 2019, с. 111).

За Яков, но не и за брат му, бъдещото духовно значение на благословението е най-важното. Обаче по-късно, под влиянието на майка си, той открито и съзнателно измамва баща си, дори използва името „Господ, твоят Бог“ ( Битие 27:20 ), за да извърши тази измама. Лъжата е ужасна, въпреки че е с добри намерения.

Резултатът е трагичен и добавя нови отрицателни щрихи към вече разстроените семейни взаимоотношения.

`Яков иска нещо добро, нещо ценно и това е достойно за възхищение (особено в сравнение с отношението на брат му). Обаче той използва измама и лъжи, за да го получи. Как бихме могли да избегнем изпадането в същия капан на вършене на зло, за да дойде „добро“?`