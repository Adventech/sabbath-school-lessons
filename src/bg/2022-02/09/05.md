---
title: Благословението на семейството
date: 25/05/2022
---

За Яков последните седем години от изгнаничеството са бреме, но въпреки това са и най-плодоносните години. Той ще стане баща на 11 от 12-те си деца, които ще се превърнат в праотци на Божия народ.

Тази част представлява центърът на неговата история ( Битие 25:19-35:26 ). Тя започва и завършва с ключовата фраза, че Бог „отвори утробата“ на Лия ( Битие 29:31 ) и Рахил ( Битие 30:22 ). Всеки път това изявление е последвано от раждане – доказателство, че то е резултат от Божията чудотворна намеса.

`Прочетете Битие 29:31-30:22. Как ние днес трябва да разбираме смисъла на случващото се тук?`

Бог отваря утробата на Лия и тя ражда син, Рувим, чието име съдържа глагола ra’ah, което означава „виждам“. Тъй като Бог „вижда“, че тя не е обичана от Яков ( Битие 29:31 ), това дете е компенсация за нейната болка и страдание.

Освен това тя избира и името Симеон, което съдържа глагола shama‘, „чу“, за втория си син, понеже Бог е „чул“ ( shama‘ ) дълбоката ѝ болка и унижение и затова се е смилил над нея точно както е чул за бедата на Агар ( Битие 29:33 ).

„Симеон“ е на „една честота“ с името на сина на Агар „Исмаил“, което означава „Бог ще чуе“ ( Битие 16:11 ). Когато Лия ражда и последния си син, тя го нарича Юда, което означава „възхвала“. Тя вече не говори за болката или за благословението си. Просто насочва поглед към Бога и Го възхвалява за благодатта Му.

Странно е, че едва когато Лия не може повече да ражда, Бог „си спомня“ за Рахил и отваря утробата ѝ ( Битие 30:22 ). Рахил, любимата съпруга, трябва да чака седем години след брака си и 14 години след годежа си с Яков, за да роди първия си син ( Битие 29: 18,27 ; ср. с Битие 30:25 ). Нарича го „Йосиф“, за да изрази идеята, че Бог „отне [ ’asaf ] от мене позора“ и ще „ми прибави [ yasaf ] и друг син“ ( Битие 30:23,24) . Колкото и да са неправилни някои от техните действия, Бог е в състояние да ги използва дори ако не ги одобрява, за да създаде народ от потомството на Авраам.

`Как тази история разкрива факта, че Божиите намерения ще се осъществят на небето и на земята въпреки всички човешки слабости и грешки?`