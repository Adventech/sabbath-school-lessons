---
title: Стълбата на Яков
date: 23/05/2022
---

Веднага щом Исав научава, че Яков е получил благословението на баща си, разбира, че е бил измамен и изместен от брат си ( Битие 27:36 ). И в него пламва желанието да го убие ( Битие 27:42 ). Ревека е притеснена и иска да предотврати това престъпление, което ще бъде фатално за двамата ѝ синове ( Битие 27:45 ). Затова с помощта на Исаак ( Битие 28:5 ) тя подтиква Яков да избяга при нейното семейство ( Битие 27:43 ). По пътя към изгнанието си Яков среща Бога в сън на едно място, което ще нарече Ветил, „Божи дом“, и там ще даде обет.

`Прочетете Битие 28:10-22. Сравнете с Битие 11:1-9 . По какво се различава Ветил от Вавилонската кула? Какви уроци можем да научим за връзката с Бога от опитността на Яков при Ветил, за разлика от случилото се при Вавилонската кула?`

В този сън Яков вижда необикновена стълба, издигаща се чак до Бога. Същият староеврейски глагол natsav е употребен за стълбата, която е „изправена“ ( Битие 28:12 ) и за Господа, който „стоеше“ ( Битие 28:13 ), сякаш стълбата и Господ са едно и също нещо.

Стълбата е паралел с опита на Вавилонската кула да се издигне до небето. Тя също стига до „небесната врата“. Но докато кулата символизира човешкото усилие да се издигне и да достигне Бога, стълбата подчертава, че достъпът до Бога е възможен единствено ако Той слезе при нас, а не с човешки усилия.

Колкото до „камъка“, на който Яков полага глава и сънува съня, той става символ на beth-El, „Божи дом“ ( Битие 28:17 ; ср. с Битие 28:22 ) и сочи към храма, светилището, центъра на Божиите спасителни дела за човечеството.

Обаче Яков не ограничава поклонението и страхопочитанието си след случилото се до сферата на духовното и мистичното. Той иска да отговори с конкретни, видими неща. Затова решава да „даде десятък“ на Бога не за да си осигури Божието благоволение, а като благодарност за Господния дар, който вече му е бил даден. Тук отново срещаме концепцията за десятъка дълго преди появата на Израилевия народ.

`Прочетете отново Битие 28:11 . „Десятък“ се взема от „всичко, което ми дадеш“ ( Битие 28:22 ). Каква важна истина трябва да възприемем от думите на Яков за десятъка и какво представлява той?`