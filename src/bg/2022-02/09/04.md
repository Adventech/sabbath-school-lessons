---
title: Подведеният измамник
date: 24/05/2022
---

`Прочетете Битие 29:1-30 . Как и защо Бог допуска измамата на Лаван? Какви уроци научава Яков?`

Първото нещо, което вижда Яков, щом пристига на местоназначението си, е камък, вероятно препратка към камъка от Ветил, символизиращ Божието присъствие ( Битие 28: 18,19 ). Този камък ще му даде възможност да общува с Рахил. Когато Яков чува от овчарите наоколо, че Рахил идва със стадото си да напои овцете, настоява овчарите да отвалят камъка. Те отказват, което му дава възможност да го направи сам и така да впечатли Рахил ( Битие 29:11 ).

Тя веднага изтичва при семейството си. Първият контакт между Яков и Рахил води до резултата: „обикна Рахил“ ( Битие 29:18 ) – и то толкова, че седемте години, които работи на Лаван заради нея, му се виждат като „няколко дни“ ( Битие 29:20 ).

Обаче след тези седем години Яков е измамен. В първата брачна нощ той открива в леглото си Лия, по-голямата сестра, а не Рахил. Възползвайки се от шумотевицата на празненството, от силните емоции на Яков и неговата уязвимост, Лаван успява да организира подмяната. Интересно е, че Яков използва същия корен на думата „излъга“ ( Битие 29:25 ), която употребява Исаак, за да опише поведението на Яков към баща му и брат му ( Битие 27:35 ).

Забележете, че същият тип мислене се загатва в lex talionis (закона за възмездието): „око за око, зъб за зъб“ ( Изход 21:24 ; ср. с Битие 9:6 ), който принуждава подсъдимия да се отъждестви с жертвата си и да понесе същото като нея. Извършеното от Яков на някой друг сега е сторено спрямо самия него.

Той вече разбира какво е да станеш жертва на измама. Иронията е, че Бог му разкрива неговата собствена измама чрез измамата на Лаван. Въпреки че като „измамник“ ( Битие 27:12 ) добре знае какво представлява лъжата, се изненадва, щом става жертва на същото. Затова задава въпроса: „Защо (…)“ ( Битие 29:25 ), тоест има съзнанието, че измамата е нещо лошо.

`Въпреки че Яков е измамник, самият той бива подведен. Как бихме могли да се научим да се доверяваме на Бога, когато не виждаме „справедливост“, а сме свидетели на това как хората вършат зло и им се разминава, или виждаме невинни да страдат?`