---
title: Разширено изучаване
date: 27/05/2022
---

Бог избира Яков не защото има заслуги, а поради Своята благодат. Въпреки това Яков работи усилено, за да се опита да заслужи благодатта – едно дълбоко противоречие. Ако той я заслужаваше, тогава нямаше да бъде благодат, а дела ( Римляни 4:1-5 ), което противоречи на евангелието. Едва по-късно Яков ще започне да разбира стойността на Божията благодат и какво означава да се доверява на Бога, да живее с вяра и да бъде напълно зависим от Господа. Опитността му съдържа ценен урок за всеки амбициозен човек: не се стреми да печелиш на гърба на другите.

„Яков мислеше да придобие правото на първородство чрез измама, но се оказа разочарован. Мислеше, че е изгубил всичко, връзката с Бога, дома си и всичко останало – беше се превърнал в отчаян беглец. Но какво направи Бог? Той погледна към безнадеждното му състояние, видя разочарованието му и забеляза в него нещо, което щеше да прослави Бога. И веднага щом видя състоянието му, Той показа тайнствената стълба, която символизира Исус Христос. Ето един човек, който е изгубил връзката с Бога, а небесният Бог поглежда към него и дава съгласието си Христос да бъде мостът над пропастта, създадена от греха. Ние можем да погледнем и да кажем: копнея за Небето, но как да стигна до него? Не виждам никакъв начин. Именно това мислеше и Яков и затова Бог му показа видението за стълбата, а тази стълба, която свързва небето със земята, е Исус Христос. Човек може да се качи на нея, защото основата стига до земята, а върхът ѝ достига Небесата“ (Коментари на Елън Уайт. Адвентен библейски коментар. Т. 1. С. 1095 – англ. изд.).

**Въпроси за разискване**

`Разгледайте характерите на тези хора (Исаак, Ревека, Яков, Исав, Лаван, Рахил, Лия) в някои от разказите на свещената история. Вижте всичките лъжи и машинации. Какво ни говори това за човешката природа по принцип и за Божията благодат?`

`Когато четете историята на Яков, какво доказателство бихте могли да откриете, че с течение на времето неговият характер става по-зрял и в него се наблюдава израстване?`

`В какво отношение ние като адвентисти от седмия ден можем да имаме отношението на Исав към първородството му? Какво бихме могли да направим, че винаги да обичаме и да ценим високо цялата светлина, дадена ни от Бога?`

Тази събота, 28.05.2022 г., ще се молим за църкви „Асеновград” и „Балчик”.