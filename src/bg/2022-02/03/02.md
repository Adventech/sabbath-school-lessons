---
title: Каин и Авел
date: 10/04/2022
---

`Прочетете Битие 4:1,2 . Какво научаваме от тези стихове за раждането на двете момчета?`

Първото събитие, записано от библейския автор непосредствено след прогонването на Адам от Едемската градина, е раждане. В староеврейската фраза от Битие 4:1 думата „Господ“ ( YHWH ) е пряко свързана с думата „човек“, както показва следният буквален превод: „Придобих човек, всъщност самия Господ“. Международният стандартен превод го предава така: „Родих мъжко дете – Господ“.

Този буквален превод носи идеята, че Ева помни месианското пророчество от Битие 3:15 и вярва, че е родила своя Спасител, Господа. „Идването на Спасителя беше предсказано в Едем. Когато Адам и Ева за пръв път чуха обещанието, те очакваха бързо изпълнение. С радост приветстваха първородния си син, надявайки се, че той може да е Избавителят“ (Уайт, Е. Копнежът на вековете. София: Нов живот, 2005, с. 15).

Всъщност Каин заема по-голямата част от историята. Той е не само първородният – син, когото родителите почти „боготворят“. В тази глава е и единственият, който говори с Бога. Докато Ева ентусиазирано коментира неговото раждане, тя не казва нищо за това на Авел, поне не и записано в текста, за разлика от коментарите ѝ за раждането на Каин. Разказвачът просто докладва, че тя „роди още и“ ( Битие 4:2 ).

Самото име Каин произлиза от староеврейския глагол qanah, който означава „придобивам“ и обозначава придобивка, притежаване на нещо скъпоценно и желано. От друга страна, староеврейското име Hebel , тоест Авел, означава „пàра“ ( Псалми 62:9 ) или „дъх“ ( Псалми 144:4 ) и обозначава неуловимост, празнота, безсъдържателност. Същата дума hebel (Авел) се употребява многократно в Еклесиаст за „суета“. Въпреки че не желаем да влагаме в тези кратки стихове съдържание, което не се крие в тях, вероятно идеята е, че надеждата на Адам и Ева е била възложена върху Каин, защото са вярвали, че той, а не брат му, е обещаният Месия.

`Кои неща в живота са наистина hebel, но ние се отнасям към тях така, сякаш означават много повече? Защо е важно да осъзнаваме разликата между това, което има значение, и онова, което няма?`