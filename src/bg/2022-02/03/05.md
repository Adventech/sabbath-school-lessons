---
title: Наказанието на Каин
date: 13/04/2022
---

`Прочетете Битие 4:9-16 . Защо Бог задава въпроса „Къде е брат ти Авел?“. Каква е връзката между греха на Каин и това, че става „беглец и скитник (…) на земята“ ( Битие 4:12 )?`

Божият въпрос към Каин е отглас на въпроса Му към Адам в Едем: „Къде си?“. Този отглас подсказва връзката между греха в Едем и последвалия грях: по-късния грях (на Каин) е последица от предишния (на Адам).

Обаче Каин не желае да признае греха си. Той го отрича, което Адам не прави, въпреки че се опитва да прехвърли вината на друг. За разлика от него Каин открито не се подчинява на Бога, Който не губи време да го накаже за греха му. Когато Господ задава третия въпрос: „Какво си направил?“, дори не дочаква отговор. Напомня на Каин, че знае всичко, защото гласът на Авеловата кръв е стигнал до Него от земята ( Битие 4:10 ) – метафора, която показва, че Бог знае за убийството и ще отговори подобаващо. Авел е в земята – пряка връзка с грехопадението и това, което Господ е казал, че ще се случи с Адам ( Битие 3:19 ).

`Прочетете Битие 4:14 . Какво е значението на думите на Каин, че „ще бъда скрит от Твоето лице“?`

Заради проливането на кръвта на Авел земята сега е отново прокълната ( Битие 4:12 ). Затова Каин е осъден да бъде беглец далеч от Бога. Едва когато чува Божията присъда, осъзнава значението на Божието присъствие, защото без него се бои за собствения си живот. Дори след като Каин хладнокръвно убива брат си и отрича явното престъпление, Господ все още проявява милост към него. Въпреки че „Каин излезе от Господнето присъствие“ ( Битие 4:16 ), Господ все още му осигурява някаква закрила. Не ни се казва какъв точно е бил този „белег“ ( Битие 4:15 ), но в каквото и да се е изразявал, той е изява на Божията благодат към него.

`„Скрит от Твоето лице“ ( Битие 4:14 ) – какво е скрито от Божието лице? Каква трагична ситуация. Кой е единственият начин, по който ние, грешниците, можем да избегнем изпадането в подобно състояние?`