---
title: Престъплението
date: 12/04/2022
---

`Прочетете Битие 4:3-8. Какъв е процесът, довел Каин до убийството на брат му? Вижте също 1 Йоан 3:12 .`

Реакцията на Каин е двупосочна: „Каин се огорчи твърде много и лицето му се помрачи“ ( Битие 4:5 ). Изглежда, че гневът на Каин се е насочил едновременно към Бога и към Авел. Той е разгневен на Бога, понеже смята, че е станал жертва на несправедливост. А е ядосан на брат си, понеже му завижда. За какво му завижда? Само за приноса? Определено зад кулисите се е случило много повече, отколкото ни е разкрито в тези няколко реда. Какъвто и да е проблемът, Каин е потиснат, защото неговото жертвоприношение не е прието.

Двата въпроса на Бога от Битие 4:6 са свързани с двете състояния на Каин. Забележете, че Бог не го обвинява. Както при Адам, Бог задава въпроси не защото не знае отговорите, а понеже иска Каин да се вгледа в себе си и да разбере причината за собственото си състояние. Както винаги, Господ се стреми да изкупи падналия Си народ дори когато децата Му явно Го отхвърлят. И след като задава тези въпроси, Той дава съвет на Каин.

Първо, подтиква го да „върши добро“, да поправи поведението си. Това е призив за покаяние и промяна в отношението. Бог му обещава, че ще бъде „приет“ и опростен. В известен смисъл Той казва, че Каин може да бъде приет от Бога, но трябва да изпълни Божиите условия, а не своите собствени.

От друга страна, „ако не правиш добро, грехът лежи пред вратата и се стреми към тебе; но ти трябва да го покориш“ ( Битие 4:7 ). Божият съвет разкрива корена на злото, а то е в самия Каин. Тук отново Бог го съветва и насочва по пътя, в който трябва да върви.

Вторият Господен съвет засяга отношението, което трябва да има към греха, който лежи при вратата и който „се стреми към тебе“. Бог препоръчва самоконтрол: „Ти трябва да го покориш“. Същият принцип отеква в „Посланието на Яков“, където апостолът обяснява, че „всеки се изкушава, като се завлича и подлъгва от собствената си страст“ ( Яков 1:14 ). Евангелието ни предлага обещание не само за прошка на греха, но и за победа над него ( 1 Коринтяни 10:13 ). Всъщност Каин няма кого да обвинява за своя грях, освен самия себе си. Не е ли по принцип същото и при нас?

`Какво ни говори тази злощастна история за свободната воля и за факта, че Бог няма да ни принуди да Му се покоряваме?`