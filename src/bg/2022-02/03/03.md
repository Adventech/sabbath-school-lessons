---
title: Двете жертвоприношения
date: 11/04/2022
---

Разликата между Каин и Авел, отразена в имената им, не засяга само техните характери. Тя се проявява също и в съответните им професии. Докато Каин е „земеделец“ ( Битие 4:2 ) – професия, изискваща тежък физически труд, Авел „пасеше стадо“ – професия, за която са необходими чувствителност и състрадание.

Каин произвежда плодове. Авел пази овцете. Тези две професии не само обясняват естеството на двете жертви (плодове от Каин и овце от Авел) – а също и двете различни психологически отношения и умствена настройка спрямо двете жертви: Каин работи, за да „придобие“ плодовете, които ще произведе, докато Авел внимава да „пази“ овцете, които е получил.

`Прочетете Битие 4:1-5 и Евреи 11:4 . Защо Бог приема жертвата на Авел, а отхвърля приноса на Каин? Как следва да разбираме случващото се тук?`

„Без проливане на кръв не може да има опрощаване на греха. И те [Каин и Авел] трябваше да покажат вярата си в кръвта на Христос като обещаното изкупление и да принесат първите плодове от стадото в жертва. Освен това пред Господа трябваше да се донесат и първите плодове от земята като благодарствена жертва“ (Уайт, Е. Патриарси и пророци. София: Нов живот, 2019, с. 36).

Докато Авел се съобразява с Божиите указания и принася земни плодове, освен животното за всеизгаряне, Каин не пожелава да направи това. Той не донася жертвено животно, а само от „земните плодове“. Неговата постъпка е израз на открито неподчинение, за разлика от отношението на брат му. Тази история често се разглежда като класически пример за спасение чрез вяра (Авел и кръвната му жертва) за разлика от опита да се спечели спасение чрез дела (Каин и неговите земни плодове).

Въпреки че жертвите трябва да са имали духовно значение, те не са съдържали в себе си никаква магическа стойност. Винаги са били просто символи, образи, сочещи към Бога, Който осигурява на грешника не само прехрана, но и изкупление.

`Прочетете Михей 6:7 и Исая 1:11 . Как можем да заимстваме принципите от тези стихове и да ги приложим към своя живот и поклонение?`