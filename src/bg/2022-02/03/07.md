---
title: Разширено изучаване
date: 15/04/2022
---

Повтарящата се фраза „Енох ходи по Бога“ ( Битие 5:22,24 ) означава близко и ежедневно общуване с Господа. Личната му връзка с Бога е толкова специална, че „Бог го взе“ ( Битие 5:24 ). Обаче тази последна фраза е уникална в родословието на Адам и не подкрепя възгледа за незабавно преселване в Рая на хората, които „ходят по Бога“. Забележете, че Ной също ходи с Бога ( Битие 6:9 ), а умира като всички останали, включително Адам и Матусал. Интересно е също да се отбележи, че няма никаква посочена причина за тази специална благодат. „Енох стана проповедник на правдата, като известяваше на хората това, което Бог му беше разкрил. Тези, които се бояха от Господа, търсеха този свят човек, за да слушат съветите и молитвите му. Той работеше сред хората, за да носи Божиите послания на всички, които искаха да чуят предупредителните му думи. Усилията му не бяха ограничени до потомците на Сит. В земята, където Каин се беше опитал да избяга от божественото присъствие, Божият пророк известяваше чудните сцени, които беше видял. „Ето – заявяваше Той – Господ идва с десетки хиляди Свои светии да извърши съд над всички и да обяви за виновни всички нечестивци за всички нечестиви дела, които в нечестие са сторили“ ( Юда 14,15 )“ (Уайт, Е. Патриарси и пророци. София: Нов живот, 2019, с. 45).

**Въпроси за разискване**

`Защо Каин убива брат си? Прочетете следния коментар на Ели Уизъл: „Защо го направи той? Сигурно искаше да остане сам: единствено дете, а след смъртта на родителите си, единствен човек. Единствен като Бога, а може би, единствен на мястото на Бога. (…) Каин уби, за да стане бог. (…) Всеки човек, който приема себе си за бог, накрая започва да убива хора“ (Elie Wiesel, Messengers of God: Biblical Portraits and Legends [ New York: Random House, 1976 ] , p. 58). Какво бихме могли да направим, за да не отразяваме отношението на Каин, дори и да не се стига до убийство?`

`Сравнете продължителността на живота на предпотопните хора (Битие, 5 глава) с този на патриарсите. Как бихме могли да обясним съкращаването на живота? По какъв начин това израждане противоречи на постулатите на съвременния дарвинизъм?`

Тази събота, 16.04.2022 г., ще се молим за църкви „Трявна” и „Тутракан” с групата в Попина.