---
title: Нечестието на човека
date: 14/04/2022
---

`Прочетете Битие 4:17-24 . Какво е наследството на Каин и как неговото престъпление отваря вратата за все по-нарастващото нечестие на човечеството?`

Внукът на Каин, Ламех, споменава престъплението на Каин в контекста на своето собствено. Това сравнение между престъплението на Каин и на Ламех е твърде поучително. Докато Каин запазва мълчание за единственото си записано престъпление, Ламех сякаш се хвали със своето и го предава чрез песен ( Битие 4:23,24 ). Докато Каин моли за Божията милост, не е записано Ламех да я търси. Докато на Каин е отмъстено седем пъти от Бога, Ламех смята, че на него ще бъде отмъстено седемдесет пъти по седем ( Битие 4:24 ) – което загатва, че съвсем ясно осъзнава вината си.

Също така Каин има една жена ( Битие 4:17 ), а Ламех въвежда полигамията, защото Писанието казва, че той „си взе две жени“ ( Битие 4:19 ). Това умножаване и възвеличаване на злото определено ще засегне следващите поколения от Каинови потомци.

Непосредствено след този епизод на поквара в семейството библейският текст записва ново събитие, което е в противовес на Каиновия път. „Адам пак позна жена си“ ( Битие 4:25 ) и резултатът е раждането на Сит, чието име е дадено от Ева, за да покаже, че Бог „определи друга рожба“ вместо Авел.

Всъщност историята на името Сит предшества Авел. То произлиза от староеврейската дума ’ashit, „ще поставя“ ( Битие 3:15 ), с която е въведено месианското пророчество. Потомъкът ще се роди от родословието на Сит. Следователно библейският текст ни дава месианското родословие, което започва със Сит ( Битие 5:3 ) и включва Енох ( Битие 5:24 ), Матусал и завършва с Ной ( Битие 6:8 ).

Фразата „Божии синове“ ( Битие 6:2 ) се отнася за родословието на Сит, понеже те са определени да съхранят Божия образ ( Битие 5:1,4 ). От друга страна, названието „човешките дъщери“ ( Битие 6:1 ), изглежда, има отрицателно значение: разграничение между потомците на хората по Божия образ и тези по човешкия образ. Именно под влияние на „човешките дъщери“ Божиите синове „вземаха си за жени от всички, които избираха“ ( Битие 6:2 ), т.е. една погрешна посока, в която човечеството е поело.

`Прочетете Битие 6:1-5 . Какво силно доказателство за покварата на греха! Защо трябва да правим всичко по силите си с Божията помощ, за да изкореним греха от своя живот?`