---
title: Разширено изучаване
date: 22/04/2022
---

Много поучително е сравнението между манталитета и поведението на хората в света преди Потопа и хората в наше време. Човешката порочност определено не е ново явление. Разгледайте паралелите между тяхното и нашето време.

„Греховете, които докарват възмездието върху предпотопния свят, съществуват и днес. Страхът от Бога е пропъден от човешките сърца и законът Му се приема с безразличие и презрение. Огромният материализъм на онова поколение може да се сравни със светския дух на сегашното. (…) Бог не осъжда предпотопните хора заради ядене и пиене. (…) Техният грях се състои в това, че приемат тези дарове без благодарност към Дарителя и оскверняват себе си чрез угаждане на желанията без никакви задръжки. Законно е да се женят. Бракът е Божия наредба: една от онези институции, които Той учреди. Даде специални указания за този обред, облечени в святост и красота, но тези указания бяха забравени и бракът беше извратен и превърнат в средство за задоволяване на похотта. Подобно състояние на нещата съществува и днес. Законните неща се довеждат до крайности. (…) Измама, подкупи и кражби се ширят безнаказано както сред високопоставените, така и сред по-низшите слоеве. Печатните издания изобилстват с доклади за убийства. (…) Духът на анархия прониква във всички народи и бунтове, които от време на време вдъхват ужас в света, са само симптоми за натрупаните пламъци на страстта и беззаконието, които веднъж излезли от контрол, ще изпълнят земята със злочестини и нещастия. Картината, която боговдъхновеният доклад е дал за предпотопния свят, твърде точно описва състоянието, към което бързо върви съвременното общество. Дори и сега, в нашия век и в предполагаемо християнски страни, всеки ден се извършват престъпления така мрачни и ужасни, както онези, заради които бяха унищожени грешниците от стария свят“ (Уайт, Е. Патриарси и пророци. София: Нов живот, 2019, с. 56).

**Въпроси за разискване**

`Които са общите черти между обществото на предпотопния свят и нашето? Какво ни говорят тези общи характеристики за Божията благодат: че въпреки всичко Той обича света и все още се опитва да спаси когото е възможно?`

`Някои хора твърдят, че Ноевият потоп е бил само едно локално събитие. Какво не е наред в подобен възглед? Ако беше вярно, защо всеки местен потоп и дъга щяха да правят Бога лъжец?`

Тази събота, 23.04.2022 г., ще се молим за църкви „Търговище” с региона и „Хасково”с групите в региона.