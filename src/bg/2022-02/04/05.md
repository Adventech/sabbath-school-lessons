---
title: Заветът – част първа
date: 20/04/2022
---

Сега е моментът, когато трябва да се изпълни обещаният завет. „Но с тебе ще поставя завета Си; и ще влезеш в ковчега ти, синовете ти, жена ти и снахите ти с теб“ ( Битие 6:18 ). За разлика от божественото предупреждение за разрушение ( Битие 6:17 ), този завет е обещание за живот.

`Прочетете Битие 8:20 . Какво първо прави Ной, щом излиза от ковчега, и защо?`

Също като Адам и Ева, които със сигурност са се поклонили на Бога в съботата непосредствено след шестте дни на Сътворението, Ной се покланя на Господа непосредствено след Потопа, който е по същество друг акт на сътворение. Има обаче и разлика между двете поклонения. За разлика от Адам и Ева, които се покланят непосредствено пред Господа, Ной трябва да прибегне до жертва. За пръв път тук в Писанието се споменава за олтар. Приносът е „всеизгаряне“ ( ‘olah ) – най-старата и най-често принасяна жертва. За Ной това жертвоприношение е благодарствено ( Числа 15:1-11) – с него изразява благодарността си към Твореца, Който го е спасил.

`Прочетете Битие 9:2-4 . Как Потопът засяга диетата на хората? Какъв принцип стои в основата на Божиите ограничения?`

Заради въздействието на Потопа растителната храна вече не е така лесно достъпна, както е била преди. Ето защо Бог разрешава на хората да ядат животинска плът. Тази промяна на диетата предизвиква промяна в отношението между хората и животните, което вече е различно от това при първоначалното Сътворение. Тогава хора и животни са се хранили с растения и не са били заплаха едни за други. В света след Потопа убиването на животни за храна предизвиква отношения на страх и трепет ( Битие 9:2 ). Щом започват да се ядат едни други, хора и животни несъмнено вече имат взаимоотношения, различни от едемските.

Божията търпимост обаче поставя две ограничения. Първо, не всички животни са подходящи за храна. Това се вижда косвено в разграничението на животните на „чисти и нечисти“, което е част от реда при Сътворението ( Битие 8:19,20; ср. с Битие 1:21,24) . Второто е категорично заявено и съвсем ново: то е да се въздържат от консумиране на кръв, защото в кръвта е животът ( Битие 9:4 ).