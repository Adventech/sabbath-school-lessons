---
title: Заветът – част втора
date: 21/04/2022
---

`Прочетете Битие 8:21-9:1 . Какво е значението на Божия обет да съхрани живота? Как Неговото благословение изпълнява този обет?`

Божият обет да съхрани живота на земята е акт на благодат. Той не е резултат от човешки заслуги. Бог решава да запази живота тук въпреки човешкото зло ( Битие 8:21 ). Обетът гласи буквално: „Докато съществува земята“ – докато я има настоящата земя, сезоните ще идват и ще си отиват и животът ще бъде съхранен. Накратко казано, Бог не се е отказал от Своето творение.

Всъщност следващият стих, който говори за Божието благословение, ни връща към първоначалното творение с неговите благословения ( Битие 1:22,28; 2:3) . В известен смисъл Господ дава на човечеството шанс за ново начало.

`Прочетете Битие 9:8-17 . Какво е значението на дъгата? Как този „белег на завета“ ( Битие 9:13 ) е свързан с другия белег на завета, съботата?`

Фразата „поставям завета Си“ се повтаря три пъти ( Битие 9:9,11,17) и представлява кулминацията и изпълнението на Божието първоначално обещание ( Битие 6:18 ). След предишната част, която е паралелна на шестия ден от разказа за Сътворението, тази част е паралелна на седмия ден от Сътворението, съботата. В самия пасаж седемкратното повторение на думата „завет“ резонира със съботата. Също като нея, и дъгата е белег на завета ( Битие 9:13,14,16 ; ср. с Изход 31:12-17 ). Също като съботата, дъгата има универсален обхват – тя е приложима за целия свят. Както съботата, като белег на Сътворението, е за всички и навсякъде, обещанието, че няма да има друг световен потоп, отново важи за всички и навсякъде.

`Следващия път, когато видите дъга, помислете за всички Божии обещания. Защо можем да имаме доверие в тях и как дъгата ни показва, че можем да разчитаме на тяхното изпълнение?`