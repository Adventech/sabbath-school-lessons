---
title: Потопът
date: 18/04/2022
---

Глаголът ‘asah, който се отнася за действията на Ной, е също и ключова дума в разказа за Сътворението от „Битие“ ( Битие 1:7,16,25,26,31; 2:2 ). Действията на Ной – израз на неговото послушание – са подобни на Божиите действия при Сътворението. От тази връзка научаваме, че Потопът не само е Божието наказание за човечеството, но и е шанс за спасение.

`Прочетете Битие, 7 глава . Защо описанието на Потопа ни напомня за разказа за Сътворението? Какви уроци можем да научим от паралелите между тези две събития?`

По-внимателен прочит на текста за Потопа разкрива употребата на много сходни думи и изрази с историята за Сътворението: „седем“ ( Битие 7:2,3,4,10; ср. с 2:1-3 ); „мъж и жена“ ( Битие 7:2,3,9,16; ср. с 1:27) ; „според вида си“ ( Битие 7:14; ср. с 1:11,12,21,24,25) ; „зверове“, „птици“, „всичко, което пълзи“ ( Битие 7:8,14,21,23; ср. с 1:24,25) и „жизнено дихание“ ( Битие 7:15,22; ср. с 2:7) .

Следователно историята за Потопа наподобява историята за Сътворението. Тези отзвуци от Сътворението разкриват, че Богът, Който твори, е същият Бог, Който разрушава ( Второзаконие 32:39 ). Но те носят и вест на надежда: Потопът е замислен да бъде едно ново Сътворение от водите, водещо до нов живот.

Приливът на водите показва, че това събитие е всъщност преобръщане на Сътворението от Битие, 1 глава. Там се описва разделяне на водите отгоре от водите долу ( Битие 1:7 ), а при Потопа те се събират отново и експлозивно преодоляват границите си ( Битие 7:11 ).

Този процес носи една парадоксална вест: Бог трябва да унищожи предишното, за да дойде след това новото творение. Сътворяването на новата земя изисква разрушаването на старата. Потопът символизира бъдещото спасение на света в края на времето: „И видях ново небе и нова земя; защото първото небе и първата земя бяха преминали“ ( Откровение 21:1; ср. с Исая 65:17 ).

`Какво в нас трябва да бъде разрушено, за да бъде създадено нещо ново? Римляни 6:1-6`