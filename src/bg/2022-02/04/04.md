---
title: Краят на Потопа
date: 19/04/2022
---

В Битие 7:22-24 е описан съкрушителният и всеобхватен ефект от водите, които изтребват „всичко живо“ ( Битие 7:23 ) и „се застояха по земята сто и петдесет дни“ ( Битие 7:24 ). На фона на това пълно унищожение и безнадеждност „Бог си спомни“ ( Битие 8:1 ). Тази фраза е разположена в самия център на стиховете, описващи Потопа, което показва, че е централното послание в историята за Потопа.

`Прочетете Битие 8:1 . Какво означава, че Бог „си спомни“ за Ной?`

Глаголът zakhar, „спомням си“, не означава, че Бог е забравил – това е нещо повече от умствено упражнение. В библейския контекст Божието „спомняне“ означава изпълнение на Неговото обещание и често се отнася за спасението ( Битие 19:29) . В контекста на Потопа „Бог си спомни“ означава, че водите „спряха“ ( Битие 8:2 ) и че Ной скоро ще може да напусне ковчега ( Битие 8:16 ).

Въпреки че още не е дадена пряка заповед за излизане, Ной поема инициативата и изпраща първо гарван, а после гълъб, за да разбере положението навън. Накрая, когато гълъбът не се завръща, той разбира, че „водата пресъхна на земята; и Ной, като вдигна покрива на ковчега, погледна и ето, повърхността на земята беше изсъхнала“ ( Битие 8:13 ).

В поведението на Ной откриваме много практични уроци. От една страна, то ни учи да се доверяваме на Бога, въпреки че все още не е проговорил директно. От друга страна, вярата не изключва стойността на мисленето и изпитването на нещата. Вярата не отрича задължението ни да разсъждаваме, да търсим и да проверяваме дали това, което сме научили, е истина.

Въпреки това Ной излиза чак когато Бог накрая му казва да го направи ( Битие 8:15-19) . Дори когато знае, че е безопасно да тръгне, той все още разчита на Бога и очаква Неговия сигнал, преди да излезе от ковчега. Стои търпеливо вътре. „Тъй като беше влязъл по Божия заповед, сега чакаше за специални указания да излезе.

Накрая ангел слезе от небето, отвори масивната врата и заповяда на патриарха и неговото семейство да тръгнат по земята и да вземат със себе си всяко живо същество“ (Уайт, Е. Патриарси и пророци. София: Нов живот, с. 59).

`Прочетете Битие 8:1, Битие 19:29 и Псалми 106:4 . Какво означава изразът „Бог си спомни“? Какво означава тази истина за нас днес – как Бог ви е показал, че ви „помни“?`