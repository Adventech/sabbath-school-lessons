---
title: Подготовка за Потопа
date: 17/04/2022
---

`Прочетете Битие 6:13-7:10. Какъв урок можем да научим от този удивителен разказ за първите етапи от човешката история?`

Също като Даниил, и Ной е пророк, който предсказва края на света. Староеврейската дума за „ковчег“ ( tevah ) ( Битие 6:14) е същата рядка египетска заемка, която се употребява за „ковчега“, в който е скрито бебето Мойсей, предпазено там, за да спаси Израил от Египет ( Изход 2:3 ).

Някои откриват в общата структура на ковчега паралели с ковчега в скинията ( Изход 25:10 ). Както ковчегът от Потопа ще осигури оцеляването на човечеството, така и ковчегът на завета, белегът на Божието присъствие сред народа ( Изход 25:22 ), посочва Божието спасително дело за Неговия народ.

Фразата: „И Ной извърши всичко според както му заповяда Бог“ ( Битие 6:22 ), е заключението на въведителната част. Глаголът ‘asah, „направи“, който се отнася за действията на Ной, съответства на глагола ‘asah, „направи“, от Божията заповед, с която започва тази част ( Битие 6:14 ), и той се повтаря пет пъти ( Битие 6:14-16) .

„Бог даде на Ной точните размери на ковчега и ясни указания за неговото построяване във всяка подробност. Човешката мъдрост не би могла да измисли подобна постройка с такава голяма здравина и издръжливост. Бог беше инженер-конструкторът, а Ной беше майсторът строител“ (Уайт, Е. Патриарси и пророци. София: Нов живот, 2019, с. 51).

Паралелът между двата „ковчега“ потвърждава тяхната еднаква изкупителна функция. Следователно послушанието на Ной е описано като част от Божия план за спасение. Ной е спасен просто защото е имал вярата да изпълни това, което му е заповядал Бог ( Евреи 11:7 ). Той е един от първите примери за вяра, която се изявява чрез послушание: единствената вяра, имаща някакво значение ( Яков 2:20 ).

Накратко казано, въпреки че Ной „придоби Господнето благоволение“ ( Битие 6:8 ), в отговор на тази благодат, дадена му по-рано, Той действа с вяра и послушание към Божиите заповеди. Не трябва ли и при всички нас да бъде така?

`Прочетете 2 Петър 2:5-9 . Защо е спасено само семейството на Ной? Какъв урок можем да научим от историята му за ролята ни в предупреждаването на света за идващия съд?`