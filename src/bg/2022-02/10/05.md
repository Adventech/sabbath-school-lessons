---
title: Преобладаващо идолопоклонство
date: 01/06/2022
---

`Прочетете Битие 34:30-35:15. Какви уроци можем да научим за истинското поклонение от тази случка?`

Веднага след недоволството на Яков, че мирът му с ханаанците е нарушен ( Битие 34:30 ) и след изобличаването на синовете му ( Битие 34:31 ), Бог го подтиква да напусне Сихем и да се върне във Ветил, за да поднови завета си. Всъщност Господ му казва, че щом стигне там, трябва да издигне олтар.

Междувременно първото нещо, записано след Божията заповед, е призивът на Яков неговите хора да изхвърлят ханаанските идоли, които са били заграбени след плячкосването на Сихем, и домашните божества, откраднати от Рахил ( Битие 31:19,32 ). Всичко това също е от огромно значение за завета с Бога.

Тези идоли са били запазени и вероятно са им се покланяли въпреки посвещението на Яков на Бога. Не е било достатъчно да напуснат Сихем, за да избегнат ханаанското влияние. Яков трябва да се отърве от идолите вътре в лагера и в сърцата на хората си.

Процесът на покаяние се състои не само във физическо преместване от едно място на друго или от една църква в друга. По-важно е да се стремим чрез Божията благодат да очистим от идолопоклонство сърцата си, независимо къде живеем, защото можем да си направим идоли от почти всичко.

Когато Яков се покорява на Бога и тръгва напред според Божията заповед, Господ накрая се намесва и „ужас от Бога“ ( Битие 35:5 ) връхлита всички народи наоколо и те не дръзват да нападнат патриарха. Тогава Яков е готов да се поклони, „той и целият народ, който беше с него“ ( Битие 35:6 ), което подсказва, че семейното единство е възстановено. Яков дава на това място името Ел-Ветил, напомнящо за съня му със стълбата – белег, че връзката между небето и земята, която е била нарушена за известно време, сега отново е възстановена.

Този път акцентът пада върху Бога на Ветил, а не върху самото място. Подобна личностна нотка отново прозвучава, когато Бог напомня на Яков името му „Израил“ ( Битие 35:10 ) с двойното обещание, носещо това благословение. Благословението на Яков първо означава плодовитост, предаване на родословието на Месия през много поколения народи ( Битие 35:11 ). И второ, сочи към Обетованата земя ( Битие 35:12 ).

`По какъв неуловим начин може идолопоклонството да нахлуе в сърцата ни и какво бихме могли да направим срещу това?`