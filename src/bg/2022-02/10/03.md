---
title: Братята се срещат
date: 30/05/2022
---

От Фануил, „Божието лице“ ( Битие 32:30 ), мястото на срещата с Бога, Яков продължава към срещата с брат си. След 20-годишна раздяла той го вижда да се задава с 400 мъже ( Битие 33:1 ). Яков е обезпокоен и затова подготвя себе си и семейството си за евентуалните събития.

`Прочетете Битие, 33 глава. Каква е връзката между опитността на Яков да види Божието лице във Фануил и опитността да види лицето на брат си? Какъв е изводът от тази връзка за отношенията ни с Бога и отношенията ни с нашите „братя“, които и да са те?`

Яков се покланя седем пъти пред брат си ( Битие 33:3 ), когото седем пъти нарича „господаря си“ ( Битие 33:8 ), а себе си определя като негов „слуга“ ( Битие 33:5 ; ср. с Битие 32:4,18,20 ). Важно е, че седемте поклона на Яков отразяват седемте благословения на баща му ( Битие 27:27-29 ). Освен това, когато се покланя, преобръща благословението на баща си „народи да ти се покланят“ ( Битие 27:29 ).

Сякаш намерението на Яков е да плати своя дълг пред брат си и да върне благословението, което му е отнел ( Битие 33:11 ). Когато Исав вижда брат си, противно на всички очаквания, се втурва към него и вместо да го убие, го „целуна; и те заплакаха“ ( Битие 33:4 ).

По-късно Яков коментира пред Исав: „Видях лицето ти като че видях Божие лице“ ( Битие 33:10 ). Причината за необикновеното свидетелство на Яков е разбирането му, че Исав му е простил. Староеврейският глагол ratsah, „благосклонен“ ( Битие 33:10 ) е теологичен термин, който се отнася до всяка жертва, която е „приятна“, „приета“ от Бога, т.е. носи идеята за опрощение ( Левит 22:27; Амос 5:22 ).

Опитността на Яков с Божията помощ при Фануил, където вижда Господнето лице, сега се повтаря в опитността му с Божията помощ, определена от фразата, че сякаш е видял Божието лице. Яков преживява втори Фануил, като първият е бил подготовка за втория. Той е получил опрощение от Бога и от брат си. Сега наистина трябва да е разбрал, дори още повече отпреди, значението на благодатта.

`Какво сте научили за благодатта от начина, по който другите (освен Господ) са ви простили?`