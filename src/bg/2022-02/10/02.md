---
title: Борба с Бога
date: 29/05/2022
---

След като си тръгва от Лаван, Яков скоро преживява друга опитност с Бога. Известéн е, че брат му Исав идва с „четиристотин мъже“ ( Битие 32:6 ). Яков се моли ревностно на Господа, макар да признава, че „не съм достоен за най-малката от всички милости и от голямата вярност, които си показал на слугата Си“ ( Битие 32:10 ). Той наистина е разбрал по-добре смисъла на благодатта.

Как му отговаря Господ?

`Прочетете Битие 32:22-31 и Осия 12:3,4 . Какво е духовното значение на тази удивителна история?`

Яков е отчаян от събитията, съвсем разбираемо, и след като прави всичко възможно да защити семейството си, се настанява да лагерува за през нощта. Тогава изведнъж е нападнат от един „Човек“ ( Битие 32:24 ). Това е дума, която може да носи специални нюанси, загатващи за божествено присъствие ( Исая 53:3 ). Даниил я употребява за небесния свещеник Михаил ( Даниил 10:5 ). С тази дума Исус Навин описва „военачалника на Господнето войнство“, когото нарича Господ YHWH ( Исус Навин 5:13-15) .

Всъщност по време на борбата трябва да е станало ясно за Яков, че се бори със самия Бог, както разкриват думите му: „Няма да те пусна да си отидеш, докато не ме благословиш“ ( Битие 32:26 ). Нежеланието да пусне Бога разкрива също и силното му желание за опрощение и поправяне на отношенията с неговия Господ.

„Сега пред Яков се представи ясно грешката, която беше довела до греха му да придобие първородството чрез измама. Не беше разчитал на Божиите обещания, но се беше опитал със собствени усилия да предизвика това, което Бог щеше да осъществи в определеното от Него време и по Своя Си начин“ (Уайт, Е. Патриарси и пророци. София: Нов живот, 2019, с. 126).

А доказателство, че е опростен, е промяната на името му от напомнящо за греха му към възпоменаващо победата му. Ангелът казва: „Няма да се наричаш вече Яков [измамник], а Израил, защото си бил в борба с Бога и с хора и си надвил“ ( Битие 32:28 ).

`Каква е твоята опитност на борба с Бога? Какво означава да се борим с Бога и защо понякога е важно да имаме тази опитност?`