---
title: Разширено изучаване
date: 03/06/2022
---

Прочетете главата „Нощ на борба“ от книгата на Елън Уайт „Патриарси и пророци“.

„Преживяването на Яков през онази нощ на борба и мъка символизира изпитанието, през което трябва да премине Божият народ преди второто идване на Христос. (…) Такава ще бъде опитността на Божия народ в последната битка със силите на злото. Бог ще изпита вярата на Своите, тяхното постоянство, тяхната увереност в силата Му да ги избави. Сатана ще се опитва да ги ужасява с мисълта, че случаите им са безнадеждни: техните грехове са твърде големи, за да бъдат опростени. Те ще чувстват дълбоко недостатъците си и когато си припомнят живота си, надеждите им ще бъдат попарени. Но когато си спомнят величието на Божията милост и собственото си искрено покаяние, те ще се молят за Неговите обещания, дадени чрез Христос на безпомощните, каещи се грешници. Вярата им няма да отпадне, понеже молитвите им не са получили незабавен отговор. Те ще се хванат за Божията сила, както Яков се хвана за Ангела, и душите им ще говорят: „Няма да Те пусна, ако не ме благословиш“. (…)

Обаче историята на Яков е и уверение, че Бог няма да отхвърли хората, които са се предали на грях, но са се върнали при Него с истинско покаяние. Чрез себепредаване и доверчива вяра Яков спечели това, което не успя чрез борби и със собствени сили. Така Бог научи служителя Си, че единствено божествената сила и благодат могат да му дадат благословението, за което копнееше. Така ще бъде и с хората, които живеят в последните дни. Докато ги обграждат опасности и отчаяние поглъща душата, те трябва да зависят единствено от заслугите на изкуплението. Сами не можем да направим нищо“ (Уайт, Е. Патриарси и пророци. София, 2019, с. 127,128).

**Въпроси за разискване**

`Защо слабостта на Яков е подходящ случай за изява на Божията благодат? Как неговата опитност съответства на думите на Павел: „когато съм немощен, тогава съм силен“ (2 Коринтяни 12:10)?`

`Защо според вас Библията разкрива толкова много безчестни подробности за живота на много от героите си? Какъв извод може да се направи от това? Каква вест бихме могли да открием?`

`Размишлявайте върху идолопоклонството. Кои са идолите на нашата култура, на цивилизацията ни? Как да бъдем сигурни, че не се покланяме на някой или на нещо, различни от Господа?`

Тази събота, 04.06.2022 г., ще се молим за църкви „Белоградчик” с групите в региона и „Белослав”.