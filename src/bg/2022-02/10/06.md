---
title: Смъртта на Рахил
date: 02/06/2022
---

`Прочетете Битие 35:15-29. Какви други беди сполетяват Яков в обстановката на обърканото му семейство?`

Веднага щом напуска Ветил, три взаимосвързани случки бележат последната стъпка от пътуването му към Обетованата земя: ражда се последният му син, Рахил умира, а Рувим, първият му син от Лия, преспива с наложницата на Яков. Макар че текстът не казва защо младият човек би направил нещо толкова лошо, възможно е да е искал по някакъв начин да оскверни раждането на последния син на Яков и да унижи паметта на Рахил. Просто не знаем точната причина.

Раждането на последния син е свързано с Витлеем ( Битие 35:19 ), който се намира в границите на Обетованата земя. Това раждане е първото изпълнение на Божието обещание за бъдещето на Израил. Акушерката пророчески се обръща към Рахил със същите думи, които Бог използва да вдъхне увереност на Авраам: „Не бой се“ ( Битие 35:17 ; ср. с Битие 15:1 ).

Важно е, че Яков променя името, което умиращата Рахил е дала на сина си, Венони, което означава „син на скръбта ми“ и е символ на болката ѝ, във Вениамин, което означава „син на дясната ръка“ и вероятно подсказва посоката юг, за да изрази надеждата в Обетованата земя и всичко, което е казал Бог, че ще направи за Своя народ, след като се заселят там.

Обаче през това време Рувим има сексуална връзка с Вала, наложница на неговия баща и слугиня на Рахил ( Битие 35:25 ; 30:3 ). Не знаем защо е извършил това скандално действие, освен ако не е просто още един пример за човешката порочност.

Необяснимо е, че Яков не реагира на това ужасно осквернение, въпреки че научава за него ( Битие 35:22 ). Може би в онзи момент от живота си се е доверявал на Бога, че ще изпълни словото Си въпреки заобикалящите го грях и зло.

Именно този урок на вяра се подразбира от списъка с 12-те синове, които ще бъдат праотци на Израил ( Битие 35:22-26 ). Не са най-приятните и любезни хора, както ще видим по-нататък. Обаче въпреки всички проблеми, семейни раздори, дори отявленото зло като при Рувим и Вала, Божията воля ще бъде изпълнена чрез това семейство, независимо колко объркана е ситуацията в него.

`Въпреки човешките грешки, Божиите намерения ще бъдат осъществени. Представете си какво би се случило, ако хората съдействаха на Бога, ако Му се покоряваха. Колко по-лесно, с колко по-малко човешки страдания, стрес и забавяне би могла да се изпълни Божията воля?`