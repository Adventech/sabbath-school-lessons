---
title: Оскверняването на Дина
date: 31/05/2022
---

След като Яков се помирява с брат си, той пожелава да се установи мирно в Ханаанската земя. Думата shalem, „безопасно“ ( Битие 33:18 ), от думата shalom, „мир“, за пръв път характеризира пътуването му.

След като си купува парче земя от местните жители ( Битие 33:19 ), той издига там олтар, с което показва вярата си и разбирането си колко много всъщност зависи от Господа. Всяка една от принесените жертви е акт на поклонение.

Обаче за пръв път в живота си Яков-Израил се сблъсква с проблемите, свързани със заселването в земята. Подобно на Исаак в Герар с Авимелех ( Битие 26:1-33 ), Яков се опитва да се спогоди с ханаанците.

`Прочетете Битие, 34 глава . Коя случка обърква плановете му за мирно съвместно съжителство?`

Историята за тази безчестна случка подчертава двуликата същност на героите и техните постъпки. Похотливият Сихем, който осквернява Дина, е описан също и като искрен човек, който се е влюбил в нея и иска да поправи стореното. Дори е готов да се подложи на заветния ритуал по обрязването.

Междувременно Симеон и Левий, които се представят като защитници на Бога и Неговите заповеди и се противопоставят на женитби с ханаанците ( Левит 19:29 ), прибягват до лъжи и измама ( Битие 34:13 ), готови са да убиват и да грабят ( Битие 34:25-27 ). Техните постъпки са не само заслужаващи порицание (защо да не накажат само този, който е съгрешил?), но и носят потенциала за много допълнителни проблеми.

Колкото до Яков, той се притеснява единствено за мира. Когато му докладват за изнасилването на дъщеря му, не казва нищо ( Битие 34:5 ). Обаче след като чува какво са сторили синовете му, открито ги укорява заради възможните последици: „Вие ме изложихте, понеже ме направихте да съм омразен между жителите на тази земя, между ханаанците и ферезейците; и понеже аз имам малко хора, те ще се съберат против мен и ще ме поразят, и ще загина аз и домът ми“ ( Битие 34:30 ).

`В тези разкази многократно забелязваме измама и лъжа, както и доброта и милост. Какво ни говори това за човешката природа?`