---
title: Змията
date: 03/04/2022
---

`Прочетете Битие 3:1 ; 2 Коринтяни 11:3 и Откровение 12:7-9. Коя е змията и как тя подмамва Ева?`

Стихът започва със змията. Синтаксисът на фразата внушава подчертано значение: думата „змията“ е първа в изречението. Също така тя има определителен член, което разкрива, че е добре позната фигура, сякаш читателят вече знае коя е тя. Ето че реалното съществуване на това създание е потвърдено още от първата дума на главата.

Разбира се, Писанието определя змията като Божи враг ( Исая 27:1 ) и ясно я нарича „дявол и сатана“ ( Откровение 12:9 ). Също така в древния Близък изток змията олицетворява силите на злото.

„За да осъществи делото си незабелязано, Сатана избра да използва за свой медиум змията – дегизировка, която беше напълно подходяща за целта му да мами. Змията тогава беше едно от най-мъдрите и най-красивите създания на земята. Имаше крила и докато летеше във въздуха, изглеждаше ослепително ярка и носеше цвета и блясъка на полирано злато“ (Уайт, Е. Патриарси и пророци. София: Нов живот, 2019, с. 22).

Когато говори за дявола, под каквато и форма да се явява той, Библията не използва само метафори. В Писанието Сатана е описан като реално същество, а не просто като някакъв реторически символ или абстрактен принцип, който да изобразява злото или тъмната страна на човека.

Змията не се представя като враг на Бога. Точно обратното, тя споменава Божиите думи, които повтаря и като че ли подкрепя. Още от самото начало разбираме, че дяволът обича да цитира Бога и както ще видим по-късно, дори самото Божие Слово ( Матей 4:6 ).

Забележете също, че змията не започва веднага да спори с жената, но задава един въпрос, който внушава, че сякаш вярва в това, което Господ им е казал. Въпросът е: „Истина ли каза Бог (…)“ ( Битие 3:1 ). Следователно още от самото начало се разкрива колко хитро и измамно може да бъде това същество. И, както ще видим, опитът сработва.

`Щом Сатана успява да измами безгрешната Ева в Едем, колко по-уязвими сме ние? Коя е най-добрата ни защита от неговите заблуди?`