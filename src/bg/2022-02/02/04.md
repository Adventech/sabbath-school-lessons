---
title: Скрити от Бога
date: 05/04/2022
---

`Прочетете Битие 3:7-13. Защо Адам и Ева чувстват необходимостта да се крият от Бога? Защо Бог задава въпроса „Къде си“? Как се опитват двамата да оправдаят поведението си?`

След като съгрешават, Адам и Ева се чувстват голи, защото изгубват славната си одежда, която е отразявала Божието присъствие ( Псалми 8:5; 104:1,2 ). Божият образ е засегнат от греха. Глаголът „правя“ във фразата: те „си направиха препаски“ ( Битие 3:7 ) досега е бил употребяван само за Бога като Създател ( Битие 1:7,16,25 и т.н.). Сякаш те са застанали на мястото на Твореца, като се опитват да покрият греха си – действие, което Павел изобличава като оправдание чрез дела ( Галатяни 2:16 ).

Когато Бог се приближава при тях, Той им задава реторичния въпрос: „Къде си?“ ( Битие 3:9 ); същият, който ще зададе на Каин ( Битие 4:9 ). Разбира се, Творецът знае отговора на въпроса. Задава го заради виновните: да им помогне да осъзнаят какво са направили и същевременно да ги подтикне към покаяние и спасение. От мига, в който хората съгрешават, Господ започва да работи за тяхното спасение и изкупление.

Всъщност цялото развитие на нещата отразява възгледа за изследователен съд, който започва със Съдията, разпитващ подсъдимия ( Битие 3:9 ), за да го подготви за присъдата ( Битие 3:14-19). Но Той прави това, за да предизвика покаяние, което ще доведе до спасение ( Битие 3:15 ). Един мотив, който намираме из цялата Библия.

Отначало, както е типично за всички грешници, Адам и Ева се опитват да избегнат присъдата, като обвиняват някой друг. На Божия въпрос Адам отговаря, че жената, която Бог му е дал ( Битие 3:12 ), го е накарала. Тя е виновна (а се подразбира, че и Бог е виновен), а не той самият.

Ева отговаря, че змията я е измамила. Староеврейският глагол nasha’, „мамя“ (в Битие 3:13 ) означава да даваме на хората лъжливи надежди и да ги караме да вярват, че вършат нещо добро ( 4 Царе 19:10 ; Исая 37:10, Йеремия 49:16 ).

Адам обвинява жената с думите, че му е дала от плода (има някаква истина в това), а Ева обвинява змията, че я е подмамила (и в това има известна истина). Но в края на краищата и двамата са виновни.

`Да обвинят някой друг за своите действия? Защо е толкова лесно и ние да попаднем в същия капан?`