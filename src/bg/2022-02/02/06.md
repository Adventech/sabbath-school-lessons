---
title: Съдбата на човека
date: 07/04/2022
---

`Прочетете Битие 3:15-24 . Какво се случва с Адам и Ева като последица от грехопадението?`

Докато Божията присъда за змията е недвусмислено наречена проклятие ( Битие 3:14 ), присъдата му за жената и мъжа не е такава. Единственият път, когато отново е използвана думата „проклятие“, тя се отнася за „земята“ ( Битие 3:17 ). Значи Бог има други планове за мъжа и жената, различни от тези за змията. На тях им се предлага надежда, която не е предложена на дявола.

Тъй като грехът на жената се дължи на отношенията ѝ със змията, стихът за Божията присъда над нея е свързан с присъдата на змията. Битие 3:16 идва не само непосредствено след Битие 3:15 , но и паралелите между тези две пророчества ясно показват, че пророчеството за жената трябва да се разглежда във връзка с месианското пророчество от стих 15. Затова Божията присъда за жената, включително раждането на деца, трябва да се разбира в положителната перспектива на спасението ( 1 Тимотей 2:14,15 ).

Тъй като грехът на мъжа се дължи на факта, че е послушал жената, вместо да се покори на Бога, земята, от която е взет, ще поеме проклятието ( Битие 3:17 ). В резултат, мъжът ще трябва да се труди усилено ( Битие 3:17-19 ), а след това ще се „върне“ в земята, откъдето е дошъл ( Битие 3:19 ) – нещо, което никога не е трябвало да се случва и не е било част от първоначалния Божи план.

Важно е, че при тази безнадеждна перспектива за смъртта Адам се обръща към жената, където вижда надеждата за живот чрез раждането на деца ( Битие 3:20 ). Въпреки смъртната присъда, той вижда надежда за живот.

Междувременно, като всеки любящ родител, Бог им желае доброто, а не злото. Но сега, когато са познали злото, Той ще направи всичко възможно, за да ги спаси от него. Следователно въпреки тези присъди надеждата за нашите първи родители не е изгубена, независимо от тяхното открито и безочливо непокорство към Бога; въпреки че те – които са живели в истинския рай – не са имали абсолютно никаква причина да се съмняват в Бога, в Неговите думи или в любовта Му.

`Макар и да сме склонни да мислим за „познанието“ като за нещо добро само по себе си, защо невинаги е така? Кои неща е по-добре да не знаем?`