---
title: Разширено изучаване
date: 08/04/2022
---

Помислете за връзката между „дървото на живота“ и „дървото за познаване на доброто и злото“. Тази връзка вече е подсказана чрез факта, че и двете са разположени „сред градината“ ( Битие 2:9 ). Но между тях има нещо повече от географска връзка. Тъй като хората са вкусили от плода на дървото за познаване на доброто и злото, след като не са послушали Бога, те са загубили достъпа си до дървото на живота и не могат да живеят вечно, не и в това състояние. Споменатата връзка подчертава един дълбок принцип. Моралните и духовните решения оказват влияние върху физическото измерение на живота, както съветва Соломон сина си: „Сине мой, не забравяй поуката ми и сърцето ти нека пази заповедите ми, защото дългоденствие, години на живот и мир ще ти прибавят те“ ( Притчи 3:1,2 ). Тази връзка е възстановена отново в бъдещия небесен Йерусалим, където „насред улицата“ ( Откровение 22:2 ) е само дървото на живота.

„Когато Бог създаде Ева, Той планираше тя да не бъде нито по-низша, нито по-висша от мъжа, но във всичко да му бъде равностойна. Святата двойка не трябваше да има никакви интереси независимо един от друг и въпреки това всеки от тях имаше собствено мислене и действия. Но след греха на Ева, тъй като тя първа съгреши, Господ ѝ каза, че Адам ще владее над нея. Тя трябваше да се подчинява на съпруга си и това беше част от проклятието. В много случаи това проклятие е вгорчавало съдбата на жените и животът им се е превръщал в бреме. Мъжът злоупотребява с ръководното положение, което му е дал Бог, като упражнява властта си тиранично. Безкрайната мъдрост състави план за изкупление, който дава на човешкия род второ благодатно време, като го подлага на ново изпитание“ (Уайт, Е. Свидетелства към църквата. Т. 3. София: Нов живот, 2013, с. 465).

**Въпроси за разискване**

`Бог задава на Адам въпроси в Едем не само за да установи вината му, но и за да го подтикне към покаяние. Същият мотив присъства и при Каин (Битие 4:9,10), при Потопа (Битие 6:5-8), при Вавилонската кула (Битие 11:5) и при Содом и Гомор (Битие 18:21). Как в тези случаи се разкрива идеята за изследователен съд?`

`Защо Ева мисли, че като яде от дървото за познаване на доброто и злото, ще получи мъдрост? Как можем ние днес да избегнем грешката да отхвърлим открито Божието Слово, надявайки се на нещо „по-добро“ от това, което ни предлага Бог?`

Тази събота, 09.04.2022 г., ще се молим за църкви „Три водици” и „Троян”.