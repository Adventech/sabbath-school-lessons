---
title: Съдбата на змията
date: 06/04/2022
---

`„Ще поставя и вражда между теб и жената и между твоето потомство и нейното потомство; то ще ти нарани главата, а ти ще му нараниш петата“ (Битие 3:15) . Какво казва Господ на змията тук и каква надежда ни загатва този стих?`

Бог започва произнасянето на присъдата със змията, защото тя е инициаторът на случилото се. Тя е единственото прокълнато същество в този разказ.

С което стигаме до нещо като „обратен процес“ на сътворяване. Ако Сътворението води до живот, добро и благословения, присъдата води до смърт, зло и проклятия – но също и до надежда и обещание за спасение. До мрачната картина на смазаната змия, която яде пръст ( Битие 3:14 ), блести надеждата за спасение на човечеството, явяваща се под формата на пророчество. Още преди да осъди Адам и Ева, Господ им дава надежда за изкупление. Да, те са съгрешили. Да, ще пострадат заради греха си. И да, ще понесат смърт заради греховете си. Но въпреки всичко изброено има надежда – надеждата за спасение.

`Сравнете Битие 3:15 с Римляни 16:20, Евреи 2:14 и Откровение 12:17 . Как в тези стихове се разкрива спасителният план, както и великата борба?`

Забележете паралелите между Битие 3:15 и Откровение 12:17 : змеят (змията), разярен (вражда); потомство (потомство); жената в Едем и жената в „Откровение“. Битката (великата борба), която се пренася в Едем чрез грехопадението, ще продължи до края на времето. Обаче обещанието за поражението на Сатана вече е дадено в Едем – че главата му ще бъде смазана. Това е тема, по-ясно разкрита в „Откровение“, където се описва окончателното му унищожение ( Откровение 20:10 ). Още от самото начало човечеството получава надежда, че ще има изходен път от ужасяващата неразбория, нахлула чрез познаването на злото – надежда, която е и за всички нас точно в този момент.

`Защо е толкова утешително да знаем, че в самия Едем, където нахлуват грехът и злото на земята, Господ е започнал да разкрива плана на спасението?`