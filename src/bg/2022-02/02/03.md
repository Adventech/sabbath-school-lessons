---
title: Забраненият плод
date: 04/04/2022
---

`Прочетете Битие 2:16,17 и Битие 3:1-6 ( вж. също Йоан 8:44). Сравнете думите от Божията заповед към Адам с думите на змията към жената. Каква е разликата между тях и какво е значението на тези различия?`

Забележете паралелите между Божия разговор с Адам ( Битие 2:16,17 ) и разговора на Ева със змията. Сякаш змията сега е заместила Бога и познава даже по-добре от Него нещата. Отначало просто задава въпрос, с намек, че жената сигурно не е разбрала добре Бога. Но след това Сатана открито оспорва Божиите намерения и дори Му противоречи.

Изкусителят атакува две истини: смъртта и познаването на доброто и злото. Бог ясно и категорично е заявил, че наистина ще умрат ( Битие 2:17 ). А Сатана казва точно обратното: че няма да умрат и сякаш внушава, че хората са безсмъртни ( Битие 3:4 ). Бог е забранил на Адам да яде от плода ( Битие 2:17 ), а Сатана го подтиква да яде от него, защото, като го направи, ще стане подобен на Бога ( Битие 3:5 ).

Двата аргумента на Сатана – безсмъртието и богоподобието – убеждават Ева да вкуси от плода. Притеснително е, че веднага щом решава да не се покори на Бога и да яде от забранения плод, тя започва да се държи така, сякаш Бог вече го няма и тя е застанала на Неговото място. Библейският текст загатва за тази промяна. Ева употребява Божиите думи, докато оценява забранения плод: „видя (…) че (…) беше добро“ ( Битие 3:6 ). Това ни напомня за Божията оценка на творението: „видя, че (…) беше добро“ ( Битие 1:4 ).

Посочените две изкушения – безсмъртието и богоподобието – са в основата на възгледа за безсмъртието в религиите на Древен Египет и Гърция. Желанието за безсмъртие, което според тях е божествено качество, принуждава тези хора да се стремят към божествен статут, за да може и те да придобият безсмъртие (както се надяват). Подобен начин на мислене крадешком се промъква и в юдео-християнските култури и ражда вярването в безсмъртието на душата, което и днес съществува в много църкви.

`Помислете за всички вярвания днес, според които в нас има нещо вродено безсмъртно. Как разбирането ни за човешката природа и състоянието на мъртвите ни дава такава силна защита срещу тази опасна заблуда?`