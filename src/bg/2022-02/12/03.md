---
title: Йосиф се изправя пред братята си
date: 13/06/2022
---

`Прочетете Битие, 42 глава . Какво се случва тук и как то разкрива Божието провидение въпреки човешките злини и престъпления?`

Гладът принуждава Яков да изпрати синовете си в Египет, за да купят зърно. Ироничното е, че Яков поставя началото на събитията ( Битие 42:1 ). Този окаян старец, жертва на обстоятелства извън неговия контрол, без да знае, задейства една удивителна нишка от събития, която ще доведе до възвръщането на сина, за когото е жалеел толкова дълго време.

Дали тази среща е плод на Провидението? Това се подчертава чрез два основни факта. Първо, тя е изпълнение на сънищата на Йосиф. Събитието – предсказано в неговите пророчески сънища: „вашите снопи (…) се поклониха на моя сноп“ ( Битие 37:7 ) – сега се изпълнява. Йосиф е наречен „управител на земята“ ( Битие 42:6 ) и „господар на онази земя“ ( Битие 42:30,33 ). Високият му пост контрастира с положението на братята му, които са в нужда и „му се поклониха с лицата си до земята“ ( Битие 42:6 ) – същите десет братя, които са му се подигравали за сънищата и са се съмнявали в изпълнението им ( Битие 37:8 ).

Второ, тази пророкувана среща е описана като отговор. Езиковите и тематичните прилики между двете събития подчертават характера на справедливото възмездие. Фразата „те си казаха един на друг“ ( Битие 42:21 ) е употребена също и когато са започнали да заговорничат срещу Йосиф ( Битие 37:19 ). Престоят на братята в затвора ( Битие 42:17 ) отразява пребиваването на Йосиф там ( Битие 40:3,4 ). Всъщност неговите братя свързват това, което им се случва, с онова, което са причинили на брат си преди около 20 години. „Те си казаха един на друг: Наистина сме виновни за нашия брат, че видяхме мъката на душата му, когато ни се молеше и ние не го послушахме; затова ни постигна това бедствие“ ( Битие 42:21 ).

Думите на Рувим „кръвта му се изисква“ ( Битие 42:22 ), които са отзвук от предупреждението му в миналото: „Не проливайте кръв“ ( Битие 37:22 ), засилват връзката между това, което сега преживяват, и онова, което са направили преди.

`Със сигурност повечето от нас са извършили неща, за които съжаляваме. Как бихме могли ние, доколкото е възможно, да поправим стореното? И защо приемането на Божиите обещания за прошка чрез Исус е толкова важно за нас ( Римляни 5:7-11 ) ?`