---
title: Разширено изучаване
date: 17/06/2022
---

Прочетете главите „Йосиф в Египет“ и „Йосиф и неговите братя“ от книгата на Елън Уайт „Патриарси и пророци“.

„Трите дни в затвора бяха дни на горчива скръб за синовете на Яков. Те мислеха за грешките си в миналото, особено за жестокостта си към Йосиф. Знаеха, че ако бъдат обвинени в шпионаж и не успеят да дадат доказателства, за да изчистят името си, щяха да умрат или да станат роби. Съмняваха се, че каквото и да направеха, баща им нямаше да се съгласи да пусне Вениамин след предполагаемата жестока смърт на Йосиф. Продадоха Йосиф като роб и се бояха, че Бог възнамеряваше да ги накаже, като ги остави да бъдат поробени. Йосиф знаеше, че баща му и семействата на братята му сигурно се измъчват без храна и беше убеден, че те се покайват за жестокото си отношение към него, и че няма в никакъв случай да се отнесат с Вениамин така, както се бяха отнесли с него“ (Уайт, Е. Духовни дарби. Кн. 3. С. 155,156 – англ. изд.).

„Йосиф беше удовлетворен. Той беше изпитал братята си и беше видял в тях плодовете на истинското покаяние за греховете им“ (Уайт, Е. Духовни дарби. Кн. 3. С. 165 – англ. изд.).

**Въпроси за разискване**

`В групата разсъждавайте върху въпроса от четвъртък. Мислите ли, че Йосиф щеше да бъде толкова милостив към братята си, ако събитията не се бяха стекли така добре за него? Разбира се, не можем да бъдем сигурни, но има ли указания в цялата история за Йосиф, които да ни разкриват неговия характер, като с това ни помогнат да намерим обяснение за неговото милосърдие?`

`В какъв смисъл можем да считаме Йосиф за предтеча на Христос и на Неговите бъдещи преживявания?`

`Йосиф изпитва братята си. По какъв подобен начин Бог изпитва и нас?`

`Дори след всичките тези години братята чувстват вина за това, което са причинили на Йосиф. Какво научаваме тук за силата на вината? И макар че можем да бъдем опростени и да приемем Божията прошка, как се учим да прощаваме на себе си, независимо колко недостойни сме за тази прошка?`

Тази събота, 18.06.2022 г., ще се молим за църкви „Благоевград-Б” с групите в Симитли, Сандански, Микрево и „Бобов дол”.