---
title: Йосиф се издига на власт
date: 12/06/2022
---

Според Йосиф сънищата на фараона разкриват това, което Бог „скоро ще направи“ ( Битие 41:28 ) в страната. Той обаче не призовава фараона да вярва в неговия Бог. Непосредствената му реакция е активно действие. Йосиф предлага икономическа програма. Интересно е, че само тази част от неговите думи е запомнена от фараона, който, изглежда, повече се вълнува от икономическия ефект, отколкото от духовното значение на съня и Божията роля в изпращането му.

`Прочетете Битие 41:37-57 . Каква е Божията роля в успеха на Йосиф?`

Фараонът избира Йосиф да поеме ръководството не толкова, защото е изтълкувал сънищата му правилно и е разкрил надвисналия над държавата проблем, а защото има решение на този проблем, понеже „беше угодно“ ( Битие 41:37 ) – мнение, което споделят и служителите му. Изборът на фараона изглежда повече прагматичен, отколкото религиозен. Въпреки това той признава, че присъствието на „Божия Дух“ ( Битие 41:38 ) е в Йосиф, който е определен като „умен и мъдър“ ( Битие 41:39 ) – израз, описващ мъдростта, дадена от Бога ( Битие 41:33 ; ср. с 3 Царе 3:12 ).

Всички подробности, докладвани в библейския текст, съответстват на историческата ситуация в Египет по онова време. В политическо отношение фактът, че фараонът назначава Йосиф за везир, не е необичаен в Древен Египет, където има свидетелства и за други случаи на чуждестранни везири.

Следващите седем години са години на такова голямо изобилие, че зърнената продукция е „без мяра“ ( Битие 41:49 ) – белег на свръхестествено Провидение. Сравнението „колкото морския пясък“ разкрива, че това е Божие благословение ( Битие 22:17 ). Йосиф лично отразява това благословение в собствената си плодовитост – съвпадение, доказващо присъствието на същия Бог зад двете явления. Той придобива двама синове, чиито имена разкриват неговата опитност с Божието провидение, преобърнало спомена за болката в радост (Манасия) и бедите от миналото в плодородие (Ефрем). Какъв силен пример за това как Бог обръща нещо лошо в добро.

`Как хората трябва да виждат от начина ни на живот, че Бог наистина съществува?`