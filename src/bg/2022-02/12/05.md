---
title: Чашата за гадаене
date: 15/06/2022
---

`Прочетете Битие, 44 глава . Защо Йосиф поставя чашата си за гадаене в чувала на Вениамин, а не в чувала на някой друг брат?`

Тази история е паралелна на предишната. Както по-рано, Йосиф дава конкретни указания и още веднъж напълва чувалите на мъжете с храна. Този път обаче добавя странната заповед да сложат скъпоценната му чаша в чувала на Вениамин.

Затова събитията приемат малко по-различен ход. Докато в предишното пътуване братята са се върнали в Ханаан, за да вземат Вениамин със себе си, сега трябва да се върнат в Египет, за да се изправят пред Йосиф. Докато в предишната ситуация всички братя са намерили едно и също в чувалите си, сега най-малкият е отделен като откраднал чашата на Йосиф. Неочаквано Вениамин, който като почетен гост е получил достъп до чашата, сега е заподозрян и обвинен, че е откраднал този скъпоценен предмет. И ще отиде в затвора.

Фактът, че Йосиф използва чаша за гадания, не означава, че вярва в нейната сила. Йосиф „никога не беше използвал силата на заклинанията, но искаше те да повярват, че може да прочете тайните в живота им“ (Уайт, Е. Патриарси и пророци. София: Нов живот, 2019, с. 148).

Магическата чаша е за Йосиф претекст да породи вяра в свръхестественото и да събуди в сърцата на братята си чувство на вина спрямо Бога. Така тълкува скритото послание и Юда, защото споменава беззаконието, което Бог е намерил у тях ( Битие 44:16 ). Също така открадването на тази скъпоценна чаша би оправдало налагането на тежко наказание и така би изпитало мисленето на останалите братя.

Важни са силните чувства на братята и тяхната реакция. Те всички изпитват една и съща болка и страх за Вениамин, който ще бъде изгубен като Йосиф и като него ще стане роб в Египет, въпреки че е невинен като него. Затова Юда предлага самият той да бъде взет като роб „вместо“ Вениамин ( Битие 44:33 ), точно както овенът е бил пожертван „вместо“ невинния Исаак ( Битие 22:13 ). Юда предлага себе си като жертва, заместник, чиято цел е да отстрани „злото“, което би съкрушило баща им ( Битие 44:34 ).

`Какъв принцип на любовта внушава процесът по заместничеството, илюстриран чрез отговора на Юда? Как този вид любов обяснява библейската теология на спасението ( Римляни 5:8 )?`