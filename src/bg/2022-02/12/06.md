---
title: „Аз съм брат ви Йосиф“
date: 16/06/2022
---

`Прочетете Битие, 45 глава . Какви уроци на любов, вяра и надежда можем да открием в тази история?`

Точно в този момент, когато Юда говори за „злото“, което ще сполети ’avi, „баща ми“ ( Битие 44:34 ), Йосиф „извика“ ( Битие 45:1 ), а след това „се откри на братята си“. Подобен израз, често използван за Божието откровение за Себе Си ( Изход 6:3, Йезекиил 20:9 ), подсказва, че тук се открива и самият Бог. Господ показва, че Неговото провидение царува въпреки човешките слабости.

Братята на Йосиф не могат да повярват на това, което чуват и виждат. Ето че Йосиф трябва да повтори: „Аз съм брат ви Йосиф“ и едва втория път, когато чуват точно фразата „когото вие продадохте в Египет“ ( Битие 45:4 ), те повярват на думите му.

Тогава Йосиф заявява: „Бог ме изпрати“ ( Битие 45:5 ). Споменаването на Бога има двойна цел. То не само уверява братята, че Йосиф не изпитва лоши чувства, но е също и дълбока изповед на вяра и израз на надежда, защото стореното от тях е било необходимо за „голямо избавление“ и оцеляването на „остатъка“ ( Битие 45:7 ).

След това Йосиф настоява братята му да отидат при баща им, за да го подготвят за пътуване до Египет. Придружава призива си с конкретни думи за мястото, където ще живеят, Гесен, известен с тучните си пасища, „благата на цялата Египетска земя“ ( Битие, 18 и 20 гл. ). Поема грижата и за транспорта: осигурени са каруци, което най-накрая ще убеди Яков, че синовете му не лъжат за преживяното ( Битие 45:27 ). Яков приема тази видима демонстрация за осезаемо доказателство, че Йосиф е жив, и това му е достатъчно да „се съживи“ (ср. с Битие 37:35 ; 44:29 ).

Обстоятелствата досега са се стекли добре. Дванадесетте синове на Яков са живи. Той вече е наречен „Израил“ ( Битие 45:28 ), а Божието провидение се е изявило по чуден начин.

`Да, Йосиф проявява милост към братята си. Може да си позволи да бъде такъв. Как обаче се учим да бъдем милостиви към хората, чиито зли постъпки спрямо нас не са довели до такъв добър край, както при Йосиф?`