---
title: Йосиф, княз на Египет
date: 11/06/2022
---

### За изучаване през седмицата
Битие 41:37-46; 3 Царе 3:12; Битие, 42 гл.; Римляни 5:7-11; Битие, 43 , 44 и 45 гл .

> <p>Стих за запаметяване</p>
> „Фараонът каза още на Йосиф: Виж, поставям те над цялата Египетска земя“ (Битие 41:41).

Сега Йосиф е ръководна личност в Египет и собствените му братя ще се поклонят пред него, без да знаят кой е той (Битие, 42 гл.). Братята му ще се смирят, когато Йосиф ги принуди да се върнат с Вениамин (Битие, 43 гл.), и – когато се опасяват, че безопасността на Вениамин е застрашена (Битие, 44 гл.) – ще умоляват за милост този могъщ човек, когото възприемат като „фараон“. Най-накрая, когато Йосиф разкрие кой всъщност е, те ще разберат, че въпреки стореното от тях, Бог го е преобърнал за добро.

Интересното е, че цялата предстояща поредица от събития, които уж трябва да говорят за успеха на Йосиф, разкриват повече покаянието на братята му. Пътуванията им до дома и обратно, от Йосиф до баща им, и пречките, които срещат, им напомнят за злонамерените действия към Йосиф и баща им и те осъзнават престъплението си пред Бога. Братята преживяват цялата тази опитност като божествена съдба. Трогателният емоционален завършек, който предизвиква сълзи на радост у всички, също съдържа вест на опрощение за тях, въпреки неоснователно злобните им действия.