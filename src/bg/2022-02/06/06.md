---
title: Десятъкът за Мелхиседек
date: 05/05/2022
---

`Прочетете Битие 14:18-24 и Евреи 7:1-10 . Кой е Мелхиседек? Защо Аврам дава десятък на този свещеник, който сякаш се появява от нищото?`

Внезапната поява на тайнствения Мелхиседек не е необичайна. След като ханаанските царе благодарят на Аврам, той сега на свой ред благодари на този свещеник, изразявайки благодарността си чрез десятък.

Мелхиседек е от град Салим, което означава „мир“ – подходящо послание след бурната война.

Частта от името tsedek, „справедливост“, контрастира с името на царя на Содом, Вера („в зло“), и на Гомор, Верса („в нечестие“) – вероятно прозвища, изразяващи тяхната същност ( Битие 14:2 ).

Мелхиседек се появява след края на насилието и злото, символизирано от другите ханаански царе. Този пасаж съдържа също и първото споменаване в Библията на думата „свещеник“ ( Битие 14:18 ). Връзката на Мелхиседек с „Всевишния Бог“, Когото Аврам нарича свой Бог ( Битие 14:22 ), ясно показва, че патриархът го възприема като свещеник на Бога, на Когото служи. Обаче Мелхиседек не бива да се идентифицира с Христос. Той е Божи представител сред народите от онова време (вж. коментарите на Елън Уайт в Адвентен библейски коментар. Т. 1, с. 1092, 1093 – англ. изд.).

Мелхиседек наистина служи като свещеник. Той донася „хляб и вино“ – асоциация, загатваща за употребата на прясно изцеден гроздов сок ( Второзаконие 7:13, 2 Летописи 31:5 ), който отново се споменава в контекста на даването на десятък ( Второзаконие 14:23 ). Освен това Мелхиседек благославя Аврам ( Битие 14:19 ).

Междувременно патриархът „му даде десятък от всичко“ ( Битие 14:20 ) заради Бога, Който е Творец и „Създател на небето и на земята“ ( Битие 14:19 ). Тази титла препраща към въведението на историята за Сътворението ( Битие 1:1 ), където фразата „небето и земята“ изразява цялостност или „всичко“. Като такъв, десятъкът е израз на благодарност към Твореца, Който притежава всичко ( Евреи 7:2-6; ср. с Битие 28:22 ). Парадоксално е, че десятъкът се възприема от поклонника не като дар за Бога, а като дар от Бога, защото Той ни е дал всичко от самото начало.

`Защо връщането на десятъка е силен показател за вяра, както и действие, което подхранва вярата?`