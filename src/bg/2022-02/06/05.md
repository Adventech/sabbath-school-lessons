---
title: Вавилонската коалиция
date: 04/05/2022
---

`Прочетете Битие 14:1-17 . Какво е значението на факта, че тази война избухва точно след подаряването на Обетованата земя? Какво ни учи разказът за самия Аврам?`

Това е първата война, описана в Библията ( Битие 14:2 ). Коалиция от четири армии от Месопотамия и Персия срещу друга коалиция от петте ханаански армии, включително царете на Содом и Гомор ( Битие 14:8 ); става дума за сериозен конфликт ( Битие 14:9 ). Причината за тази военна операция е свързана с факта, че ханаанските народи са се разбунтували срещу своите вавилонски сюзерени ( Битие 14:4,5 ). Въпреки че историята се отнася за конкретен исторически конфликт, времето на тази „глобална война“ точно след като Бог подарява Обетованата земя на Аврам, придава на това събитие духовно значение.

Включването на толкова много народи от земята Ханаан подсказва, че спорът в конфликта е кой ще владее земята. Ироничното е, че лагерът на Аврам, истински заинтересованата страна, защото е единственият действителен собственик на земята, е онази сила, която остава извън конфликта, поне в самото начало.

Причината за неутралитета на Аврам е, че за него Обетованата земя не се придобива със силата на армии или с мъдростта на политически стратегии. Аврамовото царство е Божи дар. Единствената причина той да се намеси, е съдбата на племенника му Лот, който е взет като пленник в хода на сраженията ( Битие 14:12,13 ).

„Авраам, който живееше мирно в дъбовите горички на Мамврий, научи от един от бегълците историята за битката и бедата, поразила племенника му. Той не се измъчваше от спомени за Лотовата неблагодарност. В него се събуди цялата му любов към племенника и реши, че трябва да го спаси. Преди всичко потърси съвет от Бога и се подготви за война“ (Уайт, Е. Патриарси и пророци. София: Нов живот, 2019, с. 81).

Но Аврам не се изправя срещу цялата коалиция. В една бърза нощна военна операция той напада само лагера, където държат Лот като пленник. Лот е спасен, а с него и царят на Содом. Ето как верният Божи човек проявява и голям кураж, и сила на духа. Няма съмнение, че влиянието му в този район се разраства и хората виждат какъв човек е той. Научават и нещо повече за Бога, на Когото служи.

`Какво влияние оказват нашите действия върху другите? Какво послание изпращаме за вярата си чрез своите постъпки?`