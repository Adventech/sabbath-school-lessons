---
title: Тръгването на Авраам
date: 01/05/2022
---

`Прочетете Битие 12:1-9 . Защо Бог призовава Аврам да напусне страната и семейството си? Как реагира той?`

Дотук последният път, когато Бог е говорил с някой човек, поне както е записано в Писанието, е случаят с Ной – да го увери след Потопа, че е утвърдил завета Си с всичко живо ( Битие 9:15-17 ) и че няма да има друг световен потоп. Сега Божиите думи към Аврам ни връщат отново към онова обещание: всичките земни народи ще бъдат благословени чрез него.

Изпълнението на това пророчество започва с оставяне на миналото. Аврам напуска всичко познато: семейството, страната, дори част от себе си. Силното напрежение от това тръгване е отразено в повторението на ключовата дума „иди“ – седем пъти в този контекст. Аврам първо трябва да напусне страната си, Ур Халдейски, който е също и Вавилон ( Битие 11:31 ; Исая 13:19 ). Този призив да „излезе от Вавилон“ има дълга история сред библейските пророци ( Исая 48:20, Откровение 18:4 ).

Отпътуването на Аврам засяга също и семейството му. Той трябва да напусне наследството си и нещата, които е научил и придобил по наследство чрез образование и влияние.

Обаче Божият призив да отиде включва много повече. Староеврейската фраза lekh lekha, „иди“, преведена буквално, означава „иди сам“ или „иди за себе си“. Отпътуването на Аврам от Вавилон засяга нещо повече от средата или дори семейството. Терминът подсказва фокус върху самия него . Той самият трябва да тръгне, да се освободи от миналото, което, разбира се, включва вавилонското му минало.

Целта на това изоставяне е „земя“, която Бог ще му покаже. Същият език ще бъде употребен отново в контекста на жертвата на Исаак ( Битие 22:2 ) на планината Мория, където синът трябва да бъде принесен и където ще бъде построен Йерусалимският храм ( 2 Летописи 3:1 ). Божието обещание не е просто за физическа родина, а за спасението на света. Концепцията е потвърдена чрез Божието обещание за благословение на всички народи ( Битие 12:2,3 ). Глаголът barakh, „благославям“, се среща пет пъти в този пасаж. Процесът на това универсално благословение действа чрез „потомството“ на Аврам ( Битие 22:18 ; 26:4 ; 28:14 ). Текстът тук разкрива обещанието за потомство, което накрая ще се изпълни в Исус Христос ( Деяния 3:25 ).

`Какво те призовава Бог да оставиш в миналото: коя част от живота си трябва да изоставиш, за да можеш да послушаш Неговия призив?`