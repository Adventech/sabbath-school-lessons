---
title: Изкушението на Египет
date: 02/05/2022
---

`Прочетете Битие 12:10-20 . Защо Аврам напуска Обетованата земя, за да отиде в Египет? Как се държи фараонът в сравнение с Аврам?`

Парадоксално е, че Аврам, който току-що е пристигнал в Обетованата земя, решава да я напусне заради Египет, защото „в земята настана глад“ ( Битие 12:10 ). Доказателства за пътуване до Египет на хора от Ханаан в периоди на глад са напълно потвърдени от древни египетски текстове. В египетското поучение на Мерикаре – текст, съставен в периода на Средното царство (2060-1700 г.пр.Хр.) – хора, идващи от Ханаан, са определени като „окаяни азиатци“ ( aamu ) и са описани като „злочести (…) нямат вода (…) той не живее на едно място, храната движи краката му“ (MiriamLichtheim, Ancient Egyptian Literature , Volume I : The Old and Middle Kingdoms [Berkeley, CA: University ofCalifornia Press, 1973], pp. 103, 104).

Изкушението на Египет често е проблем за древните израилтяни ( Числа 14:3, Йеремия 2:18 ).Затова Египет е станал символ на разчитането на човеци, вместо на Бога ( 4 Царе 18:21; Исая 36:6,9 ).В Египет, където водата е в изобилие всеки ден, не е необходима вяра, защото благословението на земята е непосредствено видимо. В сравнение със земята на глада Египет изглежда добро място въпреки това, което е казал Бог на Аврам.

Този Аврам, който сега напуска Ханаан, се различава от Аврам, който е напуснал Ур. По-рано той е бил изобразен като мъж на вярата, напуснал Ур в отговор на Божия призив. Сега напуска Обетованата земя сам, по собствена воля. Преди Аврам е разчитал на Бога. Сега се държи като опитен, манипулативен и неетичен политик, който разчита единствено на себе си. „По време на пребиваването си в Египет Аврам показа, че не му липсват човешки слабости и несъвършенства. Прикривайки факта, че Сара му беше жена, той прояви недоверие в божествената грижа, липса на онази възвишена вяра и кураж, които толкова често характеризираха благородния му живот“ (Уайт, Е. Патриарси и пророци. София: Нов живот, 2019, с. 77,78).

Следователно тук забелязваме, че дори един велик Божи човек може да допусне грешка, но въпреки това да не бъде изоставен от Бога. Когато в Новия Завет се говори за Авраам като пример за спасение чрез благодат, се има предвид точно това – благодатта. Защото ако не е по благодат, Авраам, като всички нас, не би имал никаква надежда.

`Какво следва да ни научи тази история за факта колко е лесно, дори за верни християни, да се отклонят от правото? Защо непослушанието никога не е добро решение?`