---
title: Аврам и Лот
date: 03/05/2022
---

`Прочетете Битие 13:1-18 . Какво ни учи тази история за стойността на характера?`

Аврам се връща там, където е бил по-рано, сякаш пътуването до Египет е било просто едно злополучно отклонение. Божията история с него започва отново там, където е спряла след първото му пътуване до Обетованата земя. Първото спиране на патриарха е във Ветил ( Битие 13:3 ), точно както при предишното му пътешествие до земята ( Битие 12:3-6 ). Аврам се е покаял и се е върнал към „истинското си аз“ – мъж на вярата.

Завръщането му към Бога вече се изявява в отношението му с хората и в начина, по който разрешава проблема за земята с Лот, своя племенник. Вече самият Аврам предлага мирен договор и позволява на Лот да избере пръв ( Битие 13:9,10 ) – проява на щедрост и благост, разкриващи какъв човек е той.

Фактът, че Лот избира най-лесната и хубавата част за себе си – добре напояваната равнина ( Битие 13:10,11 ), без да мисли за нечестието на бъдещите си съседи ( Битие 13:13 ), разкрива нещо от алчността и характера му. Фразата „за себе си“ ни напомня за предпотопните хора, които също избират „за себе си“ ( Битие 6:2 ).

За разлика от него Аврам постъпва чрез вяра. Той не избира земята: тя му е дадена чрез Божията благодат. За разлика от Лот Аврам я разглежда само по Божия заповед ( Битие 13:14 ). Едва когато се разделя с Лот, Бог отново му проговаря. Всъщност това е първият записан случай, когато Той проговаря на Аврам след призоваването му в Ур. „Погледни от мястото, където си, и погледни към север и юг, изток и запад; защото цялата земя, която виждаш, ще дам на теб и на потомството ти до века“ ( Битие 13:14,15 ). След това Бог кани Аврам да „обходи“ тази земя като акт на заявяване на собственост. „Стани, обходи надлъж и нашир земята, защото на тебе ще я дам“ ( Битие 13:17 ).

Господ заявява ясно, че ще я даде на Аврам. Тя е подарък, дар на благодат, който Аврам трябва да приеме чрез вяра, водеща до послушание. Единствено Бог може да изпълни всичко, което е обещал на патриарха тук ( Битие 13:14-17).

`Как можем да се научим да бъдем благи и щедри към другите дори когато те не се държат така с нас?`