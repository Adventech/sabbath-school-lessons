---
title: „Нека слезем“
date: 27/04/2022
---

`Прочетете Битие 11:5-7 и Псалми 139:7-12 . Защо Бог слиза тук на земята? Кое събитие предизвиква тази божествена реакция?`

Иронично е, че уж хората се издигат нагоре, а Бог трябва да слезе долу при тях. Слизането на Бога е потвърждение за Неговото върховенство. Той винаги ще бъде отвъд човешките възможности да Го достигнем. Всяко човешко усилие да се издигнем до Него и да Го срещнем в небето е безполезно и смехотворно. Несъмнено именно затова, за да ни спаси, Исус слиза при нас. Всъщност не е имало друг начин Той да ни спаси.

Суровата ирония в разказа за Вавилонската кула личи от Божиите думи: „да види града и кулата“ ( Битие 11:5 ). За Бога не е необходимо да слиза, за да види ( Псалми 139:7 -12; ср. с Псалми 2:4 ), но Той така или иначе го прави. Тази мисъл подчертава Божието отношение към човечеството.

`Прочетете Лука 1:26-33 . Какво ни учи това за Божието слизане при нас?`

Слизането на Бога ни напомня също и за принципа на праведността чрез вяра и за процеса на Божията благодат. Каквато и работа да извършим за Бога, на Него пак ще Му се налага да слиза, за да се срещне с нас. Не това, което правим, ще ни издигне при Него и при изкуплението. Всъщност Божието идване при нас ще ни спаси. Два пъти в пасажа от „Битие“ се говори, че Бог „слиза“, което изглежда загатва колко много се вълнува Той от случващото се там.

Според текста Господ иска да сложи край на тяхното дълбоко единство, което – при греховното им състояние – може да доведе само до още по-голямо зло. Затова решава да обърка езиците им, с което ще се сложи край на съюзническите им намерения.

„Нечестивите планове на строителите на Вавилон завършиха с позор и поражение. Паметникът на тяхната гордост стана мемориал на безумието им. Въпреки това хората постоянно се насочват в същата посока – да разчитат на самите себе си и да отхвърлят Божия закон. Това е принципът, който Сатана се опитваше да провежда в небето. Същият принцип ръководеше и Каин, когато принесе жертвата си“ (Уайт, Е. Патриарси и пророци. София: Нов живот, 2019, с. 72).

`По какъв начин в разказа за Вавилонската кула виждаме още един пример за човешкото високомерие и неговия провал накрая? Какви лични поуки можем да си извлечем от тази история?`