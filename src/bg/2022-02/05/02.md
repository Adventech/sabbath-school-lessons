---
title: Проклятието на Хам
date: 24/04/2022
---

`Прочетете Битие 9:18-27 . Какво е посланието на тази странна история?`

Случката в лозето на Ной е отзвук от тази за Адам в Едемската градина. Двете истории съдържат общи мотиви: изяждането на плода и последвалата голота; след това покривало, проклятие и благословение. Ной се свързва отново с Адамовите си корени и за съжаление, продължава историята на провали.

Ферментацията на плода не е част от Божието първоначално творение. Ной угажда на себе си, след това губи самоконтрол и се разголва. Фактът, че Хам „видя“ голотата, напомня за Ева, която също „видя“ забраненото дърво ( Битие 3:6 ). Този паралел подсказва, че Хам не само „видя“ крадешком, случайно, голотата на баща си. Той излиза и започва да разправя наляво и надясно, без да се опитва да реши проблема на баща си. За разлика от него, братята му реагират незабавно и предприемат действия да покрият баща си, докато Хам го оставя гол, което косвено осъжда действията му.

На пиедестал тук е издигнат въпросът за уважението към родителите. Липсата на почит към родителите, които представляват вашето минало, ще засегне вашето бъдеще ( Изход 20:12; ср. с Ефесяни 6:2 ). Заради това е и проклятието, което ще повлияе на бъдещето на Хам и на сина му Ханаан.

Разбира се, груба теологична грешка и етично престъпление е да се използва този текст, за да се оправдават расистки теории за когото и да било. Пророчеството е стриктно ограничено до Ханаан, сина на Хам. Библейският автор има предвид някои от покварените обичаи на ханаанците ( Битие 19:5-7,31-35 ).

Освен това проклятието съдържа обещание за благословение, свързано с игра на думи чрез името „Ханаан“, което произлиза от глагола kana‘ , означаващ „покорявам“. Чрез покоряването на Ханаан Божият народ, потомците на Сим, ще навлязат в Обетованата земя и ще подготвят пътя за идването на Месия, който ще разшири Яфет „да се засели в шатрите на Сим“ ( Битие 9:27 ). Това е пророчески намек за разширяването на Божия завет до всички народи, които приемат вестта на Израил за спасение на света ( Даниил 9:27, Исая 66:18-20, Римляни 11:25 ). Проклятието на Хам всъщност ще бъде благословение за всички народи, включително и за всички потомци на Хам и Ханаан, които приемат спасението, предложено от Господа.

`Ной, „героят“ от Потопа, пиян? Какво следва да ни говори това за човешката греховност и защо имаме нужда от Божията благодат във всеки един момент от своя живот?`