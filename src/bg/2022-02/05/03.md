---
title: Родословието от „Битие“
date: 25/04/2022
---

Хронологичната информация за възрастта на Ной ни кара да осъзнаем, че той е връзката между предпотопната и следпотопната цивилизация. Последните два стиха от предходната история ( Битие 9:28,29 ) ни връщат към последната брънка от родословието на Адам ( Битие 5:32 ). Тъй като Адам умира, когато Ламех, бащата на Ной, е на 56 години, Ной със сигурност е чувал историите за него, които е могъл да предаде на потомците си преди и след Потопа.

`Прочетете Битие, 10 глава . Каква е целта на това родословие в Библията? Вж. също и Лука 3:23-38 .`

Библейското родословие има три функции. Първо, подчертава историческото естество на библейските събития, свързани с реални хора, живели и починали, чиито дни са точно преброени. Второ, то разкрива приемствеността от древността до времето на автора и така установява ясна връзка между миналото и „настоящето“. Трето, напомня ни за преходността на човека и трагичното влияние на проклятието от греха и неговите смъртоносни последици върху всички следващи поколения.

Забележете, че класификацията „хамовци“, „симовци“ и „яфетовци“ не следва ясни критерии. 70-те народа са предобраз на 70-те членове на Якововото семейство ( Битие 46:27 ) и на 70-те старейшини на Израил в пустинята ( Изход 24:9 ). Идеята за съответствие между 70-те народа и 70-те старейшини е препратка към мисията на Израил за народите: „Когато Всевишният даваше наследство на народите, когато разпръсна Адамовите потомци, постави границите на народите според броя на израилтяните“ ( Второзаконие 32:8 ). В същия контекст Исус изпраща 70 ученици да евангелизират народите ( Лука 10:1 ).

Тази информация ни разкрива пряката връзка между Адам и патриарсите: те са исторически фигури, реални хора от Адам насетне. Това също ни помага да разберем, че патриарсите са получили непосредствен достъп до свидетелите, имащи лични спомени за онези древни събития.

`Прочетете Матей 1:1-17 . Какво ни говори този пасаж за историческата достоверност на всички споменати хора? Защо е важно за нашата вяра да знаем и да вярваме, че те са били реални лица?`