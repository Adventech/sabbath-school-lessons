---
title: Един език
date: 26/04/2022
---

`Прочетете Битие 11:1-4 . Защо хората от „цялата земя“ толкова държат да постигнат единство?`

Фразата „цялата земя“ се отнася за малкия брой хора, живели след Потопа. Причината за това събиране е ясно посочена: те искат да построят кула, за да стигнат до небето ( Битие 11:4 ). Всъщност истинското им намерение е да заемат мястото на самия Бог, на Твореца. Важно е, че описанието на намеренията и действията на хората тук е отзвук от Божиите намерения и действия в разказа за Сътворението: те „казаха“ ( Битие 11:3,4 ; ср. с Битие 1:6,9,14 и пр.); „да направим“ ( Битие 11:3,4 ; ср. с Битие 1:26 ). Тяхното намерение е открито изявено: „Да си спечелим име“ ( Битие 11:4 ) – израз, който се употребява единствено за Бога ( Исая 63:12,14 ).

Накратко казано, строителите на Вавилонската кула имат неоправдана амбиция да заместят Бога, Твореца. Знаем кой ги е вдъхновил за това, нали ( Исая 14:14 )? Споменът за Потопа сигурно е изиграл определена роля в техния проект. Те строят висока кула, за да оцелеят при друг потоп, ако такъв дойде, въпреки Божието обещание. Макар и изкривен, споменът за Потопа е съхранен във вавилонската традиция във връзка с построяването на град Вавилон. Този опит да се достигне небето и да се узурпира Божията воля всъщност е характерен за духа на Вавилон.

Затова историята за Вавилонската кула е такъв важен мотив и в книгата „Даниил“. Споменаването на Сенаар, с което започва историята за Вавилонската кула ( Битие 11:2 ), се повтаря в началото на книгата „Даниил“ като наименование на мястото, където Навуходоносор е донесъл предметите от Йерусалимския храм ( Даниил 1:2 ). Освен множеството други пасажи от книгата епизодът с издигането на златната статуя вероятно на същото място и в същото „поле“ е най-добрата илюстрация за този начин на мислене. Във виденията си за края Даниил вижда идентичен сценарий – земните народи се събират, за да се съюзят срещу Бога ( Даниил 2:43 ; 11:43-45 ; ср. с Откровение 16:15,16 ), въпреки че този опит пропада, също като опита при Вавилонската кула.

`Един известен френски светски автор от миналия век казва, че великата цел на човечеството е да се опита да „бъде Бог“. Кое е това нещо в нас, като започнем от Ева в Едем ( Битие 3:5 ), което ни привлича към тази опасна заблуда?`