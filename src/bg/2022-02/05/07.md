---
title: Разширено изучаване
date: 29/04/2022
---

Прочетете статията „Вавилонската кула“ от книгата на Елън Уайт „Патриарси и пророци“.

„Те решиха да построят град, а в него кула с изумителна височина. (…) Тези действия целяха да попречат на хората да се разпръснат в колонии. Бог им беше казал да се разпръснат по цялата земя, да я населят и да я покорят, но строителите на Вавилонската кула решиха да запазят общността си съюзена в едно и да основат монархия, която накрая трябваше да обхване цялата земя. Така техният град щеше да стане столицата на една универсална империя: неговата слава щеше да предизвиква възхищението и почитта на света и да направи основателите му велики. Великолепната кула, стигаща до небесата, трябваше да остане като паметник на силата и мъдростта на строителите си, увековечавайки славата им до най-последните поколения.

Жителите на полето Сенаар не вярваха в Божия завет, че Той няма да нанесе отново потоп върху земята. Много от тях отричаха съществуването на Бога и приписваха Потопа на естествени причини. Други вярваха в едно Върховно Същество, което беше унищожило предпотопния свят, и сърцата им, също като при Каин, се надигаха в бунт срещу Него. Една от целите им с издигането на кулата беше да осигурят собствената си безопасност в случай на друго наводнение. Издигайки постройката до много по-голяма височина, отколкото бяха достигнали водите на Потопа, те смятаха да се осигурят срещу всяка възможна опасност. И ако успееха да се изкачат до облаците, се надяваха да установят причината за Потопа. Цялото начинание беше планирано да възвеличи още повече гордостта на строителите, да отвърне мислите на бъдещите поколения от Бога и да ги повлече към идолопоклонство“ (Уайт, Е. Патриарси и пророци София: Нов живот, 2019, с. 70,71).

**Въпроси за разискване**

`Какъв пример имаме от историята или дори от настоящето за проблемите, които създават хората, опитващи се да си спечелят име?`

`Как можем ние като църква да избегнем опасността дори несъзнателно да се стремим към построяването на наша собствена Вавилонска кула? По какви начини може да се стремим към това даже неусетно?`

Тази събота, 30.04.2022 г., ще се молим за църкви „Христо Даново” и „Цалапица”.