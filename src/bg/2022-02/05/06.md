---
title: Изкупителното значение на разпръсването
date: 28/04/2022
---

`Прочетете Битие 11:8,9 и 9:1 ; ср. с Битие 1:28 . Защо разпръсването на народите е изкупително?`

Божието намерение и благословение за хората е: „размножавайте се и напълнете земята“ ( Битие 9:1 ; ср. с Битие 1:28 ). Противно на Божия план, строителите на кулата предпочитат да останат на едно място като един народ. Една от причините да искат да построят града е да не би да се разпръснат „по лицето на цялата земя“ ( Битие 11:4 ). Те отказват да се разселят, защото сигурно смятат, че заедно ще бъдат по-силни, отколкото ако бъдат разделени и разпръснати. И в известен смисъл са прави.

За съжаление, хората се стремят да използват обединените си сили за зло, а не за добро. Искат да си спечелят „име“ – въздействащ образ за тяхното високомерие и гордост. Всъщност винаги, когато хората, в открито неподчинение на Бога, искат да си спечелят име, можем да бъдат сигурни, че това няма да завърши добре. При всички случаи е така.

Ето защо присъдата за техния открит бунт е разпръсване „по лицето на цялата земя“ ( Битие 11:9 ), точно каквото те не са желаели.

Интересно е, че името Вавилон, което означава „Божия врата“, е свързано с глагола balal , който означава „обърквам“ ( Битие 11:9 ). Тъй като те искат да стигнат до Божията „врата“, защото се смятат за „богове“, накрая се оказват объркани и много по-безпомощни отпреди.

„Хората от строежа на Вавилонската кула бяха решили да изградят управление, независимо от Бога. Сред тях обаче имаше някои, които се бояха от Господа, но бяха подмамени от претенциите на нечестивите и привлечени към техните планове. Заради тези верни Господ забави съдбите си и даде на хората време да разкрият истинския си характер. Когато се видя какви бяха те, Божиите синове се опитаха да ги разубедят, но хората бяха напълно отдадени и обединени в начинанието си да предизвикат Небето. Ако не бяха възпрени, щяха да деморализират света още в зората му. Тяхната конфедерация беше основана на бунта: царство, изградено за себевъзвеличаване, но в което Бог не трябваше да владее, нито да бъде почетен“ (Уайт, Е. Патриарси и пророци. София: Нов живот, 2019, с. 72).

`Защо е нужно много да внимаваме да не би да се опитваме да си „спечелим име“?`