---
title: Господ ще промисли
date: 16/05/2022
---

`Прочетете Битие 22:8,14,18. Как Бог изпълнява обещанието Си, че ще промисли? Какво осигурява Той?`

Когато Исаак пита за жертвеното животно, Авраам дава интересен отговор: Бог „ще си промисли агнето за всеизгаряне“ ( Битие 22:8 ). Обаче староеврейската глаголна форма може всъщност да означава: „Бог ще си осигури агнето“. Глаголът „осигурявам“ ( yir’eh lo) се употребява по начин, който може да означава „да си осигури“ (или буквално „да види сам“).

Следователно тук ни се разкрива същността на спасителния план, в който сам Господ страда и плаща наказанието за нашите грехове!

`Прочетете Йоан 1:1-3 и Римляни 5:6-8 . Как тези глаголи ни помагат да разберем какво се случва на Кръста, а същото е изобразено и в жертвата на планината Мория?`

Там, на планината Мория, много преди Кръста, жертвеният овен, „вплетен с рогата си в един храст“ ( Битие 22:13 ), сочи съвсем пряко към Исус. Той е Този, Който се „вижда“ тук, както по-късно обяснява Авраам: „на планината, където се вижда Господ“ ( Битие 22:14 ; съвременен англ. превод). Самият Исус посочва пророческите думи на Авраам, когато казва: „Баща ви Авраам ликуваше, че ще види Моя ден; и го видя и се възрадва“ ( Йоан 8:56 ).

„Бог заповяда на Авраам да убие сина си, за да внуши в съзнанието му реалността на евангелието, както и за да изпита вярата му. Агонията, която той понесе през мрачните дни на това ужасно изпитание, беше допусната, за да може да разбере от собствен опит нещо за величието на жертвата, дадена от безкрайния Бог за изкуплението на човека“ (Уайт, Е. Патриарси и пророци. София: Нов живот, 2019, с. 94).

`Как случилото се тук ни помага по-добре да разберем какво се е случило на Кръста и какво е понесъл Бог за нас? Какъв трябва да бъде нашият отговор заради извършеното в наша полза?`