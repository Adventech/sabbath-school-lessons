---
title: Съпруга за Авраам
date: 19/05/2022
---

`Прочетете Битие 24:67-25:1-8. Какво е значението на тези последни събития от живота на Авраам?`

След смъртта на Сара Авраам отново се задомява. Също като Исаак, и той се утешава след смъртта на Сара ( Битие 24:67 ). Спомените за нея сигурно все още са били ярки в ума на патриарха, както и в този на сина му.

Все пак не е съвсем ясно коя е била новата му съпруга. Фактът, че разказвачът свързва синовете на Хетура със синовете на Агар, без да се споменава нейното име, подсказва, че тя би могла да е Агар (както предполагат някои). Важно е също, че Авраам постъпва със синовете на Хетура по същия начин, както със сина на Агар: отпраща ги, за да избегне всякакво духовно влияние и да направи ясно разграничение между своя син от Сара и останалите си синове.

Той също дава „целия си имот на Исаак“ ( Битие 25:5 ), докато „на синовете на наложниците си Авраам даде подаръци“ ( Битие 25:6 ). Името „наложници“ може да загатва, че Хетура, също като Агар, е наложница. Вероятността за припокриване на Хетура с Агар би могла да обясни лекия намек за паметта на Сара като прелюдия към брака му с Хетура-Агар.

Интересно е, че в Битие 25:1-4,12-18 е изреден списък с деца, които Авраам има с Хетура, както и списък с децата на Исмаил. Целта на това родословие след брака на Авраам с Хетура, която му ражда шестима синове, освен другите му двама синове (Исаак и Исмаил), вероятно е да даде непосредствено доказателство за Божието обещание, че Авраам ще стане баща на много народи.

Второто родословие засяга потомците на Исмаил, които също съставляват 12 племена (ср. с Битие 17:20 ), точно както ще стане с Яков ( Битие 35:22-26 ). Въпреки това Божият завет ще бъде запазен за потомците на Исаак ( Битие 17:21 ), а не за Исмаил, за което Библията говори съвсем категорично.

Докладът за смъртта на Авраам е вмъкнат между две родословия ( Битие 25:7-11 ), което също свидетелства за Божието благословение. Това разкрива изпълнението на Божието обещание за него, дадено много години по-рано, че ще умре „в честита старост“ ( Битие 15:15 ) и ще „живее много години“ ( Еклесиаст 6:3 ).

Накрая Господ остава верен на обещанията си за благодат към верния си слуга Авраам, чиято вяра е описана в Писанието като велик пример, ако не и като най-добрия пример в Стария Завет за спасение чрез вяра ( Римляни 4:1-12 ).