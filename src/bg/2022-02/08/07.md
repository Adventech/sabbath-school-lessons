---
title: Разширено изучаване
date: 20/05/2022
---

Тъй като Авраам е необикновен пророк, с когото Бог споделя плановете Си ( Битие 18:17 ), Той навлиза в обикновения човешки живот на патриарха и споделя с него до определена степен спасителния Си план чрез жертвата на Своя Син.

„Исаак е символ на Божия Син, Който беше принесен в жертва за греховете на света. Бог щеше да представи на Авраам евангелието на спасението за човека. За да направи това и да стане истината реалност за него, както и изпитание на вярата му, Той изиска от него да убие скъпия си Исаак. Цялата скръб и мъка, които понесе Авраам през мрачното и ужасно изпитание, имаха за цел да запечатат дълбоко в съзнанието му плана на изкуплението за падналия в грях човек. Той трябваше да разбере от личен опит колко неизразимо е себеотрицанието на безкрайния Бог, когато дава собствения Си Син да умре, за да избави човека от пълна гибел. За Авраам не можеше да има духовно мъчение, по-силно от това, което понесе, когато се покори на божествената заповед да пожертва сина си“ (Уайт, Е. Свидетелства към църквата. Т. 3. София: Нов живот, 2013, с. 352).

„Авраам беше остарял и очакваше скоро да умре. Обаче остана да направи едно нещо, за да осигури изпълнението на обещанието за потомството му. Исаак беше определеният от Бога наследник като пазител на Божия закон и баща на избрания народ, но все още не беше женен. Ханаанците бяха отдадени на идолопоклонство и Бог беше забранил бракове между Неговия народ и тях, като знаеше, че такива бракове ще доведат до отстъпление. Патриархът се боеше от последиците на такива покваряващи влияния върху сина си. (…) В съзнанието на Авраам изборът на съпруга за сина му беше въпрос със сериозни последици. Той много искаше синът му да се ожени за жена, която няма да го отклонява от Бога. (…) С доверие в мъдростта на баща си Исаак с радост му повери задачата; вярваше също, че самият Бог ще ги насочва при конкретния избор“ (Уайт, Е. Патриарси и пророци. София: Нов живот, 2019, с. 106).

**Въпроси за разискване**

`Поговорете в групата за готовността на Авраам да пожертва Исаак. Опитайте се да си представите каква вяра се разкрива в този разказ. Кое е удивителното, а в същото време притеснителното, в тази история?`

`Какво да кажем за свободната воля? Защо да вярваме, не би имало никакъв смисъл, ако вярата ни не получава реална изява? Какви примери намираме в Библията за свободна воля и как, въпреки неправилните решения на хората, Божията воля накрая ще се осъществи?`

Тази събота, 21.05.2022 г., ще се молим за църкви „Айдемир” и „Априлово” .