---
title: Съпруга за Исаак
date: 18/05/2022
---

В Битие, 24 глава ни се разказва историята за брака на Исаак след смъртта на Сара. Двете истории са свързани.

`Прочетете Битие, 24 глава . Защо Авраам толкова се безпокои синът му да не се ожени за ханаанка?`

Както иска да придобие земя, за да погребе жена си заради Божието обещание към потомците му, че ще притежават тази земя, така сега Авраам настоява и Исаак да не се заселва извън границите на Обетованата земя ( Битие 24:7 ). Също така довеждането на съпругата в палатката на Сара и забележката, че Ревека утешава Исаак „след смъртта на майка му“ ( Битие 24:67 ), ни връща към смъртта на Сара, като намек за болката от загубата на неговата майка.

Историята е изпълнена с молитви и изпълнение на молитви, изобилства от уроци за Божието провидение и човешката свобода. Тя започва с молбата на Авраам. С клетвата си в „Господа, Бог на небето и Бог на земята“ ( Битие 24:3 ), тази молба е преди всичко признание за Бога като Творец ( Битие 1:1 ; 14:19 ) и е пряко свързана с раждането на Авраамовите потомци, включително и на самия Месия.

Споменаването на Божия ангел и Господ, небесния Бог ( Битие 24:7 ) ни връща към Ангела на Господа, който идва от небето, за да спаси Исаак от принасянето му в жертва ( Битие 22:11 ). Богът, Който владее вселената, Ангелът Господен, Който се намесва, за да спаси Исаак, ще ръководи сключването на брака.

Обаче Авраам оставя открита възможността жената да не отговори на Божия призив. Колкото и да е силен Бог, Той не принуждава хората да Му се покоряват. Въпреки че планът Му е Ревека да последва Елиезер, тя запазва личната си свобода на избор. Възможно е да не пожелае да дойде и ако откаже, няма да бъде принудена да го направи.

Ето че тук виждаме още един пример за великата тайна: как Бог е дал на нас, хората, свободна воля, свобода да избираме, свобода, която Той няма да потъпче. Ако го направи, вече няма да се нарича свободна воля. Но по някакъв начин, въпреки реалността на човешката свободна воля и изобилието от ужасни решения, които вземаме с тази свободна воля, все още можем да разчитаме на факта, че най-накрая ще надделеят Божията любов и доброта.

`Защо е утешително да знаем, че макар не всичко да е по Божията воля, Той все още владее над всичко? Как например пророчества като Даниил, 2 глава ни го доказват?`