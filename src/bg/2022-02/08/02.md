---
title: Планината Мория
date: 15/05/2022
---

`Прочетете Битие 22:1-12 и Евреи 11:17 . Какъв е смисълът на това изпитание? Какви духовни поуки извличаме от това удивително събитие?`

Битие, 22 глава е станала класика в световната литература и е вдъхновявала философи и художници, а не само теолози. Смисълът на Божието изпитание обаче е труден за разбиране. Тази божествена заповед противоречи на по-късната библейска забрана за принасяне на човешки жертви ( Левит 18:21 ) и определено изглежда, че действа противно на Божието обещание за вечен завет чрез Исаак ( Битие 15:5 ).

Тогава каква е целта на Бога, когато го призовава да постъпи така? Защо изпитва Авраам по такъв страшен начин?

Библейският възглед за „изпитание“ (на староеврейски nissah ) включва две противоположни понятия. На първо място, съд, за да се разбере какво е в сърцето на изпитвания човек ( Второзаконие 8:2 ; ср. с Битие 22:12 ). Но освен това и увереност за Божията благодат в полза на изпитвания човек ( Изход 20:18-20 ).

В този случай вярата на Авраам в Бога го води до момента, когато рискува да изгуби „бъдещето“ (потомството) си. И все пак, понеже има доверие в Бога, ще направи каквото е поискал Той, независимо колко му е трудно да го разбере. Все пак какво е вярата, ако не доверие за това, което не виждаме или не разбираме напълно?

Нещо повече, библейската вяра не е толкова свързана с нашата способност да даваме на Бога и да жертваме за Него – макар че несъмнено и това има своето място ( Римляни 12:1 ) – но е свързана със способността ни да Му се доверяваме и да приемаме благодатта Му, като същевременно съзнаваме колко много не я заслужаваме.

Тази истина се потвърждава от последвалите събития. Всички действия на Авраам – неговите ревностни дела, болезненото пътуване със сина му, дори готовността му да се покори и да предложи на Бога най-доброто от себе си – колкото и да са поучителни, не биха могли да го спасят. Защо? Защото самият Господ е осигурил овен за жертвоприношението, който сочи към единствената надежда за спасение, Исус.

Затова Авраам сигурно е разбирал благодатта. Не нашите дела за Бога ни спасяват, а Божието дело за нас ( Ефесяни 3:8 ; ср. с Римляни 11:33 ), независимо колко сериозно сме призовани да работим за Бога, също като Авраам, както убедително разкриват неговите дела ( Яков 2:2 - 23 ).

`Какво говори историята за Авраам и Исаак на планината Мория лично на теб за твоята вяра и как ти я проявяваш?`