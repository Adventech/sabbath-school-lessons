---
title: Обещанието
date: 14/05/2022
---

### За изучаване през седмицата
Битие, 22 гл.; Евреи 11:17 ; Левит 18:21 ; Йоан 1:1-3 ; Римляни 5:6-8 ; Битие, 23-25 гл.; Римляни 4:1-12.

> <p>Стих за запаметяване</p>
> „Авраам остаря, в напреднала възраст, и Господ го беше благословил във всичко“ (Битие 24:1).

Накрая, според Божието обещание, Сара ражда син на Авраам „в старините му“ ( Битие 21:2 ) и дава на бебето името Исаак ( Битие 21:1-5 ). Но историята на Авраам съвсем не е приключила, а ще достигне своята кулминация, когато той ще отведе сина си до планината Мория, за да бъде принесен там в жертва. Обаче Исаак ще бъде заместен от овен ( Битие 22:13 ) – символ на Божия обет за благословение на народите чрез неговия „потомък“ ( Битие 22:17,18 ). Този потомък, разбира се, е Исус ( Деяния 13:23 ). Следователно в тази невероятна (и малко притеснителна) история се разкрива още от спасителния план.

Каквито и дълбоки духовни уроци да откриваме тук, семейството на Авраам сигурно е било разтърсено от това събитие и бъдещето му остава неясно. Сара умира веднага след жертвата на Мория (Битие, 23 гл.) и Исаак остава сирак.

Тогава Авраам поема инициативата да му осигури „правилното“ бъдеще. Урежда брака на сина си с Ревека (Битие, 24 глава), която ще роди двама синове ( Битие 25:21-23 ), а самият Авраам се жени за Хетура, която ще му роди много деца ( Битие 25:1-6 ). Тази седмица ще последваме Авраам до края на живота му ( Битие 25:7-11 ).