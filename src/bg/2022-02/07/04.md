---
title: Белегът на Авраамовия завет
date: 10/05/2022
---

`Прочетете Битие 17:1-19 и Римляни 4:11 . Какво е духовното и пророческото значение на ритуала по обрязването?`

Липсата на вяра у Аврам, както пролича от предишната история (Битие, 16 глава), нарушава хода на духовното пътуване с Бога. През това време Бог мълчи. За пръв път сега Тъй проговаря на Аврам. Възстановява връзката и го връща към момента, когато е сключил завет с него ( Битие 15:18 ).

Сега обаче Бог му дава белег на този завет. Значението на обрязването отдавна се коментира от библейските изследователи, но тъй като ритуалът включва проливане на кръв ( Изход 4:25 ), може да бъде разбран в контекста на жертвата, като символ, че му се вменява правда ( Римляни 4:11 ).

Важно е също, че този завет, символизиран чрез обрязването, е описан с думи, които ни връщат назад към първото месианско пророчество (ср. Битие 17:7 с Битие 3:15 ). Паралелът между двата стиха подсказва, че Божието обещание за Аврам се отнася до много повече, отколкото физическото раждане на един народ. То включва духовното обещание за спасение на всички народи по земята. А обещанието за „вечен завет“ ( Битие 17:7 ) се отнася за делото на месианския Потомък, жертвата на Христос, която осигурява вечен живот за всички, които го изискват чрез вяра, и за всичко, свързано с тази вяра (ср. с Римляни 6:23 и Тит 1:2 ).

Интересно е, че това обещание за вечно бъдеще се съдържа в промяната на имената на Аврам и Сарая. Досегашните им имена говорят за настоящето: Аврам означава „възвишен отец“, а Сарая – „моя княгиня“ (княгинята на Аврам). Промяната на имената им на „Авраам“ и „Сара“ се отнася за бъдещето: Авраам означава „отец на много народи“, а Сара означава „княгинята“ (за всички). Малко ироничен е паралелът с името на Исаак („той ще се смее“) – то напомня за смеха на Авраам (първият смях, записан в Библията; Битие 17:17 ). Това е скептичен смях или, може би, израз на учудване. Какъвто и да е случаят, въпреки че вярва в обещанието, дадено от Господа, Авраам все още трябва да полага усилия да живее с вяра и доверие.

`Как да се научим да вярваме дори когато понякога изпитваме съмнения във вярата, също като Авраам? Защо е важно да не се отказваме въпреки моментните съмнения?`