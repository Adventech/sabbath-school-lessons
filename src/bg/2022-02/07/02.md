---
title: Вярата на Авраам
date: 08/05/2022
---

`Прочетете Битие 15:1-21 и Римляни 4:3,4,9,22 . По какъв начин Аврам разкрива какво означава да живееш чрез вяра? Какъв е смисълът на жертвата, която Бог изисква от него?`

Божият първи отговор на тревогата на Аврам за наследник ( Битие 15:1-3 ) е, че ще има син, „който ще произлезе от тебе“ ( Битие 15:4 ). Същите думи са използвани от пророк Натан, когато говори за потомъка като бъдещ цар-Месия ( 2 Царе 7:12 ). Аврам отново получава потвърждението и „повярва в Господа“ ( Битие 15:6 ), защото разбира, че изпълнението на Божието обещание не зависи от собствената му праведност, а от Божията ( Битие 15:6 ; ср. с Римляни 4:5,6 ).

Подобен възглед е твърде необичаен, особено в онази култура. В религията на древните египтяни например съдът се извършва въз основа на преброяване на праведните дела в сравнение с правдата на богинята Маат, която представлява божествената правда. С две думи, трябва да си спечелите „спасението“.

След това Бог организира една жертвена церемония, която Аврам трябва да изпълни. По принцип жертвата сочи към Христовата смърт за греховете ни. Хората са спасени по благодат – дара на Божията правда, символизиран чрез самите жертви. Но специално тази церемония носи конкретни послания за патриарха. Спускането на лешоядите върху жертвените животни ( Битие 15:9-11 ) означава, че Аврамовите потомци ще бъдат роби за период от „четиристотин години“ ( Битие 15:13 ) или четири поколения ( Битие 15:16 ). След това в четвъртото поколение неговите потомци „ще се върнат тук“.

Последната сцена от жертвената церемония е драматична: „димяща пещ и огнен пламък, който премина между тези части“ ( Битие 15:17 ). Необикновеното чудо символизира Божия обет да изпълни заветното Си обещание за даване земя на потомците на Аврам ( Битие 15:18 ).

Границите на Обетованата земя, „от Египетската река до голямата река, реката Ефрат“ ( Битие 15:18 ) ни напомнят за границите на Едемската градина ( Битие 2:13,14 ). Следователно това пророчество говори за много повече, отколкото само за Изхода и за дома на Израил. На далечния хоризонт на това пророчество, чрез завоюването на Ханаанската земя от Авраамовите потомци, се издига картината на спасението на Божия народ в края на времето. Народът, който ще се завърне в Едемската градина.

`Как можем да се научим да разчитаме само на Христос и на Неговата правда като единствената ни надежда за спасение? Какво се получава, ако започнем да броим добрите си дела?`