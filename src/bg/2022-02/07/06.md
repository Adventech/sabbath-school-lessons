---
title: Лот в Содом
date: 12/05/2022
---

`Прочетете Битие 18:16-19:29 . Как пророческото служене на Авраам засяга отговорността му към Лот?`

Авраам току-ще е получил потвърждение за Божието обещание за син. Обаче вместо да се порадва на добрата новина, той започва с Бога разпалено разискване за съдбата на Лот в Содом. Патриархът е не само пророк, на когото Бог разкрива волята Си. Той е също и пророк, който се застъпва за нечестивите. Староеврейската фраза „стоеше пред Господа“ ( Битие 18:22 ) е идиом за молитва.

Всъщност Авраам спори с Бога и се пазари с Него, за да спаси Содом, където живее неговият племенник. Слизайки от петдесет до десет души, Бог обещава да спаси жителите на Содом, ако дори само десет от тях се окажат праведни.

Разбира се, когато човек чете историята за това, което са случва, след като двамата ангели отиват при Лот, за да го предупредят какво предстои ( Битие 19:1-10 ), можем да забележим точно колко извратени и зли са станали хората. Това наистина е едно нечестиво място, както и много от народите наоколо – и съответно една от причините да бъдат изгонени от земята ( Битие 15:16 ).

„И сега наближаваше последната вечер на Содом. Облаците на възмездието хвърляха сенки върху обречения град. Но хората не забелязваха това. Докато ангелите се приближаваха да го съсипят, хората си мечтаеха за богатства и удоволствия. Последният ден беше като всеки друг ден, който идваше и си отиваше. Вечерта падна върху сцена на разкош и сигурност. Несравнимо красивият пейзаж беше окъпан в лъчите на залязващото слънце. Вечерният хлад привлече жителите на града и търсещите удоволствия тълпи вървяха напред-назад, търсейки целенасочено удоволствията на този час“ (Уайт, Е. Патриарси и пророци. София: Нов живот, 2019, с. 97).

В края на краищата Бог спасява само Лот, жена му и двете му дъщери ( Битие 19:15 ), по-малко от половината от минималните десет. Зетьовете, които не приемат предупреждението на Лот, остават в града ( Битие 19:14 ).

И после тази красива страна е унищожена. Староеврейският глагол hafakh, „разорявам“ се споменава няколко пъти в текста ( Битие 19:21,25,29 ) и описва унищожението на Содом ( Второзаконие 29:23 ; Амос 4:11 ). Идеята е, че страната е „преобърната“. Точно както Потопът „преобръща“ първоначалното творение ( Битие 6:7 ), унищожаването на Содом представлява „преобръщане“ на Едемската градина ( Битие 13:10 ). Чрез разрушаването на Содом виждаме в умален вид унищожението в края на времето ( Юда 1:7 ).