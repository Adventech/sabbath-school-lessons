---
title: Разширено изучаване
date: 13/05/2022
---

Прочетете статията „Законът и заветите“ от книгата на Елън Уайт „Патриарси и пророци“.

Усърдната и упорита молитва на Авраам за хората от Содом ( Битие 18:22-33 ) трябва да ни насърчава да се молим за нечестивите, въпреки че изглеждат безнадеждно пропаднали. Освен това Божият отзивчив отговор на Авраамовата настойчивост и готовността Му да прости само заради „десетте“ праведници, е „революционна“ идея, както посочва Герхад Хазел:

„По един невероятно революционен начин старото колективно мислене, което докарва наказание на невинния член на виновното множество, е преобразено в нещо ново: присъствието на остатък от праведни хора би могъл да има съхраняваща функция за цялото. (…) Заради праведния остатък Яхве ще прости на нечестивия град в правдата Си [ tsedaqah ]. Тази идея е съществено разширена в пророческите думи на Слугата на Яхве, Който изработва спасение за „мнозина“ (GerhardF. Hasel, The Remnant : The History and Theology of the Remnant Idea From Genesis to Isaiah , 3rd edition[Berrien Springs, MI: Andrews University Press, 1980], pp. 150, 151).

„Навсякъде около нас има души, които отиват към гибел, така безнадеждна и ужасна, както поразилата Содом. Всеки ден за някои хора благодатното време приключва. Всеки час някои преминават отвъд границата на милостта. А къде са гласовете на предупреждение и умоляване, които казват на грешника да бяга от тази страшна гибел? Къде са ръцете, протегнати да го издърпат от смъртта? Къде са хората, които със смирена и неотстъпчива вяра умоляват Бога за него? Духът на Авраам е духът на Христос. Божият Син е великият Ходатай в полза на грешника. Този, Който плати цената за изкуплението, знае каква е стойността на човешката душа“ (Уайт, Е. Патриарси и пророци. София: Нов живот, с. 85).

**Въпроси за разискване**

`Само дъгата и обрязването са наречени „белег на завета“. Кои са приликите и разликите между двата завета?`

`Макар и призован от Бога и често посочван в Новия Завет като образец на живот с вяра, Авраам понякога допуска грешки. Какви уроци трябва и не трябва да научим от неговия пример?`

`Някои хора се противопоставят на разбирането, че Бог ще накаже изгубените, като казват, че това действие противоречи на Неговата любов. Как ние, като хора, които вярват, че Бог ще накаже изгубените, отговаряме на аргумента, че Той не наказва?`

Тази събота, 14.05.2022 г., ще се молим за църкви „Шумен” с групите в региона и „Ямбол”с групата в Тополовград.