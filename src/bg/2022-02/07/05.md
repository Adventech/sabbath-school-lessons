---
title: Синът на обещанието
date: 11/05/2022
---

Последната сцена от обрязването включва всички: не само Исмаил, но и всички мъже от домакинството на Авраам са обрязани ( Битие 17:23-27 ). Думата kol , „всички“, „всеки“, се повтаря четири пъти ( Битие 17:23,27 ). На този общ фон се явява Богът на Авраам, за да потвърди обещанието за син – „Исаак“.

`Прочетете Битие 18:1-15 и Римляни 9:9 . Какви уроци на гостоприемство научаваме от посрещането на гостите? Как тълкувате Божия отговор на това гостоприемство?`

Не ни е известно дали Авраам е знаел кои са тези непознати ( Евреи 13:2 ), въпреки че постъпва към тях така, сякаш самият Бог е помежду им. Той седи „при входа на шатрата си в горещината на деня“ ( Битие 18:1 ) и тъй като в пустинята гостите са рядкост, сигурно е имал силно желание да се срещне с тях. Авраам изтичва към мъжете ( Битие 18:2 ), въпреки че е на 99 години. Нарича една от тези личности Адонай, „мой Господ“ (Битие 18:3) – титла, често използвана за Бога ( Битие 20:4 ; Изход 15:17 ). Той се суети наоколо за приготвянето на храната ( Битие 18:6,7 ). Застава до тях и е готов да удовлетвори нуждите им ( Битие 18:8 ).

Поведението му към небесните непознати ще стане вдъхновяващ образец за гостоприемство ( Евреи 13:2 ). Всъщност почтителното отношение на Авраам носи философията на гостоприемството. Проявата на уважение и загриженост към непознати е не само хубав жест на добро възпитание. Библията подчертава, че това е религиозен дълг, който все едно изпълняваме към самия Бог ( Матей 25:35-40 ). Парадоксално е, че Той се отъждествява повече с гладния и беден чужденец, отколкото с щедрия човек, който го приема.

От друга страна, Божественото навлизане в човешка обстановка показва благодатта и любовта Му към човечеството. Това явяване на Бога ни напомня за Христос, Който оставя небесния Си дом и става слуга на хората, за да достигне човечеството ( Филипяни 2:7,8 ). Божието явление тук е доказателство за сигурността на обещанието Му ( Битие 18:10 ). Той вижда Сара, която се крие „зад него“ ( Битие 18:10 ) и разбира нейните най-съкровени мисли ( Битие 18:12 ). Знае защо се е засмяла, а думата „смях“ е последната Му дума. Нейното неверие става мястото, където Той ще изпълни словото Си.

`Поразсъждавайте върху разбирането, че Бог „се отъждествява повече с гладния и беден чужденец, отколкото с щедрия човек, който го приема“. Защо е толкова важно да помним тази идея?`