---
title: Съмненията на Авраам
date: 09/05/2022
---

`Прочетете Битие 16:1-16 . Какво е значението на решението на Аврам за Агар, въпреки Божието обещание, което е получил? Какви два вида вяра символизират двете жени ( Галатяни 4:21-31 ) ?`

Когато Аврам е изпитвал съмнения ( Битие 15:2 ), Бог недвусмислено го е уверил, че ще му даде син. Сега, 10 години по-късно, той все още няма такъв. Дори след последното силно пророчество от Бога Аврам сякаш е изгубил вяра: той вече не вярва, че ще бъде възможно да има син от Сарая. А тя, в безнадеждността си, поема инициативата и настоява той да прибегне до обичайната практика за онова време в древния Близък изток: да намери заместваща майка. Слугинята на Сарая Агар е определена за тази служба. Системата сработва. Ироничното е, че тази човешка стратегия сякаш е по-ефективна от вярата в Божиите обещания.

Пасажът, описващ връзката на Сарая с Аврам, отразява историята на Адам и Ева в Едемската градина. Двата пасажа имат доста общи мотиви (Сарая, като Ева, е активната страна; Аврам, като Адам, остава пасивен) и общи глаголи и фрази („послуша това, което каза“, „взе“ и „даде“). Паралелът между тези две истории загатва за Божието неодобрение към подобен подход на действие.

Апостол Павел споменава тази история, за да сподели разбирането си за делата и благодатта ( Галатяни 4:23-26 ). И в двата разказа резултатът е един и същ: незабавният успех на човешките действия, несъобразени с Божията воля, води до проблеми в бъдеще. Забележете, че Бог не присъства в целия ход на действията. Сарая говори за Бога, но никога не говори на Него, нито пък Бог говори на който и да било от двамата. Това Божие отсъствие е изненадващо, особено след наситеното Му присъствие в предишната глава.

След това Бог се явява на Агар, но едва след като тя е напуснала дома на Аврам. Тази неочаквана поява разкрива Божието присъствие въпреки човешките усилия да се действа без Него. Думите „ангел Господен“ ( Битие 16:7 ) са титла, която често се свързва с Господа, YHWH ( Битие 18:1,13,22 ). Този път Бог поема инициативата и обявява на Агар, че ще роди син, Исмаил, чието име означава „Бог чува“ ( Битие 16:11 ). Иронията тук е, че историята, завършваща с идеята за чуване ( shama‘ ), отразява чуването от началото на историята, когато Аврам „чува“ ( shama‘ ) гласа на Сарая ( Битие 16:2 ).

`Защо за нас е толкова лесно да допуснем същата грешка като Аврам тук?`