---
title: 'Плът и кръв като нас'
date: 18/01/2022
---

„Посланието към евреите“ казва, че Исус е приел нашето човешко естество, за да може да ни представлява и да умре за нас ( Евреи 2:9,14-16; Евреи 10:5-10 ). Това е основата на спасителния план и нашата единствена надежда за вечен живот.

`Прочетете Матей 16:17; Галатяни 1:16; 1 Коринтяни 15:50 и Ефесяни 6:12 . С какви недостатъци на човешкото естество тези пасажи свързват израза „плът и кръв“?`

Изразът „плът и кръв“ подчертава несигурността на човешкото състояние, неговата слабост ( Ефесяни 6:12 ), липсата на осъзнатост ( Матей 16:17; Галатяни 1:16 ) и податливостта към смъртта ( 1 Коринтяни 15:50 ). „Посланието към евреите“ казва, че Исус прилича на Своите братя „във всичко“ ( Евреи 2:17 ). Този израз означава, че Той става напълно човек. Не просто „изглежда като“ или „сякаш е“ човек; Той наистина е Човек, наистина един от нас.

Но „Посланието към евреите“ казва, че Исус се различава от нас по отношение на греха . Първо, Той не е извършил никакъв грях ( Евреи 4:15 ); второ, има човешко естество, а това Го прави „свят, невинен, непорочен, отделен от грешните“ ( Евреи 7:26 ). Ние имаме склонност към злото. Робството ни под греха е заложено дълбоко в самото ни естество. Ние сме „плътски, продадени под грях“ ( Римляни 7:14 ; вж. също Римляни 7:15-20 ). Гордост и други греховни подбуди омърсяват дори добрите ни постъпки. Но естеството на Исус не е опетнено от греха. И така трябва да е. Ако Исус беше „плътски, продаден под грях“, като нас, Той също би трябвало да се нуждае от Спасител. Вместо това Той дойде като Спасител и се принесе в жертва „без недостатък“ на Бога за нас ( Евреи 7:26-28; Евреи 9:14 ).

След това Исус заличи силата на дявола, умирайки като безгрешен принос за нашите грехове, като по този начин направи възможно нашето опрощение и помирение с Бога ( Евреи 2:14-17 ). Нещо повече, Той унищожи силата на греха, като ни даде сила да живеем праведен живот чрез изпълненото от Него новозаветно обещание да запише закона в сърцата ни ( Евреи 8:10 ). По този начин Исус победи врага и ефективно ни освободи, за да можем сега да „служим на живия Бог“ ( Евреи 9:14 ). Междувременно окончателното унищожение на Сатана ще настъпи с последния съд ( Откровение 20:1-3,10 ).

`След като имаме обещанието за победа чрез Исус, защо толкова много от нас все още се борят с греха? Къде бъркаме и по-важното е как можем да започнем да живеем според високото призвание, което имаме в Христос?`