---
title: 'Не се срамува да ги нарече братя'
date: 17/01/2022
---

„Посланието към евреите“ ни казва, че Исус не се срамува да ни нарича Свои братя ( Евреи 2:11 ). Въпреки че е едно с Бога, Той ни прегръща като част от Своето семейство. Солидарността Му е представена в контраст с публичния срам, който читателите на Посланието понасят в своето обкръжение ( Евреи 10:33 ).

`Прочетете Евреи 11:24-26 . По какъв начин решението на Мойсей е пример за стореното от Исус за нас?`

Представяте ли си какво е било за Мойсей да бъде наричан „син на фараоновата дъщеря“?Той е бил могъща фигура в най-могъщата империя на своето време. Получил е най-висшата гражданска и военна подготовка и е станал забележителен герой. Дякон Стефан казва, че Мойсей е бил „силен в слово и дело“ ( Деяния 7:22 ). Елън Уайт също казва, че е бил „любимец на египетските армии“ и че фараонът е „решил да направи осиновения си внук свой престолонаследник“ (Вж. Патриарси и пророци , стр. 245 – англ. изд.). И все пак Мойсей отхвърля цялата тази привилегия, когато решава да се отъждестви с израилтяните – един необразован робски народ, лишен от всякаква власт.

`Прочетете Матей 10:32,33; 2 Тимотей 1:8,12 и Евреи 13:12-15. Какво иска Бог от нас?`

За читателите на „Посланието към евреите“ това е част от проблема. След като понасят гонения и отхвърляне, много от тях започват да се срамуват от Исус. С действията си някои са се изложили на опасност да „опозорят“ Исус, вместо да Го почетат ( Евреи 6:6 ). По този начин Павел постоянно призовава читателите си да „държат здраво“ на „изповедта“ на своята вяра ( Евреи 4:14; Евреи 10:23 ).

Бог иска да признаем Исус за наш Бог и наш Брат. Като наш Изкупител Той плаща дълга ни;като наш Брат ни показва начина, по който трябва да живеем, за да бъдем „съобразни с образа на Неговия Син, за да бъде Той първороден между много братя“ ( Римляни 8:29 ).

`Помислете за миг върху решението, което Исус е трябвало да вземе, за да ни прегърне като „братя и сестри“. Защо извършеното е толкова по-унизително за Него, отколкото извършеното от Мойсей, и какво научаваме от това за Божията любов към нас?`