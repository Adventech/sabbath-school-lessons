---
title: 'Усъвършенстван чрез страдания'
date: 19/01/2022
---

`Прочетете Евреи 2:10,17,18 и Евреи 5:8,9 . Каква е функцията на страданието в живота на Исус?`

Апостолът казва, че Бог „усъвършенства чрез страдания“ Исус. Изненадващ израз. Авторът вече е казал, че Исус е „сияние на Неговата слава и съвършен образ на Неговото лице“ ( Евреи 1:3 ) и че е безгрешен, безупречен, непорочен и свят ( Евреи 4:15; Евреи 7:26-28; Евреи 9:14; Евреи 10:5-10 ). Това означава, че Исус не е трябвало да преодолява някакъв вид морално или етично несъвършенство.

Но „Посланието“ към евреите казва, че Исус е преминал през процес на „усъвършенстване“, за да си осигури средствата за нашето спасение. Той е усъвършенстван в смисъл, че e готов да бъде наш Спасител.

Исус бива „усъвършенстван“ чрез страдания, за да стане Начинател на нашето спасение ( Евреи 2:10 ). Трябвало е да умре на кръста като жертва, за да може Отец да има законните средства да ни спаси. Исус е съвършената жертва, единствената. Като Бог Той би могъл да ни осъди; но поради Своята жертва може също и да ни спаси.
Исус се научава на послушание чрез страданията (Евреи 5:8 ). Покорството е необходимо за две неща. Първо, послушанието прави жертвата Му приемлива ( Евреи 9:14; Евреи 10:5-10 ). Второ, Неговите страдания Му позволяват да стане наш пример ( Евреи 5:9 ). Исус се „научава“ на послушание, защото никога преди не го е изпитвал. След като е Бог, на кого да се подчинява? Като вечен Син и едно с Бога Той получава покорност като Владетел на Вселената. Следователно Исус не преминава от неподчинение към подчинение, а от суверенитет и власт към подчинение и покорност. Прославеният Божи Син става послушен Човешки Син.
Страданията разкриват Исус като милостив и верен Първосвещеник ( Евреи 2:17,18 ). Те не Го правят по-милостив. Напротив, именно поради милостта Си още отначало Той се е съгласил да умре на кръста, за да ни спаси ( Евреи 10:5-10 ; ср. с Римляни 5:7,8 ). И все пак именно чрез страданията е наистина изразена и разкрита реалността на братската Му любов.

`Щом безгрешният Исус е страдал, и ние като грешници със сигурност ще страдаме. Как можем да се научим да понасяме трагедиите на живота, като същевременно черпим надежда и увереност от Господа, Който ни разкрива Своята любов по толкова много категорични начини?`