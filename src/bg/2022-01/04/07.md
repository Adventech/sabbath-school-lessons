---
title: 'Разширено изучаване'
date: 21/01/2022
---

Евреи 2:13 съдържа думите на Исус към Неговия Отец относно братята Му: „Ето, Аз и децата, които Ми е дал Бог“ ( Евреи 2:13 ). Патрик Грей предполага, че тук Исус е описан като попечител на Своите братя. Римската система на tutela impuberum определя това попечителство при смъртта на бащата. „Един наставник, често по-голям брат, става отговорен за грижите за малолетните деца и тяхното наследство, докато навършат пълнолетие, като по този начин потвърждава естествения дълг на по-големия брат да се грижи за по-малките си братя и сестри“ (Godly Fear: The Epistle to the Hebrews and Greco-Roman Critiques of Superstition [Atlanta: Society of Biblical Literature, 2003], p. 126). Това обяснява защо „Посланието към евреите“ ни нарича както братя и сестри на Исус, така и Неговите деца. Като наш по-голям Брат Исус е наш учител, пазител и покровител.

„Христос дойде на земята, вземайки човешко естество и заставайки като представител на човека, за да покаже в борбата със Сатана, че човекът – такъв, какъвто го е създал Бог, свързан с Отец и Сина – може да се покорява на всяко божествено изискване“ (Уайт, Е. Избрани вести , книга 1, стр. 253 – англ. изд.).

„С живота и поученията Си Христос е дал съвършен пример за себепожертвувателно служене, чието начало е у Бога. Бог не живее за Себе Си. Със създаването на света и с поддържането на всичко Той постоянно служи на другите. „Той прави слънцето Си да изгрява на злите и на добрите и дава дъжд на праведните и на неправедните” (Матей 5:45). Този идеал за служенето Бог повери на Своя Син. На Исус бе дадено да застане начело на човечеството, та чрез примера Си да ни научи как да служим” (Уайт, Е. Копнежът на вековете , стр. 649 – англ. изд.).

**Въпроси за разискване**

`„Посланието към евреите“ ни казва, че Исус е станал наш Брат, за да ни спаси. Помислете какво означава това по отношение на направеното от Бога, за да ни спаси. Защо тогава обръщането на гръб на тази невероятна реалност би било толкова пагубна грешка?`

`Защо за нас е важно Исус да не е роден „продаден под греха” като нас (Римляни 7:14)? Помислете за Мойсей и защо за израилтяните е било важно Той да не е роб като тях. По какъв начин биографията на Мойсей, в известен смисъл, ни помага да разберем какво е направил Исус за нас?`

`Размишлявайте по-задълбочено върху ролята на страданието в живота ни. Защо никога не бива да мислим, че страданието само по себе си е добро, дори ако понякога от него може да излезе някакво добро?`

Тази събота, 22.01.2022 г., ще се молим за църкви „Сандански” с групите в региона и „Своге”.