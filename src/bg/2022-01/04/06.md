---
title: 'Брат за пример'
date: 20/01/2022
---

Друга причина, поради която Исус приема човешкото ни естество и живее сред нас, е за да бъде наш пример, единственият, който може да ни покаже кой е правилният начин на живот пред Бога.

`Прочетете Евреи 12:1-4 . Как според апостола би трябвало да участваме в бягането на християнския живот?`

В този пасаж Исус е кулминацията на дълъг списък от герои, които апостолът представя като примери за вяра. Тук Той е наречен „Начинател и Завършител на нашата вяра“. Гръцката дума archegos („основател“) може да бъде преведена и като „пионер“. Исус е пионер в състезанието в смисъл, че бяга пред вярващите. Всъщност Евреи 6:20 Го нарича наш „предтеча“. Думата „Завършител“ предава идеята, че Исус проявява вяра в Бога във възможно най-чиста форма. Този пасаж учи, че Исус е едновременно първият, пробягал с успех нашата надпревара, и Този, Който е усъвършенствал изкуството на живота с вяра.

Евреи 2:13 гласи: „И пак: „Аз на Него ще уповавам“; и още веднъж: „Ето, Аз и децата, които Ми е дал Бог“. Записаното тук разкрива думите на Исус, че ще се довери на Бога. Това споменаване е препратка към Исая 8:17,18 .

Исая произнася тези думи пред лицето на страховитата заплаха от нашествие от Северен Израил и Сирия ( Исая 7:1,2 ). Неговата вяра контрастира с липсата на вяра на цар Ахаз ( 4 Царе 16:5-18 ). Бог призовава Ахаз да Му се довери и да поиска знак, че ще го избави ( Исая 7:1-11 ). Бог вече му е обещал, като син на Давид, че ще го защитава като Свой собствен син. Сега любезно предлага на Ахаз да потвърди това обещание със знак. Но царят отказва да поиска знак и вместо това изпраща пратеници до асирийския цар Теглат-Феласар, казвайки: „Аз съм твой слуга и твой син“ ( 4 Царе 16:7 ). Колко трагично! Ахаз предпочита да бъде „син“ на Теглат-Феласар, отколкото Божи син.

Но Исус полага доверието Си в Бога и в Неговото обещание, че ще постави враговете под краката Му ( Евреи 1:13; Евреи 10:12,13 ). Бог ни дава същото обещание и ние трябва да Му повярваме точно както е направил Исус ( Римляни 16:20 ).

`Как да се научим да се доверяваме на Бога, като вземаме ежедневни решения, отразяващи това доверие? Кое е следващото важно решение, което трябва да вземете, и как да се уверите, че то разкрива доверие в Бога?`