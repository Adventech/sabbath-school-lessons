---
title: 'Братът като Изкупител'
date: 16/01/2022
---

`Прочетете Левит 25:25-27,47-49. Кой би могъл да изкупи даден човек, изгубил своята собственост или свободата си поради бедност?`

Законът на Мойсей постановява, че ако човек е толкова беден, че се наложи да продаде собствеността си – или дори себе си – за да оцелее, той ще може да си върне имуществото или свободата си на всеки петдесет години, през юбилейната година. Юбилейната година е „велика“ съботна година, в която се опрощават дълговете, възстановява се собствеността и се прогласява освобождение на пленниците.

Но петдесет години са доста дълго време. Ето защо законът на Мойсей също така предвижда, че най-близкият роднина може да плати дължимата част и по този начин да откупи своя роднина много по-рано.

Най-близкият роднина е и този, който гарантира за извършването на справедливост в случай на убийство. Той е отмъстителят за кръвта; би трябвало да преследва убиеца на своя близък роднина и да го накаже ( Числа 35:9-15 ).

`Прочетете Евреи 2:14-16. Как този пасаж описва Исус и самите нас?`

Текстът ни описва като роби на дявола, а Исус – като наш Изкупител. Когато Адам съгрешава, човешките същества попадат под контрола на Сатана. В резултат на това нямаме силата да устоим на греха ( Римляни 7:14-24 ). По-лошото е, че нашето престъпление изисква смъртна присъда, която не можем да платим ( Римляни 6:23 ). Ето че положението ни определено е безнадеждно.

Обаче Исус приема нашето човешко естество и става плът и кръв като нас. Той става наш най-близък роднина и ни изкупва. Не се срамува да ни нарече „братя“ ( Евреи 2:11 ).

Парадоксално е, но когато приема нашето естество и ни изкупва, Спасителят разкрива и Своето божествено естество. В Стария Завет истинският Изкупител на Израил, техният най-близък роднина, е Яхве (напр. Псалми 19:14; Исая 41:14; Исая 43:14; Исая 44:22; Йеремия 31:11; Осия 13:14 ).

`Какви са начините, по които можете да се научите да преживявате по-дълбоко реалността на това колко близо е Христос до вас? Защо това преживяване е толкова важно за вашата вяра?`