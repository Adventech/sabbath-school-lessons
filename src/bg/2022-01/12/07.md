---
title: 'Разширено изучаване'
date: 18/03/2022
---

„През хилядата години между първото и второто възкресение се провежда съдът над неправедните. Апостол Павел посочва този съд като събитие, следващо второто идване на Христос. „(...) недейте съди нищо преждевременно, докле не дойде Господ, Който ще извади на видело скритото в тъмнината и ще изяви намеренията на сърцата“ ( 1 Коринтяни 4:5 ). Даниил обяснява, че когато дойде „Старият по дни”, ще се „даде (...) съдът на светиите на Вишнаго” ( Даниил 7:22 ; цариградски превод). През това време праведните царуват като царе и свещеници на Бога. Йоан обяснява в „Откровение“: „И видях престоли; и на тия, които бяха насядали на тях, бе дадено да съдят (...) те ще бъдат свещеници Богу и на Христа и ще царуват с Него хиляда години” ( Откровение 20:4-6 ; ЦП). Точно за това време Павел е предсказал, че „светиите ще съдят света” ( 1 Коринтяни 6:2 ). Заедно с Христос те съдят неправедните, като сравняват живота им с книгата на закона – Библията, и решават всеки случай според делата, извършени в тялото. Тогава наказанието, което нечестивите трябва да понесат, се определя според извършените от тях деяния; и се отбелязва срещу имената им в книгата на смъртта.

Също така и Сатана, и ангелите му ще бъдат съдени от Христос и Неговия народ. Павел казва: „Не знаете ли, че ние ще съдим ангели?” ( 1 Коринтяни 6:3 ). А Юда обяснява, че онези „ангели, които не опазиха своето достойнство, но напуснаха собственото си жилище, Той ги държи под мрак във вечни връзки за съда на великия ден” ( Юда 6 )” (Уайт, Е. Великата борба , стр. 660,661 – англ. изд.)

**Въпроси за разискване**

`Какво говори участието на светиите в съда над нечестивите ( 1 Коринтяни 6:3 ; Юда 6 ) за Бога и за това колко открит ще бъде Той с нас, за да ни изяви Своята доброта и справедливост в начина, по който е постъпил с греха и злото?`

`Прочетете Изход 32:32; Псалми 56:8; Псалми 69:28; 139:16; Исая 4:3; Даниил 12:1; Малахия 3:16; Лука 10:20; Откровение 13:8 и Откровение 17:8. Това са препратки към Божиите книги в небето. Какво е записано в тези книги? Защо е важно Бог да поддържа запис на нашите сълзи ( Псалми 56:8 ) например? Щом Той знае всичко, каква е целта на такива книги или записи?`

`Защо смятате, че е важно „Посланието към евреите“ да завърши аргументацията си с препратка към обещанията на Даниил, 7 глава? Защо тези препратки са важни в контекста на служенето на Исус в небето? Какво научаваме от Даниил, 7 глава за края на всички земни и паднали неща?`

Тази събота, 19.02.2022 г., ще се молим за църкви „София-Солунска- А” с групите в региона  и „София-Факултета”.