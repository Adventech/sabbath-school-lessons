---
title: 'Непоклатимо царство'
date: 16/03/2022
---

Бог обявява, че ще „разтърси” небето и земята, тоест ще унищожи вражеските народи. Но има някои неща, които няма да бъдат разтърсени и унищожени.

`Сравнете Псалми 15:5; Псалми 16:8; 21:7; 62:2; 112:6 и Евреи 12:27. Кои неща няма да бъдат поклатени?`

Много съвременни преводи на Евреи 12:27 предполагат, че разклащането на небето и земята означава, че те ще бъдат премахнати и завинаги заличени.

Библията обаче е ясна, че Бог ще създаде ново небе и нова земя ( Исая 65:17; Откровение 21:1-4 ), а ние ще възкръснем и ще имаме ново тяло ( 1 Солунци 4:13-17; Филипяни 3:20 ) на тази земя. По този начин „разтърсването” загатва за очистване и обновяване на творението, а не за пълното му заличаване. Това, което е тук, ще бъде пресътворено, за да живеят в него изкупените.

Но има някои неща, които няма да бъдат поклатени. Сред тях са самите праведни. Те няма да бъдат поклатени, защото се доверяват на Бога. Създателят ги крепи и гарантира тяхното пребъдване.

Обърнете внимание, че в „Посланието към евреите“ постоянството и стабилността са свързани с Исус. Евреи 1:10-12 казва за Исус: „В началото Ти, Господи, си основал земята и дело на Твоите ръце е небето; те ще изчезнат, а Ти пребъдваш. Да! Те всички ще остареят като дреха и като наметало ще ги свиеш, и те ще бъдат изменени. Но Ти си същият и Твоите години няма да се свършат”. Книгата също така заявява, че свещеничеството на Исус ще остане завинаги ( Евреи 7:3,24 ), както и наследството на изкупените ( Евреи 10:34 ). При последния съд именно онези, които са „в Исус”, няма да бъдат разклатени ( Псалми 46:5 ).

Евреи 12:28 също така казва, че ще получим „царство, което не се клати“. Това е препратка към Даниил 7:18 , където се заявява, че светиите „ще владеят царството довека и до вечни векове“. Тоест става дума за царство, което „довека няма да се разруши“, а то е споменато в Даниил 2:44 . Това царство принадлежи на Сина, но Той ще го сподели с нас. Откровение 20:4 свидетелства, че ние ще съдим с Него злите сили, които са ни преследвали ( 1 Коринтяни 6:3 ).

`Колко добре се справяте сега по отношение на разтърсването? Ако не е много добре, какъв избор можете да направите, за да получите помощ в тази важна сфера? (Вж. Ефесяни 4:14 .)`