---
title: 'Да бъдем благодарни'
date: 17/03/2022
---

„Посланието към евреите“ приключва тази част, като посочва, че подходящият отговор на Бога за всички прекрасни неща, които е направил за нас, е да проявим благодарност, като Му предложим подходящия вид поклонение.

`Сравнете Евреи 12:28 с Евреи 13:15,16. Как предлагаме на Бога приемливо поклонение?`

Според старозаветната система жертвоприношението на животни е начинът, по който хората показват покаяние и благодарност, но тези жертви е трябвало да бъдат само знак за благодарността и покаянието в сърцето на поклонника. По този начин Бог ясно посочва в Псалмите и чрез пророците, че това, което наистина Му е угодно, не е кръвта на животни, а благодарността, добрите дела и праведността на поклонниците ( Псалми 50:7-23; Исая 1:11-17 ).

Ето защо Павел ни кани да се покланяме на Бога в небесното светилище, като принасяме жертви на хваление, изповед, благодарност и добри дела – това е истинското поклонение, което Го радва. Ние принасяме тези жертви на земята, но те се приемат като угодни на Бога в небето. Наставлението обхваща всички призиви, които авторът отправя през цялото писмо за изповядването на Исусовото име ( Евреи 3:1; Евреи 4:14; 10:23 ) и Неговите увещания да продължаваме да вършим добри дела ( Евреи 6:10-12; 13:1,2,16 ).

Поканата на Павел към читателите му „да служим благоугодно на Бога с благоговение и страхопочитание“ ( Евреи 12:28 ) предполага, че сега вярващите наистина са свещенически род, усъвършенстван и осветен чрез жертвата на Исус ( Евреи 10:10-14,19-23 ). Това изпълнява първоначалната цел на Бога за Израил те да бъдат народ от свещеници, чрез който Той да може да съобщи на света благата вест за спасение ( Изход 19:4-6; 1 Петър 2:9,10; Откровение 1:6; 5:10 ).

Евреи 13:1-6 описва какво на практика означава да правим добро и да споделяме това, което имаме. Тоест да проявяваме братска любов точно както Исус проявява братска любов към нас ( Евреи 2:11,12 ). Означава да бъдем гостоприемни, да посещаваме тези, които са в затвора или са пострадали ( Евреи 13:3 ) и да отхвърлим прелюбодейството и алчността.

`Защо е важно да обмисляме добрите дела и да споделяме това, което имаме, като част от нашето поклонение пред Бога? Същевременно кои са съвсем реалните начини духовните ни жертви за Бога да бъдат опорочени ( Исая 1:11-17 )?`