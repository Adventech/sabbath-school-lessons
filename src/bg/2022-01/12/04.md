---
title: 'Разтърсване на небето и земята'
date: 15/03/2022
---

След като описва празничното събрание, което се случва в небето, Павел предупреждава читателите, че трябва да обърнат внимание на Божия глас, защото Бог ще разтърси „още веднъж (...) не само земята, но и небето” ( Евреи 12:26 ). Апостолът казва, че макар Исус да се е възцарил на небето, нашето спасение не е завършило. Трябва да бъдем внимателни, защото все още предстои едно важно събитие.

`Сравнете Агей 2:6-9,20-22; Псалми 96:9,10; Псалми 99:1 и Евреи 12:26,27 . Каква е целта на Божието разтърсване на небето и земята? Какво означава това?`

В Стария Завет разтърсването на земята е често срещан израз за присъствието на Бога, Който се явява, за да избави Своя народ. Когато Девора и Варак воюват срещу Сисара, Бог се бори от небето за тях ( Съдии 5:20 ). Описано е мощно земетресение, разтърсване на земята и планините поради Божието присъствие ( Съдии 5:4,5 ). Откриваме, че същата образност се среща в Стария Завет, когато Бог се явява, за да избави потиснатите ( Псалми 68:7,8; Псалми 60:2; 77:17,18 ). По този начин разтърсването се превръща в сигнал за Божия съд, когато Той утвърждава Своята власт над народите на земята. Пророците предсказват, че същото нещо ще се случи в Господния ден ( Исая 13:13; 24:18-23 ).

В „Посланието към евреите“ „треперенето“ на небето и земята се отнася за унищожаването на Божиите противници. Точно това Бог обещава при възцаряването на Исус. Казва Му се: „Седни отдясно Ми, докато положа враговете Ти за Твое подножие” ( Евреи 1:13 ). Следователно Исус е победил врага ( Евреи 2:14-16 ) и се е възцарил ( Евреи 1: 5-14 ), но враговете Му все още не са унищожени ( Евреи 10:11-14; 1 Коринтяни 15:23-25 ).

Обаче Бог ще унищожи тези врагове в бъдеще, когато разтърси небето и земята. Тоест разтърсването на небето и земята означава унищожаване на земните сили, които преследват Божия народ, и още по-важното, унищожаване на небесните сили (Сатана и неговите ангели), които стоят зад земните сили и ги контролират.

`Защо обещанието, че един ден ще бъде раздадена справедливост и злото, толкова разпространено в нашия свят, ще бъде унищожено, е обещание, изпълнено с огромна надежда за всички нас, особено за тези, които са непосредствено пострадали от злото?`