---
title: 'Дойдохте на планината Сион'
date: 13/03/2022
---

`Прочетете Евреи 12:22-24 . Какво описва тук Павел?`

„Посланието към евреите“ потвърждава, че сме стигнали до планината Сион и участваме в голям празник. „Вие обаче пристъпихте към планината Сион и към града на живия Бог, небесния Йерусалим, и към безбройни множества ангели“ ( Евреи 12:22 ) Чрез вяра сме дошли пред лицето на нашия Представител Исус. В това тържество откриваме безброй ангели, самия Бог и Исус, Който е центърът на тържеството. Ние идваме като част от „църквата на първородните, чиито имена са написани на небесата“ ( Евреи 12:23 ). Нашите имена са записани в небесните книги, където са изброени изповядващите се за Божи народ ( Изход 32:32; Псалми 56:8; Даниил 12:1; Малахия 3:16; Лука 10:20; Откровение 13:8; 17:8 ).

Ние сме „първородните”, защото споделяме наследството на истинския Първороден Исус ( Евреи 1:6 ). По този начин сме дошли не като гости, а като граждани (ср. с Филипяни 3:20 ). Описани сме също като „духовете на праведниците, достигнали съвършенство“ ( Евреи 12:23 ). Този израз е фигура на речта, в която едно измерение на нашата човешка същност е представено като цялото. Той е аналогичен на израза „Отца на духовете “ от Евреи 12:9 , който говори за Бога като Отец на всички нас, човешките същества, които са духовни по природа.

Празничното събрание чества началото на царското управление на Исус, Неговото свещеническо служене и въвеждането на новия завет. В „Посланието към евреите“ планината Сион е мястото, където се провеждат всички тези събития. Три от псалмите в Евреи 1:5-14 описват възкачването на престола на Сина и посочват планината Сион като мястото, където се случва това ( Псалми 2:6,7; Псалми 110:1,2; 102:21-27 ).

Хълмът Сион е и мястото, където Синът е определен като „свещеник довека“ ( Евреи 5:6 ), цитат от Псалми 110:4 . Според Псалом 110 назначаването на Сина за Първосвещеник се случва и на планината Сион ( Псалми 110:2 ). Накрая „Посланието към евреите“ свидетелства, че началото на свещеничеството на Исус бележи и началото на новия завет ( Евреи 7:11-22 ). По този начин планината Сион е и мястото, където е подпечатан новият завет. В такъв случай Евреи 12:22-24 описва празничното събрание, което се случва на небето при възнесението на Исус.

`По какви практични начини можем да отпразнуваме реалността на Исус, Неговото свещеническо служене и новия завет в нашия живот и поклонение? Защо радостта от тази велика истина утвърждава вярата ни?`