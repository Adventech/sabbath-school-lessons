---
title: 'Съвършената жертва на Исус'
date: 22/02/2022
---

`Прочетете Евреи 7:27 и Евреи 10:10 . Как тези пасажи описват жертвата на Исус?`

Левитските свещеници – които бяха „мнозина, защото смъртта им пречеше да продължават в чина си“ ( Евреи 7:23 ) – са в контраст с Исус, Който живее вечно и има вечно свещеничество ( Евреи 7:24,25 ). Левитските свещеници „всеки ден“ ( Евреи 7:27 ) и „всяка година“ ( Евреи 9:25 ) принасят приноси и жертви, които „не могат да направят поклонника съвършено чист, що се отнася до неговата съвест“ ( Евреи 9:9; Евреи 10:1-4 ).

Но Исус се принесе „веднъж завинаги“ – „една жертва“ ( Евреи 10:10,12-14 ), която очиства съвестта ни ( Евреи 9:14; Евреи 10:1-10 ) и премахва греха ( Евреи 9:26 ). Жертвата на Исус превъзхожда жертвата на животни, защото Исус е Божият Син ( Евреи 7:26-28 ), съвършено изпълнил Господната воля ( Евреи 10:5-10 ).

Описанието на жертвата на Исус като принесена „веднъж завинаги“ има няколко важни последици.

Първо, жертвата Му е напълно ефективна и никога няма да бъде надмината. Жертвите на левитските свещеници се повтарят, защото не са резултатни; „в противен случай те биха престанали да ги принасят; понеже жертвоприносителите, веднъж очистени, не биха имали вече никакво изобличение на съвестта за грехове“ ( Евреи 10:2 ).

Второ, всички различни видове жертвоприношения от Стария Завет намират своето изпълнение на кръста. По този начин Исус не само ни очиства от греха ( Евреи 9:14 ), но осигурява и освещение ( Евреи 10:10-14 ), като отдалечава греха от живота ни ( Евреи 9:26 ). Преди свещениците да могат да пристъпят към Бога в светилището и да служат от името на своите събратя, те трябва да бъдат очистени и осветени, или посветени ( Левит, 8 и 9 гл. ). Жертвата на Исус ни очиства и освещава ( Евреи 10:10-14 ), за да можем да пристъпваме с дръзновение към Бога ( Евреи 10:19-23 ) и да Му служим като „царско свещенство“ ( Евреи 9:14; 1 Петър 2:9 ).

И накрая, жертвата на Исус осигурява и храна за нашия духовен живот. Тя дава пример, към който да се придържаме и който да следваме. По този начин „Посланието към евреите“ ни кани да насочим погледа си към Исус, особено към събитията на кръста, и да следваме Неговото водителство ( Евреи 12:1-4; Евреи 13:12,13 ).

`Кръстът е основата за всички привилегии, дадени ни от Бога. Той осигурява очистване от греха, освещение за служене и храна за израстване. Как можем по-добре да изпитаме това, което ни е дадено в Исус?`