---
title: 'Съдът и Божият характер'
date: 24/02/2022
---

`Прочетете Римляни 3:21-26 ; Римляни 1:16,17 и Римляни 5:8 . Какво ни разкрива за Бога изкуплението на Кръста заради опрощението на нашите грехове?`

Опрощението на нашите грехове предполага две фази в посредничеството на Исус в двете отделения на небесното светилище. Първо, Исус заличава греховете ни и сам ги понася на кръста, за да осигури опрощение на всеки, който вярва в Него ( Деяния 2:38; Деяния 5:31 ). На кръста Исус завоюва правото да прости на всички, които вярват в Него, защото Той понася греховете им. Също така въвежда един нов завет, позволяващ Му да постави Божия закон в сърцето на вярващите чрез Светия Дух ( Евреи 8:10-12; Йезекиил 36:25-27 ).

Втората фаза от служенето на Исус се състои от съда, от Предадвентния [Изследователен]съд, който все още е в бъдеще от гледна точка на „Посланието към евреите“ ( Евреи 2:1-4; Евреи 6:2; 9:27,28; 10:25 ). Този съд започва от Божия народ и е описан в Даниил 7:9-27; Матей 22:1-14 и Откровение 14:7 . Неговата цел е да покаже правдата на Бога, когато прощава на Своя народ. В този съд пред вселената ще бъдат отворени записките за техния живот. Бог ще покаже какво се е случвало в сърцата на вярващите и как те са прегърнали Исус като свой Спасител и са приели Неговия Дух в живота си.

Говорейки за съда Елън Уайт пише: „Човек не може да се противопостави сам на тези обвинения; той стои пред Бога в своите опетнени от грехове дрехи, като изповядва беззаконието си. Но Исус, нашият Адвокат, поднася усърдна молба за всички, които са Му отдали душите си с разкаяние и вяра. Той пледира за тяхната кауза и побеждава клеветника им с могъщите доказателства на Голгота. Неговото абсолютно послушание към Божия закон, дори до смърт на кръст, Му даде всяка небесна и земна власт и Той иска от Своя Отец милост и примирение към виновните хора. Но макар да осъзнаваме греховното си състояние, трябва да се уповаваме на Христос като наша правда, наша надежда и изкупление. Ние не можем да отговорим нищо на обвиненията на Сатана против нас. Само Христос може да ни защитава успешно. Той може да смълчи клеветника чрез аргументи, основани не на нашите, а на Неговите собствени заслуги” ( Свидетелства към Църквата , том 5, стр. 471, 472 – англ. изд.).

`Защо кръстът и служенето на Исус за нас предполагат, че трябва да гледаме към съда уверено, но със смирение и покаяние?`