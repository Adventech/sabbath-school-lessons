---
title: 'Разширено изучаване'
date: 25/02/2022
---

Прочетете статиите „Голгота” и „Свърши се!” от книгата на Елън Уайт „Копнежът на вековете“.

Професор Иржи Москала е обяснил естеството на този Предадвентен съд. Бог „не е там, за да изложи греховете ми като на витрина. Напротив, Той ще посочи преди всичко Своята удивителна, преобразяваща, велика благодат и пред цялата вселена, като истински Свидетел на целия ми живот, ще обясни отношението ми към Бога, вътрешните ми подбуди, мисленето ми, моите дела, моята ориентация и посока на живот. Ще покаже всичко това. Исус ще свидетелства, че съм направил много грешки, че съм престъпил Неговия свят закон, но също така, че съм се покаял, помолил съм за прошка и съм бил променен от Неговата благодат. Той ще прогласи: „Моята кръв е достатъчна за грешника Москала, животът му е ориентиран към Мен, отношението му към Мен и към другите хора е топло и безкористно, той е надежден, той е Моят добър и верен слуга“ (“Toward a Biblical Theology of God’s Judgment: A Celebration of the Cross in Seven Phases of Divine Universal Judgment,” Journal of the Adventist Theological Society 15 (Spring 2004): p. 155).

„И изкупените, и непадналите същества ще намерят в кръста на Христос своята наука и песен. Ще се разкрие, че славата, грееща от лицето на Исус, е славата на саможертвената любов. В светлината на Голгота ще се види, че законът на себеотрицателната любов е закон на живота и за земята, и за небето; че любовта, която „не търси своето”, има своя източник в Божието сърце; и че в кроткия и смирен Исус е разкрит характерът на Този, Който обитава в непристъпна за човека светлина” (Уайт, Е. Копнежът на вековете , стр. 19,20 – англ. изд.).

**Въпроси за разискване**

`Човешките същества винаги са били склонни да принасят на Бога различни видове жертви в замяна на опрощение или спасение. Някои Му предлагат героични дела на покаяние (дълги поклоннически пътувания и т.н.), други предлагат живот в служене или дела на самолишение и пр. Как трябва да се разглеждат тези действия в светлината на жертвата на Исус и свидетелството на Писанието, че Кръстът е сложил точка на всички жертви (Даниил 9:27; Евреи 10:18)?`

`Същевременно каква е ролята на жертвата в живота на вярващия? Какво има предвид Исус, когато казва, че трябва да вземем кръста си и да Го последваме (Матей 16:24), или апостол Павел, когато заявява, че трябва да принасяме телата си в „жива, свята и приятна жертва на Бога“ (Римляни 12:1, нов превод от ориг. езици)? Каква е връзката между наставленията на Исус и Павел (Матей 16:24; Римляни 12:1) и Евреи 13:15,16?`

Тази събота, 26.02.2022 г., ще се молим за църкви „София-Благодат” и „София-В” с групите им в техните региони.