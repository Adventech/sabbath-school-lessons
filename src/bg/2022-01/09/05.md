---
title: 'Кръстът и цената на опрощението'
date: 23/02/2022
---

`Прочетете Евреи 9:22-28 . Какво казва този пасаж за делото на Христос в небесното светилище?`

Възгледът, че небесното светилище се нуждае от очистване, звучи логично в контекста на старозаветното светилище. Светилището е символ на Божието управление ( 1 Царе 4:4; 2 Царе 6:2 ) и начинът, по който Бог се справя с греха на Своя народ, влияе на общественото възприятие за праведността на Неговото управление ( Псалми 97:2 ). Като владетел Бог е Съдия на Своя народ и се очаква да бъде справедлив, като оправдава невинните и осъжда виновните. По този начин, когато Бог прощава на грешника, Той носи юридическа отговорност. Светилището, представляващо Божия характер и управление, е омърсено. Това обяснява защо Бог понася нашите грехове, когато прощава ( Изход 34:7; Числа 14:17-19 , оригиналната еврейска дума за „прощаване“ [ nōśē ʾ ] в тези стихове означава „носене, понасяне“).

Системата от жертвоприношения в израилевото светилище илюстрира това. Когато човек търси прошка, той принася животно като жертва за себе си, изповядва греховете си над него и го заколва. Кръвта на животното се помазва върху роговете на олтара или се поръсва пред завесата в храма в първото отделение на светилището. По този начин грехът символично се пренася в светилището. Бог взема греховете на хората и ги понася сам.

В израилевата система очистването, или изкуплението, за грехове се състои от две фази. През годината покаялите се грешници принасят жертви в светилището, което ги очиства от греха им, но пренася този грях в светилището, върху самия Бог. В края на годината, в Деня на умилостивението, който е денят на съда, Бог очиства светилището, очиствайки Своята съдебна отговорност, като прехвърля греховете от светилището върху козела за отпущане Азасел, който представлява Сатана ( Левит 16:15-22 ).

Тази система от две фази, представена от двете отделения на земното светилище, направени по образеца на небесното светилище ( Изход 25:9; Евреи 8:5 ), позволява на Бога да проявява едновременно милост и справедливост. Изповядалите греховете си през годината проявяват вярност към Бога, като спазват тържествена почивка, и се смирят в Деня на умилостивението ( Левит 16:29-31 ). Тези, които не проявят лоялност, ще бъдат „отсечени“ ( Левит 23:27-32 ).

`Помислете с какво бихте се сблъскали, ако ви бъде наложено справедливото наказание за греховете ви. Как тази истина следва да ви помогне да разберете какво е сторил Христос за вас?`