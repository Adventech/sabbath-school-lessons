---
title: 'Различни видове жертви'
date: 21/02/2022
---

Смъртта на Исус осигурява прошка, или опрощение, за нашите грехове. Опрощението на греховете ни обаче включва много повече от отмяна на наказанието за нашето нарушаване на завета. То включва други също толкова важни елементи. Ето защо израилевата жертвена система включва пет различни вида жертвоприношения. Всяко от тях е необходимо, за да изрази богатството от значения на Христовия кръст.

`Прочетете Ефесяни 3:14-19. Каква е молбата на Павел в полза на вярващите?`

Приносът за всеизгаряне изисква цялото животно да бъде поядено на олтара ( Левит, 1 гл. ). Той представлява Исус, Чийто живот е пояден за нас. Изкуплението изисква пълното посвещение на Исус за нас. Въпреки че е равен с Бога, Той „се изпразни, като взе формата на слуга“ ( Филипяни 2:5-8 , стандартен английски превод).

Приносът на жито е дар на благодарност за това, че Бог осигурява препитание на Своя народ ( Левит, 2 гл. ). Той също така представлява Исус, „хляба на живота“ ( Йоан 6:35,48 ), чрез Когото имаме вечен живот.

Приносът на мир или общуване предполага обща трапеза с приятелите и семейството, за да се отпразнува осигуреното от Бога благополучие ( Левит, 3 глава ). Той представлява Христос, Чиято жертва ни осигурява мир ( Исая 53:5; Римляни 5:1; Ефесяни 2:14 ). Също така подчертава, че трябва да участваме в жертвата на Исус, като ядем от плътта Му и пием от Неговата кръв ( Йоан 6:51-56 ).

Приносът за грях или очистване осигурява изкупление за греховете ( Левит 4:1-5:13 ). Тази жертва подчерта ролята на кръвта на животното – която представлява живота му – да осигури изкупление от греховете ( Левит 17:11 ) и да сочи напред към кръвта на Исус, Който ни изкупва от нашите грехове ( Матей 26:28; Римляни 3:25; Евреи 9:14 ).

Приносът за вина или обезщетение ( Левит 5:14-6:7 ) дава опрощение в случаите, когато е възможно възстановяване или компенсация. Казва ни, че Божието опрощение не ни освобождава от отговорността при първа възможност да осигурим възстановяване или компенсация на тези, спрямо които сме извършили неправда.

Жертвите в светилището ни учат, че опитността на спасението е нещо повече от просто приемане на Исус като наш Заместник. Ние също трябва да се „храним“ с Него, да споделяме Неговите предимства с другите и да осигурим компенсации на онези, спрямо които сме извършили неправда.