---
title: 'Разширено изучаване'
date: 28/01/2022
---

Твърде забележително е, че в „Посланието към евреите“ Павел използва съботната почивка, а не неделята, като символ на предлаганото ни от Бога спасение по благодат. Употребата на съботната почивка по този начин загатва, че тя е била ценена и спазвана от вярващите. Но от II век сл.Хр. откриваме доказателства за решаваща промяна в църквата. Освещаването на съботата престава да се счита за символ на спасението и вместо това се смята за символ на вярност към юдаизма и Стария Завет, следователно би трябвало да се избягва. Спазването на съботата става еквивалент на „юдействане“. Например Игнатий Антиохийски (около 110 г.сл.Хр.) отбелязва: „Онези, които са живели според стария ред, са намерили новата надежда. Те вече не спазват съботата, а деня Господен – деня, в който животът ни беше възкресен с Христос и от неговата смърт“ (Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), 42). По подобен начин Маркион нарежда на своите последователи да постят в събота като белег на отхвърлянето на юдеите и на техния Бог, а Викторин не иска хората да смятат, че „спазва съботата на юдеите“ (Вж Israel and the Church , стр. 41-45). Именно загубата на разбиране за спазването на съботата като символ на спасението по благодат довежда до отказа от него в християнската църква.

„Животът в Христос е живот на спокойствие и мир. Може да няма никакъв чувствен екстаз, но трябва да има постоянно, изпълнено с мир доверие. Надеждата ти не се намира в теб самия; тя е в Христос. Твоята слабост се свързва с Неговата сила, твоето невежество – с Неговата мъдрост, твоята неустойчивост – с Неговата устойчива сила. Така че не бива да гледаш на себе си, нито да позволяваш умът ти да се занимава с теб самия, а да гледаш към Христос. Нека умът ти се ангажира с Неговата любов, с Неговата красота, със съвършенството на Неговия характер. Христос в Своето себеотрицание, Христос в Своето смирение, Христос в Своята чистота и святост – това е темата за размишление на душата” (Уайт, Е. Пътят към Христос , стр. 70, 71 – англ.изд.).

**Въпроси за разискване**

`Каква е връзката между спазването на съботата и оправданието чрез вяра?`

`Каква е разликата между истинското освещаване на съботата и законническото ѝ спазване? Откъде можем не само да разберем разликата, но и да преживеем тази разлика в своето собствено спазване на съботата?`

Тази събота, 29.01.2022 г., ще се молим за църкви „Севлиево” и „Септември” с групата в Ковачево.