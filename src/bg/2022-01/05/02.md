---
title: 'Земята като място на почивка'
date: 23/01/2022
---

`Прочетете Битие 15:13-21. Какво обещава Бог на Авраам?`

Когато Бог избавя Израил от Египетското робство, Неговата цел е да заведе народа Си в Ханаанската земя, където ще могат да си починат ( Изход 33:14; Исус Навин 1:13 ). Ханаанската земя е наследството, обещано от Бога на баща им Авраам, защото той се е покорил на Божия глас и е излязъл от страната си, за да отиде в Обетованата земя ( Битие 11:31-12:4 ).

Божието намерение да даде земята на Израил не е просто с цел те да я притежават. Господ ги довежда при Себе Си ( Изход 19:4 ). Иска те да живеят в земя, където ще могат да се радват на интимни отношения с Него, без никакви пречки, и освен това да свидетелстват пред света кой е истинският Бог и какво предлага Той на Своя народ. Подобно на съботата при Сътворението, Ханаанската земя е рамката, която прави възможни интимните отношения с техния Изкупител и насладата от Неговата благост.

Във Второзаконие 12:1-14 Господ казва на хората, че ще влязат в почивката не просто когато влязат в земята, а когато я очистят от идолопоклонство. След това Бог ще покаже на тях – избраните – мястото, където ще обитава сред тях.

`Прочетете Изход 20:8-11 и Второзаконие 5:12-15 . Кои две неща възпоменава съботната почивка и каква е връзката помежду им?`

Бог свързва съботата от Сътворението с освобождението от Египет. Той дава указания на Израил да спазват съботата като паметник на Сътворението и като възпоменание за тяхното изкупление от Египет. Сътворението и изкуплението са залегнали в заповедта за съботата. Също както не сме сътворили сами себе си, така и не можем сами да се изкупим. Това е дело, което единствено Бог може да извърши и почивайки си, ние признаваме зависимостта си от Него не само за съществуването си, но и за своето спасение. Освещаването на съботата е силен израз на спасението единствено чрез вяра.

`Как спазването на съботата би трябвало да ни помогне да разберем своята пълна зависимост от Бога не само за съществуването си, но и за нашето спасение?`