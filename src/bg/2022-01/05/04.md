---
title: 'Днес ако чуете гласа Му'
date: 25/01/2022
---

`Прочетете Евреи 4:6-11 . Каква е Божията покана към нас в този пасаж?`

Неуспехът на поколението от пустинята да влезе в почивката не спира Бога да работи със Своя народ. Бог остава верен въпреки тяхното неверие ( 2 Тимотей 2:13 ). Затова Павел повтаря няколко пъти, че Божието обещание „остава“ ( Евреи 4:1,6,9 ). Той употребява гръцките глаголи kataleipō и apoleipō , които загатват, че обещанието е било „изоставено“ или пренебрегнато. Фактът, че поканата за влизане в почивката се повтаря по времето на Давид ( Евреи 4:6,7 , препратка към Псалом 95 ), предполага, че обещанието не е било поискано и че все още е налице. Всъщност той предполага, че почивката е на разположение още от времето на Сътворението ( Евреи 4:3,4 ).

Междувременно Бог ни кани „днес“, за да влезем в Неговата почивка. „Днес“ е понятие, натоварено със смисъл. Когато Мойсей подновява завета на Израил с Бога на границата на Обетованата земя, той подчертава значението на „днес“ ( Второзаконие 5:3; ср. с Второзаконие 4:8; 6:6; 11:2 и др). „Днес“ е момент на размисъл, когато той подканва хората да признаят, че Бог им е бил верен ( Второзаконие 11:2-7 ). „Днес“ е и моментът да решим да бъдем верни на Господа ( Второзаконие 5:1-3 ). Това решение не може да бъде отложено.

По същия начин „днес“ е време на решение за нас, време на възможности, но и на опасност, както винаги е било за Божия народ.

В книгата „Евреи“ концепцията „днес“ означава ера на изпълнението на Божиите обещания. Бог въвежда тази ера с указа „Днес Аз те родих” ( Евреи 1:5 ), който официално поставя Исус в длъжност като Владетел в изпълнение на Божиите обещания ( 2 Царе 7:8-16 ). По този начин възцаряването на Исус слага началото на нова ера на благословения и възможности за нас. Той побеждава враговете ( Евреи 2:14-16 ) и въвежда нов завет ( Евреи 8-10 ). Ето как ние можем да се приближаваме „дръзновено“ до Божието присъствие ( Евреи 4:14-16; Евреи 10:19-23 ) и да се радваме пред Него с духовни жертви на благодарност и прослава ( Евреи 12:28; Евреи 13:10-16 ). Тогава призивът, отправен „днес“, ни приканва да признаем, че Бог е бил верен към нас и ни е предоставил всички основания да приемем поканата Му веднага, без отлагане.

`Какви духовни решения трябва да вземете „днес“, тоест да не отлагате за друг път? Какви бяха вашите минали преживявания, когато отложихте извършването на това, което знаехте, че Бог би желал да направите веднага ?`