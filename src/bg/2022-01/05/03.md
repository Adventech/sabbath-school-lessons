---
title: 'Поради неверие'
date: 24/01/2022
---

`Прочетете Евреи 3:12-19 . Защо Израил не може да влезе в обещаната почивка?`

Трагичната история е, че освободените от Египет не успяват да влязат в обещаната им от Бога почивка. Когато Израил пристига в Кадис-варни, на границата на Обетованата земя, им липсва необходимата вяра. Числа, 13 и 14 глава пояснява, че израилевите съгледвачи „представяха зле пред израилтяните земята, която бяха съгледали“ ( Числа 13:32 ). Те потвърждават, че земята е добра, но предупреждават, че жителите са силни и че градовете са укрепени и няма да могат да завладеят страната.

Исус Навин и Халев се съгласяват, че земята е добра и не оспорват факта, че хората там са силни, а градовете – укрепени. Но заявяват, че Бог е с тях и ще ги въведе в земята ( Числа 14:7-9 ). Обаче народът, видял как Бог съсипва Египет чрез язви (Изход, 7-12 гл.), унищожава армията на фараона в Червено море (Изход, 14 гл.), осигурява хляб от небето (Изход, 16 гл.) и вода от скалата (Изход, 17 гл.), както и изявява Своето непрекъснато присъствие и напътствие чрез облака ( Изход 40:36-38 ), сега отказва да Му се довери. Трагичната ирония е, че поколението, станало свидетел на такива могъщи прояви на Божията сила, се превръща в символ на неверие ( Неемия 9:15-17; Псалми 106:24-26; 1 Коринтяни 10:5-10 ).

Бог обещава на Своите чада дарове, които са отвъд човешкото умозрение. Ето защо те се основават на благодатта и са достъпни единствено чрез вяра. Евреи 4:2 обяснява, че полученото от Израил обещание „не ги ползва, понеже не се съедини чрез вяра в онези, които го чуха“ ( Евреи 4:2 ).

Израил пътува до границите на Обетованата земя като народ. Когато хората се изправят пред противоречиви доклади за нея, те се отъждествяват с тези, на които им липсва вяра. Вярата или нейната липса е заразителна. Ето защо „Евреи“ препоръчва на своите читатели: „увещавайте се един друг“ ( Евреи 3:13 ), „нека се грижим един за друг, така че да се поощряваме към любов и добри дела“ ( Евреи 10:24 ) и „внимавайте да не би някой да не достигне до Божията благодат“ ( Евреи 12:15 ).

Днес ние продължаваме пътуването си към Обещаната земя като народ и носим отговорност за тези, които пътуват с нас.

`Как бихте могли да помогнете за изграждането на вярата на своите братя по вяра? Как да се уверите, че никога не казвате или не правите нещо, което би могло да отслаби вярата на околните?`