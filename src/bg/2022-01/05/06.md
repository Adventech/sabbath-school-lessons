---
title: 'Предвкусване на новото творение'
date: 27/01/2022
---

`Сравнете Изход 20:8-11, Второзаконие 5:12-15 и Евреи 4:8-11 . Какви разлики намирате относно значението на съботната почивка?`

Както вече видяхме, тези текстове от „Изход“ и „Второзаконие“ ни подканват да погледнем към миналото. Те ни увещават да почиваме в събота, за да отпразнуваме Божиите дела при Сътворението и при изкуплението. Но Евреи 4:9-11 ни подканва да гледаме към бъдещето. Казва ни се, че Бог е подготвил съботна почивка, която е в бъдещето. Това предполага ново измерение за спазването на съботата. Съботната почивка възпоменава не само Божиите победи в миналото, но също така отбелязва и Неговите обещания за бъдещето.

Бъдещото измерение на спазването на съботата винаги е присъствало, но често е било пренебрегвано. След грехопадението то е започнало да загатва за обещанието, че посредством Месия един ден Бог ще възстанови творението в първоначалната му слава. Господ ни заповяда да празнуваме Неговите изкупителни дела чрез спазването на съботата, защото съботата сочи към кулминацията на изкуплението в едно ново творение. Освещаването на този ден представлява очакване на небето тук, в този несъвършен свят.

Това винаги е било ясно в еврейската традиция. „Животът на Адам и Ева“, Старозаветната псевдопиграфия , от Джеймс Х. Чарлсуърт, стр. 18 – произведение, съставено между 100 г.пр.Хр. и 200 г.сл.Хр. гласи: „Седмият ден е знак за възкресението, останалата част от идващата епоха“. Друг древен еврейски източник казва: „Настъпващата епоха е „денят, който е напълно съботна почивка за вечността” (Jacob Neusner, The Mishnah, a New Translation [New Haven: Yale University Press, 1988], p. 873). Един по-късен източник, „Отиотът на равин Акиба“, гласи: „Израил каза пред Светия, Благословен да е: „Господарю на света, ако спазваме заповедите, каква награда ще имаме?“. Той им каза: „Бъдещия свят“. Те Му казаха: „Покажи ни подобието му“. И Той им показа съботата“ (Theodore Friedman, “The Sabbath Anticipation of Redemption,” Judaism: A Quarterly Journal, vol. 16, pp. 443, 444).

Съботата е предназначена за празнуване, за радост и благодарност. Когато спазваме съботата, ние показваме, че вярваме на Божиите обещания, че приемаме Неговия дар на благодатта. Съботата представлява живата и жизнената вяра. Що се отнася до постъпките, освещаването на съботата е може би най-пълният израз на нашето убеждение, че сме спасени по благодат чрез вяра в Него.

`Как бихте могли да се научите да спазвате съботата по начин, който наистина показва вашето разбиране за спасението чрез вяра, без делата на закона? Как съботната почивка е израз на спасението по благодат ?`