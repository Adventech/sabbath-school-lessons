---
title: 'Ефективен свещеник'
date: 01/02/2022
---

„И така, ако би имало съвършенство чрез левитското свещенство (защото под него народът получи закона), каква нужда е имало вече да се издигне друг свещеник, според Мелхиседековия чин, и да не се смята според Аароновия чин?“ ( Евреи 7:11 ).

Свещениците са посредници между Бога и човешките същества. Но „Посланието към евреите“ казва, че левитските свещеници не могат да осигурят пълен, сигурен достъп до Бога, защото не могат да осигурят съвършенство ( Евреи 7:11,18,19 ). В крайна сметка самите те не са съвършени;затова как биха могли по някакъв начин да дарят съвършенство на другите?

Жертвените животни също не могат да очистят съвестта на грешника. Тяхната цел е да посочат служението на Исус и Неговата жертва, която единствена би могла да осигури истинско очистване от греха ( Евреи 9:14; Евреи 10:1-3,10-14 ). Функцията на левитските свещеници и на техните жертви е временна и илюстративна. Чрез тяхното служене Бог иска да накара хората да повярват в бъдещото служене на Исус, „Божия Агнец, Който поема греха на света“ ( Йоан 1:29 ).

`Прочетете Евреи 7:11-16 . Защо е необходимо да се промени законът?`

Евреи 7:12 обяснява, че промяната на свещеничеството прави промяната на закона наложителна. Защо? Защото имаше много строг закон, забраняващ на човек, който не е от левиевия род чрез Аарон, да служи като свещеник ( Числа 3:10; Числа 16:39,40 ). Евреи 7:13,14 обяснява, че Исус е от рода на Юда и затова този закон му забранява да бъде свещеник. И така, Павел твърди, че назначаването на Исус за свещеник означава, че Бог е променил закона за свещеничеството.

Идването на Исус предполага и промяна в закона за жертвоприношенията. Грешниците са били длъжни да принасят различни видове жертви, за да получат умилостивение (Левит, 1-7 глава), но сега, след идването и принасянето на съвършена жертва от страна на Исус, законът за жертвоприношенията също е оставен настрана ( Евреи 10:17,18 ) в резултат на новия завет и по-пълното разкриване на спасителния план.

`Помислете за безкрайния брой жертвоприношения на животни, принасяни през древността, всички сочещи към Исус, и въпреки това нито едно от тях – даже всички заедно – не би могло наистина да плати за нашите грехове. Защо единствено смъртта на Исус може да плати за тях?`