---
title: 'Свещеник като представител на човешките същества'
date: 30/01/2022
---

`Прочетете Евреи 5:1-11 . Каква е ролята на свещеничеството и – според този откъс – как Исус изпълнява тази роля?`

Основното предназначение на свещеника е да посредничи между грешните човеци и Бога. Свещениците са определени от Господа, за да служат като представители на човешките същества; ето защо те трябва да бъдат милостиви и да разбират човешките слабости.

В Евреи 5:5-10 Павел показва, че Исус съвършено изпълнява тези цели: Той е определен от Бога ( Евреи 5:5,6 ) и ни разбира, понеже също е страдал ( Евреи 5:7,8 ).

Но има и някои важни разлики. Исус не е „избран сред хората” ( Евреи 5:1 , стандартен английски превод). Вместо това Той приема човешко естество, за да може – освен всичко останало – да служи като Свещеник в наша полза. Исус не принася жертви за собствените Си грехове ( Евреи 5:3 ), а само за нашите, понеже Той е без грях ( Евреи 4:15 ; Евреи 7:26-28 ).

„Посланието към евреите“ казва, че Исус се моли на „Бога, Който можеше да го спаси от смърт” ( Евреи 5:7 ). То споменава втората смърт, от която Бог спасява Исус, като Го възкресява ( Евреи 13:20 ). Освен това се казва, че Исус „се научи на послушание от това, което пострада” ( Евреи 5:8 ). Покорността е нещо ново за Него не защото е непокорен, а защото е Бог. Като суверен над вселената Исус не се подчинява на никого; напротив, всички Му се подчиняват.

Страданията и смъртта Му на кръста са съществена част от Неговото свещеническо служене. Страданията не Го усъвършенстват в смисъл на морално или етично развитие. Те не Го правят милостив. Точно обратното – Исус идва на земята, понеже винаги е бил милостив и точно затова изпитва състрадание към нас ( Евреи 2:17 ). Онова, което има предвид „Посланието към евреите“, е, че посредством страданията се изразява и разкрива наистина реалността на Исусовата братска любов, автентичността на Неговото човешко естество и дълбочината на Неговата покорност към волята на Отец като представител на човечеството. Той се „усъвършенства” в смисъл, че Неговите страдания Го подготвят да бъде наш Първосвещеник. Именно животът Му на съвършена покорност и след това смъртта Му на кръста представляват жертвата, която Исус принася пред Отец като наш Свещеник.

`1 Петър 2:9 казва, че ние сме „царско свещенство”. Какво ви разкрива животът на Исус относно това каква трябва да бъде връзката ви с другите човешки същества поради тази наша свещена роля?`