---
title: 'Безгрешен Свещеник'
date: 03/02/2022
---

`Прочетете Евреи 7:26 . Кои са петте характеристики на Исус в този пасаж?`

Исус е „свят“. Това означава, че е чист от вина по отношение на Бога ( Евреи 2:18; Евреи 4:15; 5:7,8 ). Старогръцкият превод на Стария Завет употребява същия гръцки термин, за да обозначи онези, които поддържат своите заветни отношения с Бога и с останалите човеци.

Исус е „непорочен“. Той остава чист и недокоснат от злото, въпреки че е изкушен във „всичко“ ( Евреи 4:15, Евреи 2:18 ). Пълната Му безгрешност е важна за Неговото свещеничество. Старият Завет предвижда жертвите да са „без недостатък“, за да бъдат приети от Бога ( Левит 1:3,10 и т.н.). Съвършеното послушание на Исус по време на Неговия земен живот Му позволява да се принесе като приемлива жертва пред Бога ( Евреи 9:14 ).

Исус е „отделен от грешните“, когато се възнася на небето. Гръцкото глаголно време предполага, че това е настоящо състояние за Христос, което е започнало в определен момент от времето. По време на земния Си живот Той е понесъл враждебността на грешниците, но е победил и след това е седнал отдясно на Бога ( Евреи 12:2,3 ). Освен това Той е „отделен от грешните“, тъй като е напълно безгрешен ( Евреи 4:15 ).

Исус е „възвисен по-горе от небесата”. Това означава, че е издигнат над всичко, което съществува и следователно е едно с Бога. В Псалмите Бог е Този, Който е „издигнат над небесата“ ( Псалми 57:5,11; Псалми 108:5 ).

Исус е напълно Човек, но не и грешен човек като нас ( Евреи 2:14-16; Евреи 4:15 ). Той е съвършен не просто защото никога не е съгрешавал, а понеже не е бил покварен от греха, каквито сме ние.

И все пак, тъй като е и напълно Човек, Той е нашият пример. Показал ни е как да участваме в състезанието на живота ( Евреи 12:1-4 ). Той е примерът, който трябва да следваме ( 1 Петър 2:21-23 ). Тъй като е „свят, невинен, непорочен, отделен от грешните“ ( Евреи 7:26 ), Той е нашият Спасител и ние също можем да отразяваме Неговия характер.

`Въпреки че Исус е човешко същество като нас, Той никога не е съгрешавал. Как бихме могли да обхванем с умовете си тази удивителна мисъл? Помислете колко свят би трябвало да е Той! В такъв случай защо обещанието за Неговата святост, придадена ни чрез вяра, следва да ни помогне да се уверим в спасението?`