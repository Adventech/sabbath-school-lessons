---
title: 'Вечен Свещеник'
date: 02/02/2022
---

`Прочетете Евреи 7:16 . Въз основа на какво Исус става Свещеник?`

Исус получава свещеничеството въз основа на несломимия Си живот и понеже е поел вечно служение. Последствията от тези факти са поразителни. Това означава, че служенето на Исус никога няма да бъде надминато или превишено. Исус спасява напълно, завинаги, „съвършено” ( Евреи 7:25 ). Спасението, което Той предоставя, е пълно и окончателно. То достига най-съкровените аспекти на човешкото естество ( Евреи 4:12; Евреи 9:14; 10:1-4 ). Застъпничеството на Исус пред Бога включва всички предимства, гарантирани от новия завет.

То включва много повече от опрощаване на греховете. Загатва за поставянето на закона в сърцата ни, което ни превръща в нови хора в Него и води до разпространение на евангелието по света ( Евреи 8:10-12 ). Като Един с Бога и с човеците Той ни представлява пред Отец. Като Един, Който принесе живота Си в жертва, Исус има непоклатимото Божие благоволение.

`Прочетете Евреи 7:22. Какво представлява Исус по отношение на новия завет?`

Исус е гарантът на новия завет, защото Бог се заклева, че Той ще бъде Свещеник „завинаги“ ( Евреи 7:21 ). Много е лесно да се провалим в разбирането си за значението на тази клетва. Павел вече се е позовал на клетвите, които Бог е дал на поколението в пустинята и на Авраам ( Евреи 3:7-11; Евреи 6:13-15 ). Разликата между тези клетви и клетвата, с която Бог се е заклел на Сина, е, че тези клетви са дадени на смъртни човешки същества. Те остават валидни, докато облагодетелстваните лица са живи. Божията клетва към поколението в пустинята и към Авраам са били обвързващи, докато е имало скитащо поколение и потомци на Авраам (вж. Галатяни 3:29 ).

В случая със Сина обаче, Чийто живот е „неразрушим“, клетвата, която Бог му дава, ще бъде обвързваща завинаги. Лице, заставащо като гарант или поръчител за друг, е подложено на същите наказания като лицето, за което е поело гаранция, включително смърт. Но Отец установява Исус като гарант за нас, че няма да се провали в изпълнението на обещанията Си. Ето колко сигурни можем да бъдем в спасението, което ни е дадено в Христос.