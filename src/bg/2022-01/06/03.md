---
title: 'По чина на Мелхиседек'
date: 31/01/2022
---

`Прочетете Битие 14:18-20 и Евреи 7:1-3 . Кой е Мелхиседек и как символично представя Исус?`

Мелхиседек е едновременно и цар, и свещеник. Той е по-висшестоящ от Авраам, след като Авраам му дава десятък. По същия начин Исус е Цар и Свещеник ( Евреи 1:3 ); но за разлика от Мелхиседек, Той е безгрешен ( Евреи 7:26-28 ).

Евреи 7:15 обяснява, че Исус е Свещеник „по подобие на Мелхиседек”. Точно това означава по-ранният израз в „Посланието към евреите“ „според чина Мелхиседеков” ( Евреи 5:6 ). Исус не е потомък на Мелхиседек, но свещеничеството Му прилича на неговото.

Например Павел казва, че Мелхиседек е без баща, майка, родословие, рождение и смърт. Някои твърдят, че Мелхиседек е бил въплъщение на Исус по времето на Авраам. Но подобен възглед не отговаря на коментарите в „Посланието към евреите“. Мелхиседек „прилича” на Исус, което загатва, че все пак е различен от Исус ( Евреи 7:3 ).

Твърди се също така, че Мелхиседек е бил небесно същество, но това отново би противоречало на аргументите в „Посланието към евреите“. Ако Мелхиседек е без баща, майка, родословие, рождение и смърт, той би бил самият Бог. А това е проблем. Небесното, напълно божествено свещеничество на Мелхиседек би предшествало служенето на Исус. Ако случаят беше такъв, както казва „Евреи“, „каква по-нататъшна нужда би имало да се появява друг свещеник” ( Евреи 7:11 ; стандартен английски превод).

Вместо това „Посланието към евреите“ използва мълчанието на Писанието по отношение на рождението, смъртта и родословието на Мелхиседек, за да изгради една типология , един символ на свещеническото служене на Исус ( Битие 14:18-20 ) и на факта, че самият Исус е вечен. Накратко казано, Мелхиседек е ханаански цар-свещеник, който служи като образ на Христос.

„Христос е този, който говори чрез Мелхиседек, свещеника на Всевишния Бог. Мелхиседек не беше Христос, но той беше Божият глас в света, представителя на Отец. А Христос е говорил през всичките минали поколения; Той е водил народа Си и е бил светлината на света” (Уайт, Е. Избрани вести , книга 1, стр. 409 – англ. изд.).

`Какво ни учи откровението за Мелихиседек относно начина, по който Бог работи сред тези, при които никога не са ходили мисионери?`