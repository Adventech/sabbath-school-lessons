---
title: 'Новият завет има по-добър Посредник'
date: 15/02/2022
---

`Прочетете Евреи 8:1-6 . Защо Исус е по-добрият Посредник на завета?`

Гръцкият термин mesitēs (посредник) произлиза от mesos („среден“) и означава този, който върви или стои по средата. Това е технически термин, отнасящ се до лице, което изпълнява една или повече от следните функции: (1) арбитър между две или повече страни, (2) преговарящ или бизнес брокер, (3) свидетел в правния смисъл на думата, или (4) този, който е поръчител и по този начин гарантира изпълнението на споразумение.

Думата „посредник“ е твърде ограничен превод за mesitēs , защото се фокусира само върху първите две или три употреби на гръцкия термин. Но „Посланието към евреите“ подчертава четвъртата му функция. Исус не е замислен като „посредник“ в смисъл, че разрешава спор между Отец и хората, или като миротворец, който помирява недоволните страни, нито като свидетел, удостоверяващ съществуването на договор или неговото изпълнение. Вместо това, както обяснява „Посланието към евреите“, Исус е гарантът (или залогът ) на новия завет ( Евреи 7:22 ). На еврейски терминът „посредник“ е еквивалентен на „поръчител“. Той гарантира , че заветните обещания ще бъдат изпълнени.

Смъртта на Христос прави възможно установяването на новия завет, защото удовлетворява изискванията на първия завет с Израил, който е бил нарушен ( Евреи 9:15-22 ). В този смисъл Исус е гарантът, който поема върху Себе Си всички нарушени законови задължения. В друг смисъл, прославянето на Исус в небето гарантира, че Божиите обещания за хората ще бъдат изпълнени ( Евреи 6:19,20 ). Той гарантира завета, понеже показва, че Божиите обещания са верни. Като възкресява Исус и Го слага от дясната Си страна, Отец ясно заявява, че ще ни възкреси и ще ни доведе при Себе Си.

Исус е по-голям посредник от Мойсей, защото служи в небесното светилище и се е принесъл като съвършена жертва за нас ( Евреи 8:1-5; Евреи 10:5-10 ). Лицето на Мойсей отразява Божията слава ( Изход 34:29-35 ), но Исус е Божията слава ( Евреи 1:3; Йоан 1:14 ). Мойсей говори с Бога лице в лице ( Изход 33:11 ), а Исус е Божието Слово ( Евреи 4:12,13; Йоан 1:1-3,14 ).

`Да, Христос е изпълнил изискванията на завета за покорност. В тази светлина каква е ролята на покорността в живота ни и защо тя все още е толкова важна?`