---
title: 'Новият завет съдържа по-добри обещания'
date: 16/02/2022
---

Може да сме изкушавани да мислим, че новият завет съдържа „по-добри обещания“ в смисъл, че има по-големи награди от стария завет (небесна родина, вечен живот и т.н.). Истината е, че Бог предлага същите привилегии на вярващите в Стария Завет, които предлага и на нас (прочетете Евреи 11:10,13-16 ). В Евреи 8:6 под „по-добрите обещания“ се имат предвид различни видове обещания.

Заветът между Бога и Израил представлява официална размяна на обещания между Бога и Израил. Бог поема инициативата и избавя Израил от Египет и обещава да ги заведе в Обетованата земя.

`Сравнете Изход 24:1-8 и Евреи 10:5-10 . Какви са приликите и разликите между тези две обещания?`

Заветът между Бога и Израил е ратифициран с кръв. Тази кръв се поръсва както над олтара, който представлява Бога, така и над дванадесетте колони, които представляват народа. Израилевият народ обещава да се покорява на всичко, казано от Господа. Това е обещание пред Бога и се изисква от нас, когато сключваме завет с Него.

„Условието за вечен живот и сега е точно такова, каквото е било винаги – съвсем същото, каквото беше и в рая преди грехопадението на нашите първи родители, а именно – съвършено послушание на Божия закон, съвършена праведност. Ако вечният живот можеше да бъде даден при някое друго условие, по-малко от това, то благополучието на цялата вселена би било поставено на карта. Би се открила възможност грехът с всичките му последици на скръб и страдания да бъде обезсмъртен“ (Уайт, Е. Пътят към Христос , стр. 62 – англ. изд.).

Бог удовлетворява абсолютните изисквания на новия завет за нас, защото дава собствения Си Син, за да дойде и да живее съвършен живот, така че обещанията на завета да бъдат изпълнени в Него и след това да ни бъдат предложени чрез вяра в Исус. Покорството на Исус гарантира заветните обещания ( Евреи 7:22 ). Необходимо е Бог да Му даде благословенията на завета, които след това се прехвърлят на нас. Наистина тези, които са „в Христос”, ще се радват на тези обещания с Него. Второ, Бог ни дава Своя Свети Дух, за да ни осигури възможност да изпълним Неговия закон.

`Христос е изпълнил изискванията на завета; следователно изпълнението на Божиите обещания към нас е извън всякакво съмнение. Как това ви помага да разберете значението на 2 Коринтяни 1:20-22 ? Каква прекрасна надежда откриваме тук за нас?`