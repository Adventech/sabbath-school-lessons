---
title: 'Необходимостта от нов завет'
date: 13/02/2022
---

`Прочетете Евреи 7:11-19. Защо е необходим нов завет?`

Според „Посланието към евреите“ фактът, че Исус е определен за Свещеник според чина на Мелхиседек, предполага въвеждането на един нов завет. Старият Завет е даден въз основа на левитското свещенство ( Евреи 7:11 ). Левитските свещеници действат като посредници между Бога и Израил и законът изключва всички останали от свещенството. В такъв случай авторът заключава, че промяната на свещенството предполага промяна на закона за свещенството, както и промяна на завета ( Евреи 7:12,18,19 ).

Проблемът при стария завет е, че той не може да осигури съвършенство ( Евреи 7:11 ). Павел говори за левитското свещенство и неговото служение (жертвоприношения, празници и т.н.). Принасяните чрез тях жертвени животни не могат да осигурят истинско, пълно очистване от греха, нито достъп до Бога ( Евреи 10:1-4; Евреи 9:13,14; 10:19-23 ).

Фактът, че е необходим нов завет, не означава, че Бог е бил несправедлив с Израил, давайки им стария завет. Левитското служение и службите в скинията са предназначени да ги предпазят от идолопоклонство и също така да ги насочат към бъдещото служене на Исус. „Посланието към евреите“ подчертава, че жертвите са „само сянката на бъдещите добрини“ ( Евреи 10:1 ).

Като ги насочват към Исус, те е трябвало да помогнат на хората да възложат надеждата и вярата си в „Божия Агнец, Който поема греха на света“ ( Йоан 1:29 ; ср. с Исая, 53 гл. ). Това е същият въпрос, който Павел повдига, когато казва, че законът е „детеводител, да ни доведе при Христос, за да се оправдаем чрез вяра“ ( Галатяни 3:24 ) или че „Христос изпълнява целта на закона, за да се оправдае всеки, който вярва“ (Римляни 10:4).

С други думи, дори Десетте заповеди, колкото и добри и съвършени да са, не могат да осигурят спасение ( Римляни 3:20-28; Римляни 7:12-14 ). Те дават съвършен стандарт за праведност, но не осигуряват правда – също както погледът в огледалото не може да изтрие бръчките на възрастта. За съвършена правда се нуждаем от Исус като наш заместник.

`Защо законът не може да ни спаси? В крайна сметка, ако спазваме всички заповеди и ги спазваме добре, дори безупречно – защо това да не може да ни спаси?`