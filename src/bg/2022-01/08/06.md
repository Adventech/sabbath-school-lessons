---
title: 'Новият завет разрешава проблема на сърцето'
date: 17/02/2022
---

`Сравнете новозаветните обещания от Йеремия 31:33 и Йезекиил 36:26,27 . Каква е връзката между тях?`

Първият заветен документ е написан от Бога върху каменни плочи и е поставен в ковчега на завета като важен свидетел на Божия завет с Неговия народ ( Изход 31:18 ; Второзаконие 10:1-4 ). Обаче документите, записани върху камък, може да бъдат счупени; и свитъците, както е преживял Йеремия, могат да бъдат нарязани и изгорени ( Йеремия 36:23 )

Затова сега Бог ще запише Своя закон в сърцата на хората. „Сърцето“ всъщност е умът, органът на паметта и разбирането ( Йеремия 3:15; Второзаконие 29:4 ), и особено мястото, където се вземат съзнателни решения ( Йеремия 3:10; Йеремия 29:13 ).

Това обещание не просто осигурява достъп и познаване на закона от всички. Нещо повече – и то е по-важното – трябва да доведе до промяна в сърцето сред целия народ. Проблемът на Израил е, че грехът им е гравиран „с желязна писалка“, „с диамантен връх (...) върху плочите на сърцето им” ( Йеремия 17:1 ). Те имат упорито сърце ( Йеремия 13:10; Йеремия 23:17 ); следователно е невъзможно да постъпят правилно ( Йеремия 13:23 ).

Йеремия обявява промяна на закона, защото проблемът на Израил не е законът, а сърцето. Бог иска верността на Израил да бъде отговор на благодарност за това, което Той е направил за тях; затова им дава Десетте заповеди с исторически пролог, като споделя Своята любов и грижа за тях ( Изход 20:1,2 ). Бог иска Израил да се покорява на Неговите закони като признание, че Той желае най-доброто за тях – истина, разкрита във великото им освобождение от Египет. Тяхната покорност би трябвало да е израз на благодарност, проява на реалността на тяхната връзка.

Същото важи и за нас днес. Любовта и грижата на Исус, изразени в смъртта Му за нас, е прологът на новия завет ( Лука 22:20 ). Истинската покорност идва от сърцето като израз на любовта ( Матей 22:34-40 ). Тази любов е отличителен белег за присъствието на Светия Дух в живота на вярващия. Бог излива любовта Си върху нас чрез Своя Дух ( Римляни 5:5 ), което се изразява в любов ( Галатяни 5:22 ).

`Ако древният Израил е трябвало да обича Бога дори без разбирането за смъртта на Христос, защо да не обичаме Бога даже повече от тях? Как покорността разкрива действителността на тази любов?`