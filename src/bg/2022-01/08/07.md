---
title: 'Разширено изучаване'
date: 18/02/2022
---

„Ако сърцата ни са подновени по Божие подобие, ако Божествената любов е вкоренена в душата, няма ли Божият закон да бъде осъществяван и в живота? Когато принципът на любовта е вкоренен в сърцето, когато човекът е подновен по образа на Този, Който го е създал, тогава се изпълнява новозаветното обещание: „Ще поставя закона Си в сърцата им и ще го напиша в умовете им” (Евреи 10:16). А щом законът е написан в сърцето, няма ли да оформя живота? Послушанието – т.е. служенето и предаността от любов – е истинският критерий за ученичество. Така казва и Писанието: „Това е любовта към Бога – да пазим заповедите Му”. „Който казва: „Познавам Го”, а не пази Неговите заповеди, е лъжец и истината не е в него” (1 Йоан 5:3; 2:4). Вместо да освобождава човека от послушание, вярата и само вярата е това, което ни прави участници в Христовата благодат и способни да проявим послушание (...)

Колкото по-близо идвате до Исус, толкова по-грешни ще изглеждате в собствените си очи; защото духовното ви зрение ще става все по-чисто и вашите несъвършенства ще се виждат все по-ясно и в явен контраст с Неговото съвършено естество. Това е доказателство, че сатанинските измами са изгубили своята сила и вече ви възкресява и раздвижва животворното влияние на Божия Дух.

Никаква трайна любов към Исус не може да обитава в сърце, което не съзнава собствената си греховност. Душата, преобразена от Христовата благодат, ще се възхищава от Неговия Божествен характер; но ако не виждаме собствената си морална уродливост, това е безпогрешно доказателство, че не сме добили представа за красотата и превъзходството на Христос” (Уайт, Е. Пътят към Христос , стр. 60,64,65 – англ. изд.).

**Въпроси за разискване**

`Помислете върху горепосочените свидетелства на Елън Уайт. Какво ни казва фактът, че колкото повече се приближаваме до Христос, толкова по-грешни изглеждаме в собствените си очи, за това как не бива да позволяваме осъзнаването на нашите собствени недостатъци да ни накара от отчаяние да се отказваме от вярата?`

`Размишлявайте повече върху възгледа, че законът е записан в сърцето ни. Какво означава това за духовния живот на християнина? Как разбирането и преживяването на тази истина би могло да ни помогне да избегнем вида „послушание“, което всъщност е само законничество, послушание, наречено „мъртви дела“ (Евреи 9:14)?`

Тази събота, 19.02.2022 г., ще се молим за църкви „Смолян” с групите в региона и „Сопот”.