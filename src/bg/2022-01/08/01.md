---
title: 'Исус, Посредникът на новия завет'
date: 12/02/2022
---

### За изучаване през седмицата
Евреи 7:11-19; Евреи 8:10-12; Йеремия 31:31-34; Евреи 8:1-6; Изход 24:1-8; Йезекиил 36:26,27.

> <p>Стих за запаметяване</p>
> „ А сега Исус получи по-висше служение от тяхното, тъй като и заветът, на който е Посредник, е по-добър, защото е основан на по-добри обещания ” (Евреи 8:6).

След като живее безгрешен живот и накрая умира вместо нас, Исус става Посредник на един нов, по-добър завет между нас и Бога. Посредством Своята смърт Той премахва смъртното наказание, присъдено за нашите престъпления, и прави възможен новия завет.

Тази истина е доразвита в Евреи 10:5-10 , където Исус е представен като изявил съвършеното послушание, изисквано от завета. Текстът препраща към Псалом 40, по начало приписван на желанието на Давид да отдаде на Бога пълно послушание: „Ето, дойдох (в свитъка на книгата е предречено за мене). Драго ми е, Боже мой, да изпълнявам Твоята воля. Да! Законът Ти е дълбоко в сърцето ми” ( Псалми 40:7,8 ). Този псалом изразява условието за Божия завет с Израил: покорност, която е едновременно и наслада, и закон, записан в сърцето ( Второзаконие 6:4-6 ). Но онова, което Давид само би могъл да желае да извърши, Исус го прави на практика.

За Павел този псалом придобива специално значение с въплъщението на Исус. Спасителят олицетворява покорността към новия завет. Той е нашият пример. Били сме спасени не само поради Неговата смърт, но и поради съвършената Му покорност.