---
title: 'Разширено изучаване'
date: 11/02/2022
---

Прочетете главата „Възлюбеният Йоан” от кн. „Деяния на апостолите“ на Елън Уайт и главата „Юда” от кн. „Копнежът на вековете“.

„Покоряването на личното „Аз” и предаването на всичко, което имаме, на Бога изисква борба от наша страна; цялото ни същество трябва да Му се подчини, преди да може да бъде подновено в своята първоначална святост” (Уайт, Е. Пътят към Христос , стр. 43 – англ. изд.).

„Йоан желаеше да стане като Спасителя и под преобразяващото влияние на Христовата любов стана благ и смирен. Неговото „аз” се скри в Исус. Повече от всички свои приятели той се отдаде на силата на този чуден живот (...)

Дълбоката любов на Йоан към Христос подбуждаше желанието му да бъде винаги близо до Него. Спасителят обичаше и дванадесетте, но Йоан бе с най-възприемчив дух. Бе по-млад от другите и с детинско доверие отвори сърцето си за Исус. Така се изпълни с любов към Него, и чрез Йоан Христос предаде на народа най-дълбокото Си духовно учение (...)

Красотата на преобразилата го святост грееше на лицето му подобно на Христовото излъчване. Той съзерцаваше Спасителя с обожание и любов, докато подобието на Христос и общуването с Него станаха единственото му желание и в характера му се отрази характерът на неговия Господ” (Уайт, Е. Деяния на апостолите , стр. 544,545 – англ. изд.).

**Въпроси за разискване**

`Животът на Йоан, любимия ученик, и на Юда Искариотски разкрива важен контраст. Когато Исус вижда Йоан и брат му, Той ги нарича Воанергес, синове на гърма. Йоан е имал сериозни недостатъци. Юда също е имал недостатъци, но те не са били по-драматични или сериозни от тези на Йоан. Защо Йоан е преобразен по образа на Исус, докато Юда извършва греха срещу Светия Дух? Каква е разликата?`

`Исус приканва вярващите да вдигнат кръста си и да Го последват. Каква е разликата между вдигането на кръста и това да се оставиш другите да те унижават?`

`Защо Бог изисква напълно да Му предадем живота си? Каква е връзката между свободната воля и спасението?`

Тази събота, 12.02.2022 г., ще се молим за църкви „Сливен” с групите в региона и „Сливница”.