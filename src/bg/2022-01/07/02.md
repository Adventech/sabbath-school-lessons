---
title: 'Вкусването от добротата на света'
date: 06/02/2022
---

`Прочетете Евреи 6:4,5. Какво получават вярващите в Христос, докато Му остават верни?`

Да бъдете „просветени“ означава да преживеете обръщане ( Евреи 10:32 ). То се отнася до онези, които са се обърнали от „тъмнината” на силата на Сатана към „светлината” на Бога ( Деяния 26:17,18 ). Това предполага избавление от греха ( Ефесяни 5:11 ) и невежеството ( 1 Солунци 5:4,5 ). Глаголната форма тук загатва, че просветлението е Божи акт, постигнат чрез Исус, „сиянието на Неговата слава“ ( Евреи 1:3 ).

Да се „вкуси небесният дар“ и „да станат причастни на Светия Дух“ са синонимни изрази. „Дарът“ на Бога може да се отнася или до Неговата благодат ( Римляни 5:15 ), или до Светия Дух, чрез Когото Бог придава тази благодат ( Деяния 2:38 ). Онези, които са „вкусили“ Светия Дух ( Йоан 7:37-39; 1 Коринтяни 12:13 ), са изпитали „благодатта“ на Бога, включваща силата да изпълнява Неговата воля ( Галатяни 5:22,23 ).

Вкусването на „доброто Божие Слово“ ( Евреи 6:5 ) означава лично изпитване на истината на евангелието ( 1 Петър 2:2,3 ). Думите „силите на бъдещия век“ се отнасят до чудесата, които Бог ще извърши за вярващите в бъдеще: възкресение ( Йоан 5:28,29 ), преобразяване на нашите тела и вечен живот. Вярващите обаче започват да ги „вкусват” в настоящето. Те преживяват духовно възкресение ( Колосяни 2:12,13 ), обновяване на ума ( Римляни 12:2 ) и вечен живот в Христос ( Йоан 5:24 ).

Павел вероятно има предвид поколението от пустинята, което е преживяло Божията благодат и спасение. Това поколение е „просветено“ от огнения стълб ( Неемия 9:12,19; Псалми 105:39 ), радва се на небесния дар на манната ( Изход 16:15 ), преживява присъствието на Светия Дух ( Неемия 9:20 ), вкусва от „доброто Божие слово“ ( Исус Навин 21:45 ) и „силите на бъдещия век“ в „чудесата и знаменията“, извършени при освобождението им от Египет ( Деяния 7:36 ). Но Павел загатва, че както поколението от пустинята е отстъпило от Бога, въпреки тези доказателства ( Числа 14:1-35 ), читателите на „Посланието към евреите“ са подложени на опасността да направят същото въпреки всички доказателства за Божието благоволение, на които са станали свидетели.

`Какъв е вашият личен опит с нещата, за които говорят тези стихове в „Евреи“? Как например преживяхте просветлението, за което говори текстът?`