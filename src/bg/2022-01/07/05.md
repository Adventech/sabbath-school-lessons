---
title: 'По-добрите неща'
date: 09/02/2022
---

След силното и искрено предупреждение от Евреи 6:4-8 Павел изразява увереност, че читателите нито са отпаднали от Сина, нито ще го направят в бъдеще. Апостолът вярва, че публиката му ще приеме предупреждението и ще даде подходящите плодове. Те са като „земята“, която се обработва от Бога и дава плодовете, които Той очаква. Тези хора ще получат Божието благословение ( Евреи 6:7 ), което е „спасението“ ( Евреи 6:9 ).

`Прочетете Евреи 6:9-12 . Избройте добрите неща, които читателите на Посланието са правили и продължават да правят, и обяснете какво означават те.`

Вярващите показват любовта си към Божието „име“, тоест към самия Бог, като служат на светиите. Това не е изолирано поведение в миналото, а продължителни действия, които се разширяват и в настоящето. Изключителните постъпки не разкриват истинския характер на човека. Най-важното доказателство за любов към Бога не са „религиозните“ постъпки като такива, а актовете на любов към ближния, особено към тези, които са в неравностойно положение ( Матей 10:42; Матей 25:31-46 ). Ето защо Павел увещава вярващите да не „забравят” да вършат добро ( Евреи 13:2,16 ).

Вижте Евреи 6:12 . Този стих предупреждава да не станат „скучни“ или „мудни“ (стандартен английски превод) – нещо, характерно за онези, които не успяват да съзреят и са в опасност да отпаднат от вярата ( Евреи 5:11; Евреи 6:12 ). Надеждата не се поддържа жива чрез интелектуални упражнения на вяра, а чрез вяра, изразена в дела на любов ( Римляни 13:8-10 ).

Павел иска читателите да подражават на онези, които чрез вяра и търпение наследяват обещанията. Той вече е представил поколението от пустинята като негативен пример за онези, които поради липса на вяра и постоянство не успяват да наследят обещаното. След това представя Авраам ( Евреи 6:13-15 ) като пример за човек, който чрез „вяра и търпение“ наследява обещанията. Списъкът с положителните образци се разраства заедно с героите на вярата от Евреи, 11 глава и достига връхната си точка с Исус в Евреи, 12 глава като най-големия пример за вяра и търпение ( Евреи 12:1-4 ). Според Откровение 14:12 вярата, търпението и спазването на заповедите са характеристики на светиите на последното време.

`Понякога трябва да отправяме думи на предупреждение към хората, които обичаме. Какво можем да научим от апостола относно предупреждаването и насърчаването на другите?`