---
title: 'Невъзможно за възстановяване'
date: 07/02/2022
---

`Сравнете Евреи 6:4-6; Матей 16:24; Римляни 6:6; Галатяни 2:20; Галатяни 5:24 и Галатяни 6:14 . Какво загатва това сравнение за значението на Христовото разпятие?`

Оригиналният текст на гръцки език подчертава думата „невъзможно“. Невъзможно е Бог да възстанови тези, които са „отпаднали“, защото „те разпъват втори път Божия Син“ ( Евреи 6:6 ). Павел иска да подчертае, че няма друг начин за спасение освен чрез Христос ( Деяния 4:12 ). Спасението по всякакъв друг път е толкова невъзможно, колкото и „Бог да лъже“ ( Евреи 6:18 ) или да се угоди на Бога „без вяра“ ( Евреи 11:6 ).

Разпъването на Божия Син втори път е фигуративен израз, който се опитва да опише нещо, случващо се в личните отношения между Исус и вярващия.

Когато религиозните водачи разпъват Исус, те го правят, понеже Той представлява заплаха за тяхното върховенство и независимост. Така те се надяват да премахнат Исус като личност и да унищожат силен и опасен враг. По сходен начин евангелието оспорва суверенитета и самоопределението на отделния човек на най-фундаментално ниво. Същността на християнския живот е да вземем кръста си и да се отречем от себе си ( Матей 16:24 ). Това означава да разпнем „света“ ( Галатяни 6:14 ), „стария човек“ ( Римляни 6:6 ) и „плътта с нейните страсти и желания“ ( Галатяни 5:24 , съвременен английски превод). Целта на християнския живот е да претърпим един вид смърт. Ако не преживеем тази смърт на „Аз”-а си, не можем да получим новия живот, който Бог иска да ни даде ( Римляни 6:1-11 ).

Борбата между Исус и „Аз”-а е борба до смърт ( Римляни 8:7,8; Галатяни 5:17 ). Това е трудна битка, която не се печели наведнъж. Текстът не се отнася до човека, който понякога се проваля в битката срещу „стария човек” и „плътта”. Този грях грози човека, който, след като е преживял истинско спасение заедно с всичко, което то означава ( Евреи 6:4,5 ), решава, че Исус е заплаха за начина на живот, който предпочита да води, и прави ход, за да скъса връзката си с Него. Тоест, докато човекът не избере напълно да се отвърне от Христос, все още има надежда за спасение.

`Какво означава да умрете за „Аз“-а си, да вземете „кръста“ си? Кое е нещото, което ви е най-трудно да предадете на властта на Христос?`