---
title: 'Исус, котвата на душата'
date: 10/02/2022
---

Павел достига кулминацията на своето предупреждение против отстъплението и на насърчението към любов и вяра с едно прекрасно, възвишено изложение на увереността в Христос.

`Прочетете Евреи 6:17-20. Как Бог ни гарантира Своите обещания?`

Бог гарантира Своите обещания за нас по няколко начина. Първо, Той придружава обещанието Си с клетва ( Евреи 6:17 ). Според Писанието Божиите клетви пред Авраам и Давид се превръщат във върховна основа на доверие в непоклатимото Господно благоволение над Израил. Когато Мойсей се опитва да осигури Божието опрощение за Израил след отстъплението със златното теле, той се позовава на Божията клетва пред Авраам (вж. Изход 32:11-14; Битие 22:16-18 ). Подразбиращата се сила на молбата му се състои в това, че Божията клетва е неотменима ( Римляни 9:4; Римляни 11:28,29 ).

По същия начин, когато псалмистът се застъпва пред Бога за Израил, той изисква Божията клетва пред Давид. Бог е казал: „Няма да наруша завета Си, нито ще променя това, което е излязло от устните Ми. За едно нещо се заклех в светостта Си и няма да излъжа Давид, чепотомството му ще трае довека и престолът му – като слънцето пред Мене, като луната, която е утвърдена довека и е вярна свидетелка на небето“ (Псалми 89:34-37). Според Новия Завет и двете клетви намират своето изпълнение в Исус, семето на Авраам, Който се възнася и сяда на Давидовия престол ( Галатяни 3:13-16; Лука 1:31-33,54,55 ).

Второ, Бог е гарантирал Своите обещания чрез акта на самото сядане на Исус от дясната Му страна. Възнесението на Христос има за цел да потвърди обещанието, дадено на вярващите, защото Исус се възнесе като „ предтеча за нас“ ( Евреи 6:20 , курсивът е на автора). По този начин възнесението ни разкрива сигурността на Божието спасение за нас. Бог въвежда Исус в славата чрез страданието на „смъртта за всички”, за да може да въведе „много чада в слава” ( Евреи 2:9,10 ). Присъствието на Исус пред Отец е „котвата на душата“ ( Евреи 6:19 ), закрепена за Божия трон. Честта на Божието управление е възложена на изпълнението на Неговото обещание към нас чрез Исус.

`Каква друга увереност ни е необходима? Какво изпитвате, когато мислите, че Бог ви е дал клетва? Защо тази единствена мисъл би трябвало ви даде увереност в спасението дори когато се чувствате недостойни?`