---
title: 'Не остава жертва за греха'
date: 08/02/2022
---

Предупреждението на Евреи 6:4-6 много прилича на предупреждението, намиращо се в Евреи 10:26-29 . Павел обяснява, че отхвърлянето на Христовата жертва ще остави читателите без никакви средства за опрощение на греха, понеже няма друго средство за това опрощение освен Исус ( Евреи 10:1-14 ).

`Прочетете Евреи 10:26-29 . По какви три начина авторът описва греха, за който няма опрощение?`

Авторът не казва, че няма умилостивение за който и да било грях, извършен след познаването на истината. Бог е назначил Исус за наш Ходатай ( 1 Йоан 2:1 ). Чрез Него получаваме опрощение на греховете си ( 1 Йоан 1:9 ). Грехът, за който няма жертва или умилостивение, е описан като потъпкване на Божия Син; той омаловажава кръвта на Завета и оскърбява Светия Дух ( Евреи 10:29 ). Нека прегледаме значението на тези изрази.

Изразът „потъпкал Божия Син” ( Евреи 10:29 ) описва отхвърлянето на Исусовото управление. Титлата „Божи Син” напомня на читателите, че Бог е поставил Исус от дясната Си страна и Му е обещал да положи враговете Му за Негово „подножие” ( Евреи 1:13 ; вж. също Евреи 1:5-12,14 ). Потъпкването на Божия Син загатва, че отстъпникът се е отнесъл с Исус като с враг. Според аргументацията на Посланието ( Евреи 1:13 ) може да се каже, че що се отнася до живота на отстъпника, Исус е свален от трона (който сега е зает от самия отстъпник ) и вместо това е поставен като негово подножие. Точно така Луцифер е искал да направи на небето ( Исая 14:12-14 ) и това е, което „беззаконният“ ще се опита да направи в бъдеще ( 2 Солунци 2:3,4 ).

Изразът „сметнал за просто нещо пролятата при завета кръв“ се отнася до отхвърлянето на жертвата на Исус ( Евреи 9:15-22 ). Той загатва, че кръвта на Исус е лишена от очистваща сила.

Изразът „оскърби Духа на благодатта“ е много силен. Гръцкият термин enybrisas („обида, безобразие“) включва проява на надменност, което означава „наглост“ или „арогантност“. Подобен термин е в пълен контраст с описанието на Светия Дух като „Духът на благодатта“. Предполага се, че отстъпникът е отговорил на Божието благодатно предложение с обида.

Той е в непоправимо положение. Отхвърля Исус, Неговата жертва и Светия Дух.