---
title: 'Писмото до евреите и до нас'
date: 25/12/2021
---

### За изучаване през седмицата
Евреи 2:3,4; 1 Петър 4:14,16; Евреи 13:1-9,13; 3 Царе 19:1-18; Евреи 3:12-14; Числа, 13 гл.

> <p>Стих за запаметяване</p>
> „ Защото ви е нужно търпение, така че, като извършите Божията воля, да получите обещаното“ (Евреи 10:36).

Представяли ли сте си някога какво би било да слушате Исус или някой от апостолите да проповядва? Разполагаме с писмени откъси и резюмета на някои от техните проповеди, но те дават само откъслечна представа за това какво е било да сте там и да ги слушате на живо. Обаче Бог е запазил за нас в Писанията поне една пълна проповед: писмото на Павел до евреите.

Ап. Павел, авторът на „Евреи“, нарича творбата си „увещателно слово“ ( Евреи 13:22 ). Подобен израз обикновено се употребява както за проповед в синагогата ( Деяния 13:15 ), така и в християнското богослужение ( 1 Тимотей 4:13 ). По този начин се оказва, че „Посланието към евреите“ е най-ранната „пълна християнска проповед“, с която разполагаме. Книгата е насочена към вярващи, които приемат Исус, но след това изпитват трудности. Някои са публично опозорявани и преследвани ( Евреи 10:32-34 ). Други са изправени пред финансови проблеми ( Евреи 13:5,6 ). Мнозина биват изпитвани и започват да изневеряват на вярата си ( Евреи 3:12,13 ). Може ли някой от нас днес да се отъждестви с тях?

Но в своята разтърсваща проповед апостолът предизвиква тях (а и нас) да устоят във вярата си в Исус и да насочат погледа си към Него, докато е сега в небесното светилище.