---
title: Безпокойство
date: 28/12/2021
---

Читателите на „Евреи“ успешно пазят вярата и посвещението си на Христос, въпреки отхвърлянето и гоненията. Но противопоставянето взема своя дан в дългосрочен план. Те се подвизават в доброто воинстване на вярата и излизат от него победители – но изтощени.

`Прочетете Евреи 2:18; Евреи 3:12,13; 4:15; 10:25; 12:3,12,13 и Евреи 13:3-9,13 . Кои са някои от предизвикателствата, с които се сблъскват вярващите?`

„Евреи“ ни казва, че читателите му са продължавали да изпитват трудности. Вербалните и вероятно други видове атаки срещу тяхното достойнство са продължавали ( Евреи 13:13 ). Някои вярващи все още са били в затвора ( Евреи 13:3 ) – нещо, което може да изтощи църквата финансово и чисто емоционално. Те са уморени ( Евреи 12:12,13 ) и лесно може да станат „малодушни” ( Евреи 12:3 ).

Обикновено хората и общностите, след като премине еуфорията от победата, отпускат своите психологически и други видове защити и стават по-уязвими за контраатаките на своите неприятели. Силата, която даден човек или общност са мобилизирали, за да се изправят пред надвисналата заплаха, може по-трудно да бъде пробудена за втори път.

`Прочетете 3 Царе 19:1-4. Какво се случва с Илия?`

„Но Илия реагира така, както често се реагира след проява на силна вяра и след славен подвиг. Изплаши се, че започналата на Кармил реформация може да не продължи дълго и се отчая. Бе издигнат до върха Фасга, а сега се намираше в ниското на долината. Докато бе вдъхновяван от Всемогъщия, Илия устояваше и на най-тежките изпити на вярата, но в това време на обезсърчение, когато заплахата на Езавел отекваше в ушите му и очевидно Сатана все още имаше надмощие чрез интригите на тази зла жена, той пусна ръката си от Бога. Бе изтощен до краен предел и постъпи неразумно. Забравяйки за Бога, побегна все по-надалеч и по-надалеч, докато се оказа съвсем сам в пуста и злокобна местност” (Уайт, Е. Пророци и царе , стр. 161, 162 – англ. изд.).

`Помислете за онези моменти, когато сте претърпявали провал в християнския си живот, и се опитайте да разберете обстоятелствата и факторите, допринесли за провала. Какво бихте могли да направите по малко по-различен начин?`