---
title: 'Едно славно начало'
date: 26/12/2021
---

За да разберем проповедта и да приложим вестта ѝ към самите нас, трябва да познаваме историята на древната местна църква и ситуацията, в която се намира, когато получава писмото от апостола.

`Прочетете Евреи 2:3,4 . Каква е опитността на адресатите на „Евреи“, когато преживяват обръщане?`

Този пасаж загатва, че хората, към които е адресирана кн. „Евреи“, не са чували самия Исус да проповядва; вместо това са получили евангелието от други евангелисти, съобщили им вестта за „спасението“.

Павел също така казва, че евангелистите са „потвърдили“ вестта и че самият Бог е дал свидетелство „чрез знамения и чудеса“. Това означава, че Той е осигурил опитното потвърждение на евангелието чрез знаци и други мощни дела – сред тях и разпределението на „даровете на Светия Дух”. Новият Завет описва, че знаци, като чудодейни изцеления, изгонване на бесове и изливане на духовни дарове често са съпътствали проповядването на евангелието на нови места.

В зародиша на християнската църква Бог излива Своя Дух върху апостолите в Йерусалим, за да могат те да известяват евангелието на непознати дотогава езици и да правят чудеса (Деяния, 2 и 3 гл.). Филип извършва подобни чудеса в Самария (Деяния, 8 гл.), Петър – в Йопия и Кесария (Деяния, 9 и 10 гл.) и Павел през цялото си служение – в Мала Азия и Европа (Деяния, 13-28 гл.). Тези могъщи дела са доказателства от опит, които потвърждават посланието за „спасение“ – установяване на Божието царство и спасение от осъждане, както и освобождение от злите сили ( Евреи 12:25-29 ).

Духът е дал убеждението на ранните християни, че греховете им са опростени; ето защо те не се страхуват от присъдата и в резултат на това молитвите им са смели и изпълнени с увереност, а религиозният им опит носи радост ( Деяния 2:37-47 ). Духът също така избавя хора, поробени от зли сили, а това е убедително доказателство за Божието превъзходство над тези сили и разкрива, че Неговото царство е установено в живота им.

`Каква е историята на вашето обръщане? По какви начини сте били потвърдени във вашата вяра в Исус Христос като личен Спасител и Господ? Защо е добре понякога да си припомняте как Бог за първи път е работил във вашия живот, за да ви доведе при Себе Си?`