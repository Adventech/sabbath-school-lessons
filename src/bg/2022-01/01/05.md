---
title: 'Продължавайте напред заедно'
date: 29/12/2021
---

Какъв съвет дава апостолът на читателите си предвид положението им? Какво можем да научим от „Посланието към евреите“ за наша собствена полза? Нека анализираме как Бог помага на Илия да се възстанови от обезсърчението си.

`Прочетете 3 Царе 19:5-18. Какво прави Бог, за да възстанови вярата на Своя служител Илия?`

Историята на Божиите отношения с Илия след Кармил е забележителна, защото показва нежната грижа и мъдрост, с които Бог служи на страдащите и борещите се за възстановяване на тяхната вяра. Той прави няколко неща за Илия. Първо, грижи се за физическите му нужди. Осигурява му храна и го оставя да си почине. След това, в пещерата, нежно го укорява – „Какво правиш тук, Илия?” – и му помага да придобие по-задълбочено разбиране за начините Му на действие и за изпълнението на целите Му. Бог не е във вятъра, в земетресението или в огъня, а в тихия и нежен глас. След това Той дава на Илия работа за вършене и му вдъхва увереност.

`Прочетете Евреи 2:1; 3:12-14; Евреи 5:11-6:3 и 10:19-25 . Какво предлага Павел на вярващите да направят?`

В „Посланието към евреите“ можем да намерим няколко наставления, които апостолът дава на читателите, за да им помогне да възстановят първоначалната си сила и вяра. Един от аспектите, които авторът подчертава, е да се грижим за физическите нужди на своите братя по вяра. Той предлага да се практикува гостоприемство и да се посещават хвърлените в затвора, тоест да се задоволяват техните нужди. Апостолът увещава читателите да бъдат щедри, като им напомня, че Бог няма да ги изостави ( Евреи 13:1-6 ). Павел също така ги укорява и насърчава. Той ги предупреждава да не се „отдалечават” ( Евреи 2:1 , нов превод от ориг. ез.) и да нямат „нечестиво, невярващо сърце” (Евреи 3:12). Насърчава ги да израстват в разбирането си за вярата ( Евреи 5:11-6:3 ). Отбелязва и значението на постоянното посещение на църковните събрания ( Евреи 10:25 ). В обобщение, той предлага да продължават заедно напред, да се насърчават и да се подбуждат към любов и добри дела, но също така издига Исус и служенето Му в небесното светилище за тях ( Евреи 8:1,2; Евреи 12:1-4).