---
title: 'Тези последни дни'
date: 30/12/2021
---

`Прочетете Евреи 1:2; 9:26-28; 10:25,36-38 и Евреи 12:25-28 . Каква идея подчертава тук Павел, особено във връзка с времето?`

Има един много важен елемент, който апостолът подчертава, добавящ неотложност към увещанието му: читателите живеят в самите „последни дни“ ( Евреи 1:2 ) и обещанията скоро ще бъдат изпълнени ( Евреи 10:36-38 ). Интересно е, както ще видим, че в цялото си Послание Павел сравнява своите читатели с поколението от пустинята, което е стояло точно пред границите на Ханаан, готово да влезе в Обетованата земя. Апостолът им напомня: „Защото още много малко време и ще дойде Този, Който има да дойде, и няма да се забави“ ( Евреи 10:37 ). След това ги насърчава: „Ние обаче не сме от онези, които се дърпат назад и се погубват, а от тези, които вярват и душата им се спасява“ ( Евреи 10:39 ). Това последно увещание напомня на първоначалните читатели – а и на нас – за опасностите, които Божият народ е преживявал в исторически план точно преди изпълнението на Божиите обещания.

Книгата „Числа“ говори за същото нещо. Библейският доклад ни казва, че на два пъти, точно преди да влезе в Обетованата земя, Израил е понесъл важни поражения. При първият път, записан в Числа, 13 и 14 гл., ни се разказва за съмненията, които няколко водачи са разпространили в събранието и те са станали причина за провала на вярата на Израил. В резултат на това събранието е решило да си определи нов водач и да се върне в Египет точно в момента, когато им е предстояло да влязат в Ханаан.

При втория път израилтяните са се отдали на чувственост и фалшиво поклонение във Ваал-Фегор (Числа, 24 и 25 гл.). Въпреки че Валаам не е бил в състояние да наложи проклятие върху израилтяните, Сатана е използвал сексуалните изкушения, за да въведе Израил във фалшиво поклонение и грях и да нанесе върху народа Божието негодувание.

Апостолът предупреждава читателите на „Евреи“ срещу тези две опасности. Първо, той ги призовава да държат твърдо изповедта на вярата си и да насочат погледа си към Исус ( Евреи 4:14; 10:23; 12:1-4 ). Второ, увещава ги срещу неморалността и сребролюбието ( Евреи 13:4-6 ). Накрая ги призовава да помнят и да се покоряват на своите водачи ( Евреи 13:7,17 ).

`Като се има предвид нашето разбиране за състоянието на мъртвите – и че щом затворим очи в смъртта, следващото нещо, което ще видим, ще бъде Второто пришествие – защо можем да кажем, че всички хора живеят в „последните дни“?`