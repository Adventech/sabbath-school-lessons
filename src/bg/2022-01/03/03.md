---
title: 'Бог ни е говорил чрез Сина Си'
date: 10/01/2022
---

`Прочетете Евреи 1:1-4 . Каква е централната идея на тези стихове?`

Евреи 1:1-4 е само едно изречение в оригиналния гръцки език и се твърди, че то е най-красивото в целия Нов Завет от гледна точка на неговата реторична художествена стойност. Основната му теза е, че Бог ни е говорил в лицето на Своя Син, Исус.

За евреите през I век сл.Хр. Божието Слово не се е чувало от доста дълго време. Последното откровение, изразено в Писаното Божие Слово, е дошло чрез пророк Малахия и служенията на Ездра и Неемия четири века по-рано. Но сега чрез Исус Бог отново им говори.

Божието откровение чрез Исус обаче е по-добро от откровението, което Той е направил чрез пророците, защото Исус е по-велико средство за откровение. Той е самият Бог, създал небето и земята и владеещ Вселената. За Павел божествеността на Христос никога не е била под въпрос. Тя просто се подразбира.

Освен това за апостола Старият Завет е Божието Слово. Същият Бог, Който е говорил в миналото, продължава да говори и в настоящето. Старият Завет предава истинско познание за Божията воля.

Но по-пълното му значение може да бъде разбрано единствено когато Синът дойде на земята. В съзнанието на автора откровението на Отец в Сина е ключът към разбирането на истинската широта на Стария Завет, точно както картината върху кутията на пъзела предоставя ключ за намиране правилното място на всяко едно от неговите парченца. Исус изважда наяве толкова много от Стария Завет.

Междувременно Той идва, за да стане наш Представител и Спасител. Ще заеме нашето място в битката и ще победи змията. По подобен начин в „Евреи“ Исус е „начинателят”, или „предводителят”, и „предтечата” на вярващите ( Евреи 2:10; Евреи 6:20 ). Той се бори за нас и ни представлява. Това също означава, че онова, което Бог прави за Исус, нашия Представител, Отец иска да стори и за нас. Този, Който издига Исус от дясната Си страна, иска и ние да седнем с Исус на Неговия престол ( Откровение 3:21 ). Божията вест към нас в Исус включва не само това, което Той казва, но и онова, което Отец прави чрез Него и за Него, всичко за наша временна и вечна полза.

`Помислете какво означава, че Исус – самият Бог – е дошъл на тази земя. Защо тази истина трябва да ни носи толкова много надежда?`