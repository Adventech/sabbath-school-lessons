---
title: 'Исус, Обещаният Син'
date: 08/01/2022
---

### За изучаване през седмицата
Исая 2:2,3; Евреи 1:1-4; Изход 24:16,17; Исая 44:24; Евреи 1:10; Лука 1:31,32; Евреи 1:5.

> <p>Стих за запаметяване</p>
> „В тези последни дни Той ни говори чрез Сина. Него е поставил за наследник на всичко, чрез Него е създал и света, Той е сияние на Неговата слава и съвършен образ на Неговото лице“ (Евреи 1:2,3).

Веднага след грехопадението на Адам и Ева Бог им обещава едно „потомство”, един Син, Който ще ги избави от врага, ще възстанови изгубеното наследство и ще изпълни целта, за която са били създадени ( Битие 3:15 ). Този Син ще ги представлява и ще ги изкупи, като заеме тяхното място и накрая ще убие змията.

„Когато Адам и Ева чуха за пръв път това обещание, започнаха да очакват скорошното му изпълнение. Те посрещнаха с радост своя първороден син, надявайки се, че може би той е Освободителят. Но изпълнението на обещанието се забави” (Уайт, Е. Копнежът на вековете , стр. 31 – англ.изд.). По-късно обещанието се потвърждава на Авраам. Бог му се заклева, че ще има „потомство”, син, в когото ще се благославят всички народи по земята ( Битие 22:16-18; Галатяни 3:16 ). Бог прави същото и с Давид. Той обещава на Давид, че синът му ще бъде осиновен от Бога като Негов собствен Син и ще бъде установен като праведен владетел над всички земни царе ( 2 Царе 7:12-14; Псалми 89:27-29 ). Но онова, което нито Адам и Ева, нито Авраам, нито Давид биха могли да си представят, е, че техният Изкупител-Син ще е самият Бог.