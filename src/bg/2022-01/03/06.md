---
title: 'Аз днес Те родих'
date: 13/01/2022
---

Евреи 1:5 предава следните думи на Отец към Исус: „Ти си Мой Син, Аз днес Те родих”. Какво означава, че Исус е „роден“ и кога се е случило това? Нима то не показва, че Исус по неизвестен начин е бил създаден от Бога някога в миналото, както мнозина вярват?

`Прочетете Евреи 1:5; 2 Царе 7:12-14; Псалми 2:7 и Лука 1:31,32 . Какво обещание към Давид прехвърля Павел към Исус в „Посланието към евреите“?`

Исус е роден в смисъл, че Той е „осиновен“ от Бога като обещания владетел , сина на Давид. Концепцията за божественото осиновяване на владетеля е често срещана в гръко-римския свят и на Изток. Тя дава на владетеля легитимност и власт над земята.

Бог обаче обещава на Давид, че неговият син ще бъде истинският законен владетел на народите. Господ ще „осинови“ сина на Давид като Свой собствен Син. Чрез този процес Давидовият Цар ще стане приближен на Бога и Негов наследник. Бог ще победи враговете Си и ще Му даде народите като Негово наследство ( Псалми 89:27; Псалми 2:7,8 ).

Както можем да прочетем в Римляни 1:3,4 и Деяния 13:32,33 , Исус е публично разкрит като Божи Син. Кръщението и преображението Му са моментите, когато Бог посочва и обявява Исус за Свой Син ( Матей 3:17; Матей 17:5 ).

И все пак според Новия Завет Исус става „Божият Син със сила“, когато възкръсва и сяда отдясно на Бога. В този момент Бог докрай изпълнява обещанието Си към Давид, че синът му ще бъде приет като Божи Син и Неговият престол над народите ще бъде установен завинаги ( 2 Царе 7:12-14 ).

По този начин Цезар (символът на Рим) не е законният „божи син“, владетел на народите. Но Исус Христос е. „Раждането“ на Исус се отнася за началото на управлението Му над народите, а не за началото на Неговото съществуване, понеже Исус винаги е съществувал. Никога не е имало време, когато да не е съществувал, понеже Той е Бог.

Всъщност в Евреи 7:3 се казва, че Исус няма „или начало на дни, или край на живот“ (вж. Евреи 13:8 ), защото е вечен. По този начин възгледът за Исус като „Единороден Син” на Бога не е свързан с естеството на Христос като Божество, а с Неговата роля в спасителния план, тъй като Христос изпълнява всички заветни обещания.