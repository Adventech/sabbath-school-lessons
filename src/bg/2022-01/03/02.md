---
title: 'В тези последни дни'
date: 09/01/2022
---

Първият абзац от „Евреи“ разкрива убеждението на Павел, че живее в „последните дни“.Писанието употребява два израза за бъдещето, които носят различни значения. Пророците използват израза „последните дни“, за да говорят за бъдещето като цяло (напр. Второзаконие 4:30,31; Йеремия 23:20 ). Пророк Даниил употребява втори израз, „времето на края“, за да говори по-конкретно за последните дни от земната история ( Даниил 8:17; 12:4 ).

`Прочетете Числа 24:14-19 и Исая 2:2,3 . Какво обещава Бог, че ще направи за народа Си през „последните дни“?`

Няколко старозаветни пророци обявяват, че в „последните дни” Бог ще издигне цар, който ще заличи враговете на Неговия народ (напр. Числа 24:14-19 ) и който ще привлече народите в Израил (напр. Исая 2:2,3 ). Павел казва, че тези обещания са се изпълнили в Исус. Той е победил Сатана и е привлякъл към Себе Си всички народи ( Колосяни 2:15; Йоан 12:32 ). Ето защо в този смисъл „последните дни“ започват, понеже Исус е изпълнил Божиите обещания.

Нашите духовни бащи умряха с вяра. Те видяха и поздравиха обещанията отдалеч, но не ги получиха. Ние, от друга страна, виждаме тяхното изпълнение в Исус.

Нека помислим за миг за Божиите обещания и за Исус. Отец обещава, че ще възкреси чадата Си ( 1 Солунци 4:15,16 ). Прекрасната новина е, че Той вече е започнал възкресението на Своите чада с възкресението на Исус ( 1 Коринтяни 15:20; Матей 27:51-53 ). Отец обещава и ново творение ( Исая 65:17 ). Той започва да изпълнява това обещание, като създава нов духовен живот в нас ( 2 Коринтяни 5:17; Галатяни 6:15 ). Обещава, че ще установи Своето последно царство ( Даниил 2:44 ). Слага началото на това царство, като ни освобождава от силата на Сатана и поставя Исус за наш Владетел ( Матей 12:28-30; Лука 10:18-20 ). Но това е едва началото. Всичко, което Отец е започнал да прави при Първото пришествие на Исус, ще довърши при Второто.

`Разгледайте всички обещания, които Бог е изпълнил в миналото. Как това трябва да ни помогне да Му се доверим за обещанията, които все още не са се изпълнили?`