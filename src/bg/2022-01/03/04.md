---
title: 'Той е сиянието на Неговата слава'
date: 11/01/2022
---

`Прочетете Евреи 1:2-4 . Кои са някои от нещата, които научаваме за Исус от този пасаж?`

В тази част ще се фокусираме върху пасажа, който гласи: „Той е сияние на славата на Бога и образ на Неговата същност” ( Евреи 1:3 ; нов превод от ориг. езици).

`Прочетете Изход 24:16,17; Псалми 36:9 и Псалми 89:15 . Как тези текстове ни помагат да разберем какво представлява Божията слава?`

В Стария Завет Божията слава се отнася до видимото Му присъствие сред Неговия народ ( Изход 16:7; Изход 24:16,17; Левит 9:23; Числа 14:10 ). Това присъствие често се свързва със светлина или сияние.

Писанието ни казва, че Исус е светлината, която е дошла на този свят, за да разкрие Божията слава ( Евреи 1:3; Йоан 1:6-9,4-18; 2 Коринтяни 4:6 ). Помислете например за това как Исус се явява на Преображението. „И се преобрази пред тях; лицето Му светна като слънцето, а дрехите Му станаха бели като светлината” ( Матей 17:2 ).

Също както слънцето не може да бъде възприето по друг начин, освен чрез сиянието на неговата светлина, така и Бог бива познат чрез Исус. От наша гледна точка, двете са едно. Тъй като самата Божия слава е светлина, в действителното битие няма разлика между Бог и Исус, както няма разлика между светлината и нейното сияние.

„Посланието към евреите“ също така казва, че Исус е „точен отпечатък“ на същността на Отец ( Евреи 1:3 ). Смисълът на метафората е, че в естеството – или същността – има съвършено съответствие между Отец и Сина. Обърнете внимание, че хората носят Божия образ, но не и Неговата същност ( Битие 1:26 ). Синът обаче споделя същата същност с Отец. Нищо чудно, че Исус казва: „Който е видял Мене, видял е Отца“ ( Йоан 14:9 ).

`Защо е толкова прекрасна новината, че Исус ни разкрива характера и славата на Отец? Какво ни казва Исус за това какъв е Отец?`