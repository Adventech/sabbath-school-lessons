---
title: 'Разширено изучаване'
date: 14/01/2022
---

Идването на Исус на тази земя като Божи Син изпълнява едновременно няколко функции. На първо място, като Божи Син Той идва да ни разкрие Отец. Чрез Своите действия и думи Той ни показва какъв всъщност е Отец и защо можем да Му се доверим и покорим.

Исус идва и като обещания Син на Давид, на Авраам и Адам, чрез Когото Бог е обещал, че ще победи врага и ще владее над света. Така Исус идва да заеме мястото на Адам начело на човечеството и да изпълни първоначалната цел, която Бог е имал за човеците ( Битие 1:26-28; Псалми 8:3-8 ). Исус идва, за да стане праведният Владетел, какъвто Бог винаги е искал този свят да има.

„И думите, които бяха изговорени на Исус край Йордан: „Този е възлюбеният Ми Син, в Когото е Моето благоволение”, обхващат цялото човечество. Бог говори на Исус като на наш представител. С всички наши грехове и слабости ние не сме отхвърлени като недостойни. Той обаче „ни е обдарил във Възлюбения Си” ( Ефесяни 1:6 ). Славата, която обгръщаше Христос, е клетва за любов от страна на Бога към нас (...) Светлината, която дойде от отворените небеса върху нашия Спасител, ще бъде дадена и на нас, когато се молим за помощ да устоим на изкушението. Гласът, който говори на Исус, казва на всяка вярваща душа: „Този е възлюбеният Ми Син, в Когото е Моето благоволение” (Уайт, Е. Копнежът на вековете, стр. 113 – англ. изд.)

**Въпроси за разискване**

`Научихме, че по-ясното разбиране на думите и действията на Исус ни помага да разберем по-добре Бог-Отец. Как на практика по-ясното разбиране на Исус обогатява връзката ви с Бог-Отец?`

`Научихме, че начинът, по който Бог говори на Исус и се отнася с Него, е начинът, по който Той иска да говори и да се отнася с нас. Какво би трябвало да ни разкрие това за нашето отношение спрямо другите?`

`Разсъждавайте над значението на вечната божественост на Христос. Какво бихме изгубили, ако вярвахме, че Исус е някак си, по някакъв начин, сътворено същество – като нас, но е отишъл на кръста? Изправете срещу тази мисъл реалността, че Исус е вечният Бог и сам Той е отишъл на кръста. В какво се състои огромната разлика между двата възгледа?`

`Нека съботноучилищната ви група обсъди отдаването на слава на Бога. Прочетете Откровение 14:7. По какъв начин прославянето Му е част от настоящата истина и трите ангелски вести?`

Тази събота, 15.01.2022 г., ще се молим за църкви „Русе”с проект „Трапезата”, групи в Борово, Бъзовец, Копривец,  и „Самоков”.