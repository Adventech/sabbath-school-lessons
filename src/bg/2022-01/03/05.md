---
title: 'Чрез Когото е направил Вселената'
date: 12/01/2022
---

„Посланието към евреите“ потвърждава, че Бог е създал света „чрез“ или „посредством“ Исус и че Исус поддържа света със Своето могъщо слово.

`Прочетете Исая 44:24; Исая 45:18 и Неемия 9:6 . Тъй като в Стария Завет Господ утвърждава, че Той е създал света „сам“ и че е „единственият Бог“, как можем да съгласуваме това свидетелство с твърденията на Новия Завет, че Бог е създал Вселената „чрез“ Исус ( Евреи 1:2,3 )?`

Някои смятат, че Исус е бил инструментът, чрез който Бог е творил. Това не е възможно. Първо, за Павел Исус е Господ, Който е създал света; Той не е просто помощник. Евреи 1:10 казва, че Исус е Господ, Който е създал небето и земята, а Павел прилага към Него и това, което Псалми 102:25-27 казва за Господ (Яхве) като Създател. Второ, в Евреи 2:10 се казва, че Вселената е създадена „от” или „чрез” Отец. (Точно същите изрази, които се прилагат за Исус в Евреи 1:2 .) Отец е творил и Исус е творил ( Евреи 1:2,10; Евреи 2:10 ). Съществува съвършено единство между Отец и Сина в намерения и дейност. Това е част от тайната на Триединството. Исус е творил и Бог е творил, но има само Един Създател, Бог – което означава, че Исус е Бог.

Междувременно Евреи 4:13 показва, че Исус също е и Съдия. Неговата власт да управлява и съди произтича от факта, че Бог е създал всичко и поддържа Вселената ( Исая 44:24-28 ).

Евреи 1:3 и Колосяни 1:17 потвърждават, че Исус поддържа Вселената. Това поддържащо действие вероятно включва идеята за насока или управление. Гръцката дума pheron (поддържащ, носещ) се употребява, за да опише вятъра, тласкащ лодка ( Деяния 27:15,17 ) или Бог, водещ пророците ( 2 Петър 1:21 ). По този начин в истински смисъл Исус не само ни е създал, но и ни поддържа. Всяко дихание, всеки удар на сърцето, всеки миг от нашето съществуване се намира в Него, Исус – основата на цялото сътворено съществуване.

`Потърсете Деяния 17:28 . Какво ни се казва за Исус и за Неговата сила? След това помислете за приложенията относно същия този Исус, Който умира на кръста за нашите грехове. На какво ни учи тази истина за себеотрицателния характер на нашия Господ?`