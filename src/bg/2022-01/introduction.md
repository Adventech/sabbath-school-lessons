### В тези последни дни: вестта в „Посланието към евреите“

Той я видя за първи път в църквата. Изпълняваше някаква задача и беше погълнат от мисли, когато гледката го стресна. Картината беше почти два метра висока и три метра широка, но изобразеното на нея момиче упражняваше странна пленителна сила над младежа. Защо не можеше да откъсне очи от нея? Какво беше това? След известно размишление осъзна, че всичко се дължеше на очите ѝ. Картината изобразяваше само нейното лице и тя напрегнато се взираше в нещо. Но какво беше то и защо бе толкова погълната от него? Доста време тази картина не можеше да излезе от главата му. 

Няколко години по-късно художникът Арнолд Хименес му разкри някои от тайните на творбата. Картината беше нарисувана така, че да привлече вниманието на наблюдателя към очите на момичето, но истинската тайна беше в нейните зеници. Щом се вгледате внимателно, разбирате, че отразяват това, което тя гледа. Очите ѝ бяха насочени към Исус на кръста. 

Портретът на Исус в „Посланието към евреите“ може да упражни подобна пленителна сила и върху нас. Там Той е описан преди всичко като Владетел на Вселената, възцарен от дясната страна на Бога. Безброй ангели Го възхваляват, покланят Му се и Му служат (Евреи 1:5-14; Евреи 12:22-24). Той е спечелил правото да управлява, понеже чрез собствената Си смърт е осигурил унищожението на дявола (Евреи 2:14-16). Исус е и възвишеният Първосвещеник. Безгрешен и съвършено свят, Той живее вечно, за да служи в наше име в небесното светилище (Евреи 7:26-8:5). Спечелил е правото да го направи, понеже се е принесъл като съвършена, окончателна жертва, валидна за всички и за вечни времена (Евреи 10:1-14). Исус е и Посредник на новия завет между Бога и Неговия народ, който ще устои вечно (Евреи 8:6-13). 

Това, което пленява читателите в портрета на Исус обаче, е не просто направеното от Него, а Кой е самият Той. Роден от жена, също като нас, и по същия начин изкушаван и осмиван. И все пак Той е Властелинът на Вселената. Когато се взираме в небесната сцена, с нейните разнообразни и фантастични небесни същества, очите ни биват привлечени от Онзи в центъра на всичко, Който – колкото и да е удивително – изглежда също като нас, понеже е станал един от нас. Исус, нашият Брат, е там, в небето, като наш представител, въпреки срама от нашия грях и падение. 

В личността на Исус се пресичат три измерения на историята на изкуплението. Първото е локалното, лично измерение. За читателите, уморени от укорите и трудностите на християнския живот (Евреи 10:32-34) Исус е Начинателят и Завършителят на вярата. Те трябва да се обърнат към Онзи, Който също е страдал заради грешници (Евреи 12:1-4). Второто е общото, национално измерение. За Божия народ, пътуващ към Обетованата земя, Исус е новият Исус Навин. Те трябва да следват Неговото ръководство (Евреи, 3, 4, 11 и 12 гл.). Третото е универсалното измерение. Исус е новият Адам, Човешкият Син, в Когото се изпълняват Божиите намерения за човечеството (Евреи 2:5-10; Евреи 12:22-28). 

Портретът на Христос, който улавя широчината и дължината, височината и дълбочината на Божията любов към нас, ще бъде темата ни през това тримесечие. И точно както образът на Исус в очите от картината е завладял погледа на младия мъж, нека Неговият образ, както е изобразен в „Посланието към евреите“, плени не само погледа ни, но и нашата любов и възхищение, да, към Исус, нашия Брат в небето. 

_Феликс Х. Кортес-Валес е доцент по Новозаветна литература в Теологичната семинария на адвентистите от седмия ден към университета „Андрюс“. Женен е за Алма Глория Алварес и имат две деца: Хадид – пастор в Ню Джърси; и Алма, която учи археология в университета „Андрюс“._