---
title: 'Пазете се от разни и странни учения'
date: 23/03/2022
---

`Сравнете Евреи 13:9; Евреи 2:9; 4:16 и Евреи 6:19,20 . Къде се получава благодатта? Как укрепват сърцата ни?`

Връзката между фалшивите учения и храни, засегната в Евреи 13:9 , по всяка вероятност не говори за разликата между чисти и нечисти храни.

Защо?

Първо, Павел не изглежда да си е поставил за цел в Посланието да прави разграничение между чистите и нечистите храни. От Деяния, 15 глава знаем, че раннохристиянската църква потвърждава и това, че вярващите се спасяват по благодат ( Деяния 15:7-11 ) и че трябва да продължат да спазват някои хранителни правила ( Деяния 15:19,20 ). Разграничението между чисти и нечисти храни и други библейски правила не се противопоставя на благодатта. Всъщност апостолът твърди, че новият завет е поставил закона в сърцето ( Евреи 8:10-12 ). Това, което авторът много добре разяснява обаче, е, че жертвоприношенията на животни и левитското свещеническо посредничество в светилището са заменени от по-висшата жертва и свещеническото посредничество на Исус ( Евреи 8:4,5; Евреи 10:1-18 ).

Второ, контекстът загатва, че Павел не критикува читателите си поради въздържане от определени храни, а поради консумацията им с надеждата да си осигурят някаква благодат ( Евреи 13:9 ). Вероятно предупреждава да не участват в еврейски ритуални или култови хранения, които се празнуват като продължение на жертвоприношенията на животните в храма и които е трябвало да осигурят духовни ползи или благодат. Но благодатта не се предава посредством тези ястия; тя идва единствено чрез жертвата и свещеническото посредничество на Исус Христос. Вярващите „имат олтар“ ( Евреи 13:10 ), Христовия кръст, от който могат да ядат ( Йоан 6:47-58 ).

В „Посланието към евреите“ „благодатта“ идва от Божия престол ( Евреи 4:16 ). Тази благодат, получавана чрез Христос, е „котва“, „сигурна и непоклатима“, която е прикрепена към самия Божи престол ( Евреи 6:19,20 ; ср. с 4:16 ). Именно такава благодат получаваме чрез жертвата на Христос, която гарантира на сърцата ни стабилност и увереност. Когато сърцето е „укрепено“ по този начин, то няма да бъде „водено“ от нови доктрини ( Евреи 13:9 ), нито ще „изгубим“ Бога ( Евреи 2:1 ).

`Размишлявайте върху цялостната жертва на Христос. Защо идеята за каквото и да било, което „добавя“ към тази жертва, противоречи на евангелието и благодатта, намираща се в Исус?`