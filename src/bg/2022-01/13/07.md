---
title: 'Разширено изучаване'
date: 25/03/2022
---

„След слизането на Светия Дух (…) [учениците] се възрадваха от сладостта на общуването със светиите. Бяха внимателни, грижливи, себеотрицателни, желаещи да направят каквато и да е жертва заради истината. Във всекидневното общуване един с друг разкриваха любовта, която Христос им бе дал. Чрез несебелюбиви думи и дела те се стараеха да разпалят тази любов и в други сърца (…)

Но постепенно настъпи промяна. Вярващите започнаха да търсят недостатъци в другите. Задълбочавайки се върху грешките, давайки място на нелюбезна критика, те изгубиха от погледа си Спасителя и Неговата любов. Станаха по-стриктни в изпълнението на външните церемонии, по-педантични за теорията, отколкото за практиката на вярата. В стремежа си да осъдят другите, пренебрегнаха своите грешки. Загубиха братската любов, която Христос им бе предал, и най-тъжното от всичко бе, че не съзнаваха какво губят. Не си даваха сметка, че щастието и радостта са напуснали живота им и че като затворят сърцата си за Божията любов, скоро щяха да вървят в тъмнина.

Като осъзна, че братската любов изчезва от църквата, Йоан убеди вярващите, че непрестанно се нуждаят от нея. Писмата му към църквата са изпълнени с тази мисъл. „Възлюбени, да любим един другиго – пише той – защото любовта е от Бога и всеки, който люби, роден е от Бога и познава Бога. Който не люби, не е познал Бога, защото Бог е Любов. В това се яви Божията любов към нас, че Бог изпрати на света Своя единороден Син, за да живеем чрез Него. В това се състои любовта, не че ние сме възлюбили Бога, но че Той възлюби нас и прати Сина Си като умилостивение за греховете ни. Възлюбени, понеже така ни е възлюбил Бог, то и ние сме длъжни да любим един другиго” (Уайт, Е. Деяния на апостолите , стр. 547, 548 – англ. изд.).

**Въпроси за разискване**

`Под „християнски живот“ често се разбира личната, индивидуална връзка между Исус и вярващия. Това обаче е само един аспект от християнския живот. Защо е важно да помним, че Бог ни води като общност? Какви са моите отговорности към общността? Какво да очаквам от тази общност?`

`Кои са най-добрите показатели, че братската любов е силна в една местна църква? Бъдете готови да направите списък в съботноучилищната си група.`

`Какво представлява истинската братска любов? Какви са нейните характеристики, причини и резултати? Как бихте я различили от фалшивата братска любов?`