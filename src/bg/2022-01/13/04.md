---
title: 'Помнете водачите си'
date: 22/03/2022
---

`Прочетете Евреи 13:7-17 . Каква трябва да е нашата връзка с ръководителите ни?`

Евреи 13:7-17 съдържа увещание да уважават и да се покоряват на водачите на местната църква. Пасажът започва с покана да „помнят“ онези водачи от миналото, които са им говорили Божието Слово, и завършва с призив „да се покоряват“ на ръководителите в настоящето ( Евреи 13:17 ). Водачите в миналото най-вероятно са онези, които първи са проповядвали Словото и са основали църквата. Призивът да ги „помнят“ не говори просто за умствено упражнение на припомняне, нито за външно отдаване на почит.

Павел пояснява, че те трябва да ги „помнят“, като отчитат резултата от поведението им и подражават на тяхната вяра. За него най-големият акт на припомняне и похвала е подражанието. По този начин апостолът прибавя основателите на църквата към списъка с герои на вярата, върху който вярващите трябва внимателно да размишляват. Списъкът включва героите на вярата от Евреи, 11 глава и Исус, върховния пример за вяра, в Евреи, 12 глава. Освен това авторът отбелязва, че Исус е „същият вчера и днес, и завинаги” ( Евреи 13:8 ). Той е в пълен контраст с фалшивите учители, които се променят с времето и чиито учения стават „разни“ и „странни“ ( Евреи 13:9 ).

Призивът да помним водачите от Евреи 13:7 е повторен в по-категоричен смисъл в края на частта. Вярващите са призовани да се покоряват на водачите, защото те внимават за душите им. Тук ръководителите са описани като пастори, отговарящи за духовното благосъстояние на местната църква, своето стадо, и даващи отчет на Бога за нейното духовно състояние (вж. също 1 Петър 5:1-4; 1 Коринтяни 3:10-15 ). Със сигурност това разбиране е валидно и за всички наши църковни ръководители, както и за всички нива на деноминацията днес.

Контекстът също така предполага, че тези водачи са помощник-пастири, които служат под властта на Исус, „великия пастир на овцете“ ( Евреи 13:20 ). Съчетанието от грижа и вярност от страна на водачите и покоряване или доверие от страна на членовете ще доведе до радост. Това може да означава, че водачите ще могат да служат на местната църква с „радост“ или че ще отговарят за местната църква пред Бога с радост, а не с тежест.

`Какво бихте могли да направите, за да укрепите или подобрите отношенията „водач-член“ в своята местна църква, както и с водачите по целия свят?`