---
title: 'Идете при Исус вън от стана'
date: 24/03/2022
---

`Сравнете Евреи 13:10-14; Марк 8:34; Матей 10:38; Лука 14:27 и Галатяни 2:20 . Какво означава да отидем при Исус вън от стана?`

Мястото вън от портата е най-нечистото в целия стан. Там се изгарят труповете на жертвените животни ( Левит 4:12 ). Прокажените също са изключени от стана ( Левит 13:46 ) и там се екзекутират богохулниците и други престъпници ( Левит 24:10-16,23; 3 Царе 21:13; Деяния 7:58 ). Тези разпоредби предполагат, че Божието присъствие е в стана. Всичко, което е нечисто, бива изхвърлено вън, защото Бог не желае да види нещо „нечисто“ или „неприлично“ в него ( Числа 5:3; Второзаконие 23:14 ).

Исус страда на кръста извън Йерусалим ( Йоан 19:17-20 ). Това подчертава срама, който е хвърлен върху Него ( Евреи 12:2 ). Той официално е осъден като онзи, който „похули Името“ и поради това е отхвърлен от Израил и екзекутиран вън от стана ( Марк 14:63,64; вж. Левит 24:11,16 ). Исус е изхвърлен вън като нещо „срамно“, „нечисто“ или „неприлично“ ( Евреи 12:2 ). Но Павел призовава вярващите да следват Исус вън от портата, претърпявайки срама, който Той е понесъл ( Евреи 12:2; вж . Евреи 13:13 ). Това е и пътят, по който върви Мойсей, избирайки да понесе „укора за Христос“ вместо съкровищата на Египет ( Евреи 11:26 ).

Парадоксално е, но „Посланието към евреите“ загатва, че Божието присъствие вече е вън от стана. Действието по следването на Исус навън означава не само „понасяне позор за Него” или срам, но и излизане „към Него” ( Евреи 13:13 ) точно както онези израилтяни, които „търсеха Господ”, излизат „вън от стана” в пустинята, когато Мойсей извежда Божията скиния от стана след неразборията около златното теле ( Изход 33:  7 ). Този разказ загатва, че отхвърлянето на Исус от невярващите предполага и отхвърляне на Бога, както е сторил Израил при отстъплението със златното теле (Изход, 32 и 33 гл.). Ето как пътят на страданието и срама е и пътят към Бога.

Павел приканва читателите си да следват Исус като „Начинател и Завършител“ на тяхната вяра ( Евреи 12:2 ). Той изрично ги приканва да считат настоящите си страдания за временна дисциплина, която ще даде „плод на мира и на справедливостта“ ( Евреи 12:11 ). Те напускат един покварен град или стан в търсене на „бъдещия“ град, чийто архитект е Бог ( Евреи 13:14; Евреи 11:10,16 ).

`Какво означава за вас да последвате Исус „вън от стана“? Кои са тези аспекти от живота на вярата в Исус, които могат да донесат „укор” или „срам” от хората около вас?`