---
title: 'Пожелание и сексуална неморалност'
date: 21/03/2022
---

`Прочетете Евреи 13:4,5; Лука 16:10-18; 1 Коринтяни 5:1; Ефесяни 5:3-5 и Колосяни 3:5. Кои две злини са представени в тези пасажи?`

Павел предупреждава читателите против сексуалната неморалност и алчността, защото те са две сериозни заплахи за братската любов. Всъщност авторите от Новия Завет и древните моралисти отбелязват връзката помежду им.

Призивът на Павел за зачитане на брака предполага избягване на всичко, което би го подкопало. Това избягване включва въздържание както от нарушаване на брачната клетва, така и от произволни разводи (ср. с Матей 19:9 ). Увещанието брачното легло да бъде неосквернено се отнася за избягване на оскверняването на брака чрез сексуални връзки извън него. Изразът „блудници“ в Новия Завет говори за всяка форма на сексуална неморалност ( 1 Коринтяни 5:9-11; 1 Коринтяни 6:9,10; Ефесяни 5:5; 1 Тимотей 1:9,10; Откровение 21:8; Откровение 22:15 ). В допълнение, гръко-римското общество е разпуснато по отношение на сексуалната етика. Двойният стандарт е нещо нормално; това позволява на мъжете да дават воля на сексуалните си желания, стига да са дискретни. Но Павел предупреждава, че Бог ще съди прелюбодейците. Вярващите не бива да позволяват на възприетите социални практики да определят техните лични етични стандарти.

„Любовта към парите“ е една от основните категории пороци в гръко-римския свят. Всъщност в друго писмо Павел посочва „любовта към парите“ като източник на всички злини ( 1 Тимотей 6:10 ). Защитата срещу този порок е отношение, което апостолът насърчава в няколко послания. Първо, християните трябва да се „задоволяват“ с нещата, които имат (също 2 Коринтяни 9:8; Филипяни 4:11,12 ). Освен това трябва да вярват и да приемат Божието обещание: „Никак няма да те оставя и никак няма да те забравя” ( Евреи 13:5 ). Това обещание е дадено няколко пъти на Неговия народ и е достъпно и за нас днес ( Битие 28:15; Второзаконие 31:6,8; Исус Навин 1:5; 1 Летописи 28:20 ). В такъв случай вярващите са поканени да отговорят на Божието обещание с думите от Псалми 118:6 : „Господ е на моя страна; няма да се убоя; какво може да ми стори човек?”. Това позоваване на Псалом 118 е подходящо, защото в него псалмистът изразява доверието си в Бога въпреки страданието, нанесено му от невярващи.

`Какви са начините, по които съвременното общество подкопава сексуалната чистота и в същото време подхранва човешката любов към парите? По какви практични начини можем да укрепим защитата си срещу тези два опасни порока?`