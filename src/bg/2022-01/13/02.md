---
title: 'Грижа за Божия народ'
date: 20/03/2022
---

`Прочетете Евреи 13:1,2; Римляни 12:13; 1 Тимотей 3:2; Тит 1:8 и 1 Петър 4:9 . Каква е ролята на гостоприемството в ранната църква?`

Християнството е странстващо движение, което често зависи от гостоприемството както на християните, така и на нехристияните. Наставлението да „не забравяме“ да проявяваме гостоприемство вероятно не се отнася просто за неспособността да помислим за приемане на някого, а за умишлено пренебрегване.

Павел няма предвид гостоприемството само за събратята си по вяра. Той напомня на своите читатели, че като приемат непознати, някои неволно са приемали ангели ( Евреи 13:2 ). Вероятно има предвид посещението на тримата мъже при Авраам и Сара ( Битие 18:2-15 ). Предлагането на гостоприемство означава споделяне на притежанията с друг човек и състрадание с другите – нещо, което Исус прави за нас ( Евреи 2:10-18 ). Братската любов към тези в затвора предполага не просто, че вярващите споменават затворниците в молитвите си, но и че им осигуряват облекчение чрез материална и емоционална подкрепа. Съществува риск от умишлено пренебрегване на затворниците. Тези, които дават материална и емоционална подкрепа на осъдените от обществото, се отъждествяват с тях. В известен смисъл те стават техни „съучастници“ и сами се поставят в положение на уязвимост от социален тормоз ( Евреи 10:32-34 ).

Увещанието на Павел използва образност и език, за да насърчи читателите по отношение на затворниците. Първо, авторът напомня за личната подкрепа на читателите към техните затворени братя в миналото. Те са станали „съучастници“ или „партньори“ на онези, които са „опозорявани с хули и оскърбления“ ( Евреи 10:33 ). Второ, езикът на „страдането“ отразява примера на Мойсей, който избра „да страда с Божия народ, а не да се наслаждава за кратко време на греха“ ( Евреи 11:25 ). Накрая Павел улавя идеала за братска любов. Той напомня на читателите, че „самите вие още живеете в тяло“ ( Евреи 13:3 ). Те споделят едно и също човешко състояние и трябва да се отнасят към другите така, както биха желали да се отнасят към тях самите, ако изпаднат в подобни обстоятелства; тоест в затвора. В такъв случай хората трябва да оказват материална и емоционална подкрепа на затворниците, като им показват, че не са забравени.

`Какво повече можем да направим за тези, които са в затвора, независимо дали са членове на църквата, или не?`