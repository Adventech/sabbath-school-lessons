---
title: 'Нека братолюбието не угасва'
date: 19/03/2022
---

### За изучаване през седмицата
Евреи, 13 гл.; Римляни 12:13; Ефесяни 5:3-5; 1 Петър 5:1-4; Евреи 2:9; Евреи 4:16; Галатяни 2:20.

> <p>Стих за запаметяване</p>
> „ Постоянствайте в братолюбието ” (Евреи 13:1).

Евреи, 13 глава представя заключителното предупреждение на апостола: „Постоянствайте в братолюбието“ ( Евреи 13:1 ). В цялото Послание той свидетелства, че сме от дома на Царя – Първосвещеника Исус, Негови братя и сестри. Авторът не възприема читателите само като група от хора, които работят за своето спасение в индивидуална връзка с Исус, а като семейство или домакинство, спасени заедно. Апостолът характеризира делото на Исус за нас като „братска любов“: Той „не се срамува да ги нарича братя“ ( Евреи 2:11 ). По този начин вярващите трябва да правят един за друг това, което Исус е сторил за тях.

В цялото писмо братската любов включва „увещаване един на друг“, така че никой да не отстъпва от Божията благодат ( Евреи 3:13; Евреи 10:24,25; 12:5-17 ). В глава 13 тя включва и множество елементи: гостоприемство ( Евреи 13:2 ), посещение и подкрепа на затворниците и на тези, които са пострадали ( Евреи 13:3 ), почитане на брака ( Евреи 13:4 ), избягване на алчността ( Евреи 13:5,6 ), загриженост за и покоряване на водачите на църквата ( Евреи 13:7-17 ), и молитви за самия автор ( Евреи 13:18,19 ).