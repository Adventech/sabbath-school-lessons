---
title: 'Божията покана'
date: 28/02/2022
---

`Прочетете Евреи 12:18-21 . Какво преживява Израил на планината Синай?`

Когато Бог призовава Израил да излезе от Египет, Неговият план е да създаде лична, интимна връзка с тях. Той казва: „Вие видяхте какво сторих на египтяните, а как носих вас на орлови крила и ви доведох при Себе Си“ ( Изход 19:3,4 ).

По този начин чрез Мойсей Бог дава необходимите наставления, за да подготви народа за среща със Себе Си. Хората трябва първо да се осветят ( Изход 19:10-15 ). Тези, които потеглят без подготовка, ще загинат. Въпреки това, след като се подготвят в продължение на два дни, а после, „когато тръбата затръби продължително” на третия ден, Бог заповядва на хората да „се приближат до планината” ( Изход 19:13 ). Той иска те да имат същото преживяване, което биха имали Мойсей и водачите на народа, когато се изкачат на планината и „видяха Бога и там ядоха и пиха” в Неговото присъствие ( Изход 24:9-11 ). По-късно хората осъзнават, че са видели Божията слава и че е възможно Бог да говори „с човека и той остава жив“ ( Второзаконие 5:24 ). Но когато моментът настъпва, не им достига вяра. Години по-късно Мойсей обяснява: „Защото се уплашихме от огъня и не се изкачихме на планината“ ( Второзаконие 5:5 ). Вместо това те молят Мойсей да им бъде посредник ( Второзаконие 5:25-27 , ср. с Изход 20:18-21 ).

Проявлението на Божията святост на планината Синай трябва да научи хората да започнат да се „боят”, или да Го почитат. „Страхът от Господа“ води до живот, мъдрост и почит ( Второзаконие 4:10; ср. с Псалми 111:10; Притчи 1:7; 9:10; 10:27 ) – а също така учи, че Той е милостив и дълготърпелив ( Изход 34:4-8 ). И така, въпреки че Бог иска Израил да отиде при Него, хората се изплашват и молят Мойсей да бъде техен посредник. Описанието на събитията от Синай в „Посланието към евреите“ обръща внимание най-вече на припомнянето от страна на Мойсей към народа за тяхната липса на вяра и за отстъплението им със златното теле, както и за това колко се страхува да се срещне с Бога поради техния грях ( Второзаконие 9:19 ). Реакцията им не е била според Божия план за тях; тя е резултат от собственото им неверие.

`Защо поради Исус не бива да се страхуваме да се приближим до святия Бог? Все пак какви са условията, за да можем да се приближим?`