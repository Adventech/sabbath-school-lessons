---
title: 'Нуждата от завеса'
date: 01/03/2022
---

Завесите имат двойна функция. Терминът, който „Посланието към евреите“ употребява за завеса ( katepetasma ), може да се отнася за завесата на двора ( Изход 38:18 ), завесата на входа на външното помещение на светилището ( Изход 36:37 ) или вътрешната завеса, която отделя Светая от Светая Светих ( Изход 26:31-35 ). Тези завеси са едновременно входове и граници, които само някои хора могат да преминат.

`Прочетете Левит 16:1,2 и Левит 10:1-3 . Какво предупреждение намираме в тези пасажи?`

Завесата представлява защита за свещениците, докато служат пред святия Бог. След отстъплението със златното теле Бог казва на Мойсей, че няма да ги придружи по пътя към Обетованата земя, да не би да ги погълне, защото те са „коравовратен народ” ( Изход 33:  3 ). Така Мойсей премества шатъра за срещане и го разпъва далеч, извън стана ( Изход 33:  7 ). Обаче след като водачът се застъпва, Бог се съгласява да пътува с тях и да бъде сред тях ( Изход 33:  12-20 ), но Той установява няколко средства за защита на хората, докато обитава между тях.

Например Израил се разполага на стан в строг порядък, който създава празен квадрат в средата, където е разположена скинията. Освен това левитите се разгръщат на стан около скинията, за да защитят светилището и обзавеждането му от посегателствата на непознати ( Числа 1:51; 3:10 ). Всъщност те са един вид човешка завеса, която защитава народа на Израил: „А левитите да поставят шатрите си около скинията, за плочите на свидетелството, за да не падне гняв върху обществото на израилтяните; и левитите да пазят заръчаното за скинията на свидетелството“ ( Числа 1:53 ).

Като наш Свещеник Исус също е наша завеса. Чрез Своето въплъщение Бог разпъва шатъра си сред нас и ни позволява да гледаме Неговата слава ( Йоан 1:14-18 ). Той прави възможно един свят Бог да живее сред несъвършен народ.

`Помислете какво означава Бог-Творец, Създателят на Вселената, да обитава сред Своя народ, който по онова време е бил нация от избягали роби. Как това ни учи колко близо може да бъде до нас Бог?`