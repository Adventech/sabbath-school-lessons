---
title: 'Исус пред Отец'
date: 27/02/2022
---

`Прочетете Евреи 9:24 . Каква е целта на Исусовото възнесение в небето според този пасаж?`

Бог заповядва на Израил мъжете им да отиват три пъти всяка година в Йерусалим, за да „се явят пред Господа” с принос. Определените времена са празникът Пасха (Безквасните хлябове), Празникът на седмиците (Петдесятница) и празникът Шатроразпъване ( Изход 23:14-17; Второзаконие 16:16 ). Пасхата празнува освобождението на Израил от Египет. Петдесятница ознаменува ечемичената реколта и във времето на Новия Завет това е свързано с даването на закона на Синай. Празникът Шатроразпъване празнува Божията грижа за Израил по време на пътуването им в пустинята.

Евреи 9:24 описва възнесението на Исус в присъствието на Отец. Той пристига в небесното светилище, „истинското“, за да се „яви“ пред Бога с по-добра жертва ( Евреи 9:23,24 ) – собствената Си кръв.

Исус изпълнява празниците от скитанията в пустинята с изумителна точност. Умира в деня за подготовка на Пасхата в деветия час – в момента, когато биват принасяни в жертва пасхалните агнета ( Йоан 19:14; Матей 27:45-50 ). Възкръсва на третия ден и се възнася в небето, за да получи уверение, че Неговата жертва е приета ( Йоан 20:17; 1 Коринтяни 15:20 ), когато свещеникът трябва да размахва снопа от зрял ечемик като първи плод ( Левит 23:10-12 ). След това се възнася 40 дни по-късно, за да седне отдясно на Бога и да въведе новия завет в деня на Петдесятница ( Деяния, 1 и 2 глава ).

Целта на поклонението в древен Израил е била да види „лицето Божие“ ( Псалми 41:2 , синодален превод). Това означава да се преживее Божието благоволение ( Псалми 17:15 ). По същия начин еврейският израз „да търсим Божието лице“, означава да помолим Бога за помощ ( 2 Летописи 7:14; Псалми 27:8; Псалми 105:4 ). Това е смисълът, който „Посланието към евреите“ влага във възнесението на Исус. Той се възнася при Бога със съвършена жертва. Спасителят се възнася и като наш Предтеча в Божието присъствие ( Евреи 6:19,20 ). Той дава реално обещание за вярващите, които пътуват и „търсят свое отечество“, желаейки „едно по-добро отечество“ и очаквайки „града, който има вечни основи, на който архитект и строител е Бог“ ( Евреи 11:10,13-16 ).

`И отново: защо реалността на извършеното от Христос не само на кръста, но и това, което Той прави сега в небето, следва да ни дава увереност в спасението?`