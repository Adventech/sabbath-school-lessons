---
title: 'Те ще гледат лицето Му'
date: 03/03/2022
---

`Прочетете Евреи 12:22-24 . В какъв смисъл сме стигнали в небесния Йерусалим в Божието присъствие?`

Твърди се, че вярващите „са пристъпили“ на планината Сион, небесния Йерусалим, чрез вяра. В този смисъл тяхната опитност предвкусва бъдещето. По този начин небесният Йерусалим принадлежи към сферата на нещата, за които „се надяваме“ и „не се виждат“, но въпреки това са ни осигурени чрез вяра ( Евреи 11:1 ).

Макар да е вярно, това не е целият смисъл на този пасаж. Ние също пристъпваме на планината Сион, в самото Божие присъствие, чрез нашия Представител Христос ( Ефесяни 2:5,6; Колосяни 3:1 ). Възнесението на Исус не е въпрос на вяра, а на факти. Именно това историческо измерение на възнесението Му дава убедителна сила на увещанието в „Посланието към евреите“ да се придържаме твърдо към нашата изповед ( Евреи 4:14; Евреи 10:23 ). Павел казва: „И така, като имаме велик Първосвещеник (…) Който е преминал до най-високите небеса (…) нека пристъпваме с дръзновение към престола на благодатта“ ( Евреи 4:14,16 ).

Ето как вече сме пристигнали посредством нашия Представител и затова трябва да постъпваме по съответния начин. Чрез Него ние сме „вкусили от небесния дар (…) и (…) от доброто Божие слово и от силите на бъдещия век” ( Евреи 6:4,5 ). Реалността на възнесението и службата на Исус в небесното светилище е „здрава и непоколебима котва“ за душата ( Евреи 6:19 ) – гаранция, че обещанията имат реална стойност и са достойни за доверие ( Евреи 7:22 ). За нас вярата има историческа котва.

Божията цел ще бъде изпълнена не само в Исус, но и в самите нас. Казахме, че възнесението на Христос осъществява типологията на първите две годишни поклоннически пътувания на Израил – Пасха и Петдесятница. Според „Посланието към евреите“ и книгата „Откровение“ последното поклонение, празникът Шатроразпъване, тепърва предстои да се случи. Ние ще го отпразнуваме с Исус, когато сме в „града, на който архитект и строител е Бог“, в небесната родина ( Евреи 11:10,13-16 ). Няма да изграждаме шатри, но Божията шатра, или скиния, ще слезе от небето и ще живеем с Него завинаги ( Откровение 7:15-17; 21:1-4; 22:1-5; Числа 6:24-26 ).

`Как можем да се научим да превръщаме обещанието за вечен живот в реалност за нас днес, сред един свят, изпълнен с болка и страдание? Какъв отговор бихте дали на тези, които казват, че всичко това е просто фантазия, която ни помага да се чувстваме по-добре за живота си тук и сега?`