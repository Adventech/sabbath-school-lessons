---
title: 'Новият и жив път през завесата'
date: 02/03/2022
---

`Прочетете Евреи 10:19-22 . Каква покана ни е отправена в този пасаж?`

„Посланието към евреите“ свидетелства, че Исус е влязъл в небесното светилище и ни кани да следваме Неговото водителство. Този възглед се съгласува с представената по-рано концепция, че Исус е „предводителят“ и „предтечата“ на вярващите ( Евреи 2:10; Евреи 6:19,20; 12:2 ). „Новият и жив път“ е новият завет, който Исус въвежда със Своята жертва и възнесение. Изразът „нов и жив” контрастира с описанието на стария завет като „овехтял и остарял ” ( Евреи 8:13 ). Именно новият завет, осигуряващ опрощение на греха и полагащ закона в нашите сърца, ни дава възможност да се приближаваме до Бога с дръзновение не поради самите себе си или каквото и да било, сторено от нас, а само поради извършеното от Исус за нас чрез изпълнението на всички заветни задължения.

„Посланието към евреите“ отбелязва, че въвеждането на стария завет включва въвеждането на светилището и освещаването на свещениците ( Евреи 9:18-21 ; ср. с Изход 40 ; Левит, 8 и 9 гл.) . Целта на завета е създаването на интимни отношения между Бога и Неговия народ ( Изход 19:4-6 ). Когато Израил приема тази връзка, Бог веднага заповяда да се построи светилище, за да може да обитава сред тях. Освещаването на светилището и Божието присъствие сред Неговия народ е моментът, когато заветът между Бога и Израил е завършен.

Същото важи и за новия завет. Той също предполага началото на свещеническото служене на Исус заради нас ( Евреи 5:1-10; Евреи 7:1-8:13 ).

Възнесението на Исус при Бога слага началото на нова ера за Божия народ. Захария, 3 глава споменава, че Сатана е бил в присъствието на Бога, за да обвинява Божия народ, представен от първосвещеника Исус. Този обвинител е същият, който задава въпроси относно лоялността на Йов към Бога (Йов, 1 и 2 гл.). Но след жертвата на Спасителя Сатана е изхвърлен от небето ( Откровение 12:7-12 ; ср. с Йоан 12:31; Йоан 16:11 ). Сега Христос е Този, Който се застъпва за нас и чрез Своята жертва и вярност изисква нашето спасение!

`Какви обвинения би могъл да отправи Сатана срещу вас пред Бога, ако му беше позволено? Въпреки че е лъжец, колко ще му се наложи да лъже за вас, за да изиска вашето осъждане? Каква е единствената ви надежда?`