---
title: 'Исус е нашият Посредник'
date: 03/01/2022
---

Една интересна концепция на старозаветната теология е, че обещаният Давидов цар ще представлява народа пред Бога.

`Сравнете Изход 4:22,23 с 2 Царе 7:12-14 ; Второзаконие 12:8-10 с 2 Царе 7:9-11 и Второзаконие 12:13,14 с Псалми 132:1-5,11-14 . Какви обещания, дадени на Израил, щяха да се изпълнят чрез обещания Давидов цар?`

Израил беше Божи син и Бог щеше да им даде място, където да си починат от враговете си. Освен това Той щеше да избере място сред тях, където да обитава Неговото име. Тези обещания за Израил бяха прехвърлени върху обещания Давидов цар. Той щеше да бъде осиновен като Божи син, Бог щеше да му даде почивка от враговете му и щеше да построи храм за Бога в Сион, където да обитава Божието име. Това означава, че Бог щеше да изпълни обещанията Си към Израил посредством обещания Давидов цар. Давидовият цар щеше да представлява Израил пред Бога.

Вмъкването на представител в отношенията между Бога и Израил направи възможно продължаването на тяхната заветна връзка. Мойсеевият завет изискваше верността на целия Израил, за да получи Божията закрила и благословения (вж. Исус Навин 7:1-13 ). Но Давидовият завет осигуряваше Божиите заветни благословения върху Израил чрез верността на една личност – Давидовия цар.

За съжаление, в по-голямата си част Давидовите царе не бяха верни и Бог не можеше да благослови Израил, както искаше. Старият Завет е изпълнен с разкази за това колко неверни всъщност са били мнозина от тези царе.

Добрата новина е, че Бог изпрати Сина Си, за да се роди като Син на Давид и Той остана напълно верен. Следователно Бог можеше да изпълни в Него всички обещания, които беше дал на Своя народ. Когато Бог благославя царя, целият народ споделя привилегиите. Ето защо Исус е Посредникът на Божието благословение за нас. Той е Посредникът, тъй като е проводникът, по който протича Божието благословение. Нашата върховна надежда за спасение се намира единствено в Исус и в това, което Той е сторил за нас.

`Помислете колко често сте били неверни от своята страна на завета. Какво научаваме от тези случки за това, че трябва да разчитаме за спасение единствено на Исус?`