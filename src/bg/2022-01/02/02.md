---
title: 'Исус е нашият Цар'
date: 02/01/2022
---

Същността на „Посланието към евреите“ е, че Исус е Владетелят, седнал от дясната страна на Отец ( Евреи 8:1 ). Като Бог Исус винаги е бил Владетел на Вселената. Но когато Адам и Ева съгрешават, Сатана става владетелят на този свят ( Йоан 12:31; 14:30; 16:11 ). Исус идва и побеждава Сатана на кръста, като възстановява правото да владее над тези, които Го приемат за свой Спасител ( Колосяни 2:13-15 ).

Първите две глави от „Посланието към евреите“ се фокусират специално върху възкачването на Исус като Цар.

`Прочетете Евреи 1:5-14 . Какво се случва тук?`

Тези стихове са подредени в три раздела. Всеки раздел представя аспект от церемонията по възкачването на Сина. Първо, Бог приема Исус като Свой царски Син ( Евреи 1:5 ). Второ, Той представя Сина пред небесния съд, който Му се покланя ( Евреи 1:6,8 ), докато Господ провъзгласява вечното управление на Сина ( Евреи 1:8-12 ). Трето, Бог възцарява Сина – действителното удостояване с власт ( Евреи 1:13,14 ).

Едно от най-важните вярвания на Новия Завет е, че в Исус Бог е изпълнил обещанията Си към Давид (вж. 2 Царе 7:8-16 и Лука 1:30-33 ). Исус е роден от родословието на Давид в Давидовия град ( Матей 1:1-16; Лука 2:10,11 ). По време на Неговото служене хората често Го наричат „Давидов син“. Той е екзекутиран по обвинението, че е претендирал за титлата „юдейски цар“ ( Матей 27:37 ). Петър и Павел проповядват, че Исус е възкръснал от смъртта в изпълнение на обещанията, дадени на Давид ( Деяния 2:22-36; Деяния 13:22-37 ). А Йоан разпознава в лицето на Исус „Лъва от Юдовото племе“ ( Откровение 5:5 ).

Разбира се, „Посланието към евреите“ е в синхрон с това. Бог е изпълнил обещанията Си към Давид в лицето на Исус: Той Му е дал велико „име” ( Евреи 1:4 ), приел Го е като Свой Син ( Евреи 1:5 ), утвърдил е завинаги Неговия престол ( Евреи 1:8-12 ) и Го е поставил да седне до Своята „дясна страна“ ( Евреи 1:13,14 ). Нещо повече, според Евреи, 4 глава Исус въвежда хората в Божията почивка и ни се напомня, че Той съгражда Божия дом ( Евреи 3:3,4 ).

В такъв случай Христос е законният Владетел, воюващ с узурпатора Сатана за нашата вярност.

`Как да черпим утеха, особено сред изпитанията, знаейки, че Исус е Владетелят на Всемира?`