---
title: 'Исус е Посредник на по-добрия завет'
date: 06/01/2022
---

Евреи, 8-10 глава се фокусира върху делото на Исус като Посредник на един нов завет.Проблемът със стария завет е просто, че той е само предвестник на добрите неща, които предстои да се случат. Неговите институции са предназначени да създадат предварителна представа, да илюстрират делото, което Исус ще извърши в бъдеще. По този начин свещениците дават представа за Исус, но те са смъртни и грешни. Не могат да осигурят съвършенството на Христос. А и те служат в светилище, което е „копие и сянка“ ( Евреи 8:5 ) на небесното светилище.

Исус служи в истинското светилище и ни осигурява достъп до Бога. Животинските жертви загатват за смъртта на Исус като жертва за нас, но кръвта им не може да очисти съвестта.Смъртта на Исус обаче очиства нашата съвест, за да можем да се приближим до Бога с дръзновение ( Евреи 10:19-22 ).

`Прочетете Евреи 8:8-12 . Какво ни обещава Бог в новия завет?`

Като определя Исус за наш Първосвещеник, Отец въвежда един нов завет, който ще постигне това, което старият би могъл само да очаква. Новият завет предоставя това, което може да извърши само един съвършен, вечен, богочовешки Свещеник. Този Първосвещеник не само обяснява Божия закон, но влага закона в нашите сърца. Той принася жертва, носеща опрощение. Очиства ни и ни преобразява. Променя сърцата ни от камък в плът ( Йезекиил 36:26 ). Наистина ни пресъздава ( 2 Коринтяни 5:17 ). Този Свещеник ни благославя по най-невероятния начин, като осигурява достъп за нас лично до присъствието на самия Отец.

Бог е постановил стария завет, за да сочи напред към предстоящото дело на Исус. Той е прекрасен по своя замисъл и предназначение. И все пак някои погрешно разбират целта му. Тъй като не желаят да изоставят символите, сенките и да прегърнат истините, към които сочат тези символи, те пропускат прекрасните ползи, които им предлага служението на Исус.

„Христос бе основата и животът на храма. Неговите служби бяха символ на жертвата на Божия Син. Свещеничеството бе постановено, за да представи посредническия характер и дело на Христос. Целият план на жертвеното богослужение беше символ на смъртта на Спасителя за изкуплението на света. Тези приноси не можеха да имат сила, когато се изпълнеше голямото събитие, към което цели векове сочеха“ (Уайт, Е. Копнежът на вековете , стр. 165 – англ. изд.).