---
title: 'Исус е нашия Първосвещеник'
date: 05/01/2022
---

Евреи, 5-7 глава ни представя втора роля на Исус. Той е нашият Първосвещеник. Авторът обяснява, че това изпълнява едно обещание, дадено от Бога на пророкувания Давидов цар, че Той ще бъде „свещеник довека според чина Мелхиседеков” ( Псалми 110:4 ; цит. в Евреи 5:5,6 ).

`Прочетете Левит 1:1-9; Левит 10:8-11; Малахия 2:7; Числа 6:22-26 и Евреи 5:1-4 . Какви функции изпълнява свещеникът?`

Свещениците са поставени от името на хората, за да ги представляват и да посредничат в отношенията им с Бога и да се посветят на нещата, свързани с Него. Свещеникът е посредник. Това важи за всяка свещеническа система, независимо дали е еврейска, гръцка, римска или друга. Свещеникът ни позволява да се свържем с Бога и всичко, което този служител прави, има за цел да улесни връзката между нас и Бога.

Свещеникът принася жертви от името на хората. Те не могат лично да принесат тези жертви на Бога. Свещеникът знае как можем да принесем „приемлива“ жертва, така че нашите дарове да бъдат приети от Бога, тоест да осигурят очистване и опрощение.

Освен това свещениците преподават Божия закон на хората. Те са специалисти по Божиите заповеди и са натоварени да ги разясняват и прилагат.

И последно, свещениците носят и отговорността да благославят в името на Яхве. Чрез тях Бог предава Своята добра воля и благоволение на хората.

Но в 1 Петър 2:9 виждаме и нещо друго. Ние – вярващите в Исус, сме наречени „царско свещенство“. Подобна роля предполага изключителни привилегии. Свещениците получават достъп до Бога в светилището. Днес можем да се обърнем към Бога в молитва с дръзновение ( Евреи 4:14-16; Евреи 10:19-23 ). Обаче те носят и важни отговорности. Ние трябва да си сътрудничим с Бога в Неговото дело по спасяване на света. Той иска да поучаваме и да обясняваме на другите Божиите наредби и заповеди. Иска и да принасяме жертви на прослава и добри дела, които са угодни на Него. Каква привилегия и отговорност само!

`Каква промяна трябва да предизвика в живота ни фактът, че наистина сме „царско свещенство“? Как тази истина следва да повлияе върху начина ни на живот?`