---
title: 'Мойсей: вяра в Невидимия'
date: 08/03/2022
---

`Прочетете Евреи 11:20-28. Какво правят тези мъже на вярата? Как действията им са свързани с надеждата и с невидимите неща?`

Мойсей е вторият основен пример в тази глава на вярата. Животът му е представен и завършен с две действия на непокорство спрямо царя. Родителите му скриват Мойсей след раждането му, защото „не се бояха от царската заповед“ ( Евреи 11:23 ), а той напуска Египет, „без да се бои от царския гняв“ ( Евреи 11:27 ). Най-значимото действие на Мойсей обаче е, че „отказа да се нарича син на фараоновата дъщеря“ ( Евреи 11:24 ). Споменаването на осиновителката на Мойсей като „дъщеря на фараона“ предполага, че той е бил определен като един от кандидатите за следващ фараон. Но Мойсей е готов да изостави перспективата да стане владетел на най-могъщата нация по онова време и вместо това да стане водач на новоосвободените роби – всъщност бегълци.

`Сравнете Евреи 11:24-27 и Евреи 10:32-35 . Какви са приликите между положението на първоначалните получатели на „Посланието към евреите“ и опитността на Мойсей?`

Величието на Мойсей се състои в това, че успява да погледне отвъд обещанията на египетския цар и да види невидимото, а именно – Божиите обещания. „Посланието към евреите“ заявява: ключът е в това, че погледът на Мойсей е насочен към „наградата“, а не към богатствата на Египет. Тази награда е същата, спомената в Евреи 10:35 – награда, обещана от Бога на всички, които вярват в Него.

Думите на Павел за решението на Мойсей сигурно са отеквали в сърцата на първоначалните му читатели. Те понасят упреци и обиди заради вярата си в Христос. Измъчвани са и са загубили притежанията си ( Евреи 10:32-34 ). Някои са в затвора ( Евреи 13:3 ). Успоредно с това Мойсей избира да пострада с Божия народ, като заменя богатството на Египет с понасяне на обиди, свързани с Христос, защото вярва, че наградата на Христос е по-голяма от това, което Египет може да предложи.

`Кои са някои от борбите, с които сте се сблъсквали поради вашата вяра? От какво е трябвало да се откажете? Защо в крайна сметка наградата си заслужава, дори да не можете да я видите сега?`