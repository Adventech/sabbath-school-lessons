---
title: 'Исус, Авторът и Усъвършителят на нашата вяра'
date: 10/03/2022
---

`Прочетете Евреи 12:1-3 . Какво ни подбуждат да направим тези стихове?`

Кулминацията на изложението на вярата наистина идва с Исус в Евреи, 12 глава. Павел започва писмото с Христос, „Този, Който има да дойде и няма да се бави“ ( Евреи 10:37 ), и го завършва с Него, „Усъвършителя“ на нашата вяра ( Евреи 12:2 ). Исус е „Начинателят и Завършителят на нашата вяра“. Това означава, че Той е Този, Който прави вярата възможна и е примерът, съвършено въплъщаващ живота на вярата. С Исус вярата достига своята съвършена изява.

Исус е „Начинателят“ („Авторът“ или „Пионерът“) на нашата вяра в поне три отношения.

Първо, Той е единственият, завършил състезанието в пълния му смисъл. Останалите, за които се говори в предишната глава, все още не са постигнали целта си ( Евреи 11:39,40 ). Но Исус влиза в Божията почивка на небето и сяда отдясно на Отец. Ние, заедно с тези други, ще царуваме с Исус в бъдеще ( Откровение 20:4 ).

Второ, всъщност съвършеният живот на Исус прави възможно тези други да участват в общото тичане ( Евреи 10:5-14 ). Ако Той не беше дошъл, тичането на всички останали щеше да е напразно.

И накрая, Исус е причината да имаме вяра. Като един с Бога Той изразява Божията вярност към нас. Бог никога не се е отказвал от стремежа Си да ни спаси и затова в края ще достигнем наградата, ако междувременно сами не се откажем. Исус тича с търпение и остава верен дори когато ние сме неверни ( 2 Тимотей 2:13 ). Нашата вяра е само отговор на Неговата вярност.

В крайна сметка Исус е „Завършителят“ на вярата, защото Той съвършено илюстрира как се провежда тичането на вярата. Как бяга Той? Оставя настрана всяка тежест, като се отказва от всичко заради нас ( Филипяни 2:5-8 ). Той никога, абсолютно никога не е съгрешавал. Исус държа погледа Си здраво вперен в наградата, която е предстоящата Му радост – радостта да види човешкия род, изкупен чрез Неговата благодат. И така, Той понесе неразбиране и малтретиране; пое срама на кръста ( Евреи 12:2,3 ).

Сега е наш ред да участваме в тичането. Въпреки че никога не можем със собствени сили да постигнем това, което е направил Спасителят, имаме пред себе си Неговия съвършен пример и затова, като вярваме в Него и като Го гледаме (също като другите преди нас), продължаваме напред с вяра, доверявайки се на обещанията Му за голяма награда.