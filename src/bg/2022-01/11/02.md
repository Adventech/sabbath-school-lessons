---
title: 'Праведният чрез вяра ще живее'
date: 06/03/2022
---

`Прочетете Евреи 10:35-39. Какво ни казва Бог в тези стихове?`

Издръжливостта е характеристика на Божия народ на последното време, без която те няма да могат да получат обещанията ( Откровение 13:10; 14:12 ). За да издържат обаче, вярващите трябва да „държат здраво“ вярата си ( Евреи 10:23; 4:14 ). Павел показва, че поколението от пустинята не е могло да получи обещанието, тъй като им е липсвала вяра ( Евреи 3:19 ). „Посланието към евреите“ описва вярващите и като застанали на прага на изпълнението на обещанията ( Евреи 9:28; 10:25,36-38 ) и те трябва да проявяват вяра, ако искат да получат тези обещания ( Евреи 10:39 ) .

Апостолът започва своето изложение на вярата с цитат от Авакум 2:2-4 . Авакум пита Бога защо търпи коварните човеци, които потискат праведните ( Авакум 1:12-17 ). Пророкът и неговият народ страдат; ето защо искат Бог да се намеси. Той обаче отговаря, че има определено време за изпълнението на Неговото обещание и те трябва да почакат ( Авакум 2:2-4 ). Авакум и неговият народ живеят – също като нас – между времето на обещанието и времето на изпълнението му. Божията вест продължава в „Посланието към евреите“: „Ще дойде Този, Който има да дойде, и няма да се забави“ ( Евреи 10:37 ; вж. също Авакум 2:3 ).

Вестта се отнася за Исус. Той е Праведният, въплъщението на вярата, Който е угоден на Бога и осигурява живот ( Евреи 10:5-10 ).

Защо тогава би се „забавил”? Не, няма да го направи. Той вече е дошъл да умре за нас ( Евреи 9:15-26 ) и със сигурност ще дойде отново в определеното време ( Евреи 9:27,28; 10:25 ). Божията вест продължава: „Който е праведен пред Мене, ще живее чрез вяра“ ( Евреи 10:38 ). Павел заявява същото в Римляни 1:17 и Галатяни 3:11 . Римляни 1:16,17 хвърля особена светлина, защото обяснява, че Божията правда се „открива (…) чрез вяра към вяра“. Това, което Павел има предвид, е, че верността на Бога към Неговите обещания е на първо място и в резултат, Неговата вярност произвежда нашата вяра и/или вярност.

По този начин, тъй като Бог остава верен на обещанията Си ( 2 Тимотей 2:13 ), праведният, в отговор на Божията вярност, също ще остане верен.

`Защо е важно да признаем, че нашата вяра произтича и се подхранва от Божията вярност? Как да се научим повече да се доверяваме на Неговата вярност към нас и към дадените ни от Него обещания?`