---
title: 'С вяра Раав и останалите'
date: 09/03/2022
---

`Прочетете Евреи 11:31 и Исус Навин 2:9-11 . Защо Раав, една езическа блудница, е включена в този текст на свещени библейски герои?`

Раав е може би най-неочакваният герой, който откриваме в Евреи, 11 глава. Тя е една от двете жени, споменати по име. Десета е в списъка, като първи са праотците и патриарсите на Израил и всеки от тях е смятан за праведен. Когато стигнем до нея, откриваме, че не просто е жена, но и езическа блудница.

Най-изненадващо е, че тя е и тематичният център, и кулминацията на главата. Списъкът е организиран по уникален начин. Всяко изреждане започва с повтарящата се употреба на израза „с вяра“. Основният модел е „с вяра еди-кой-си направи еди-какво-си” или „с вяра така-и-така се случи на този-и-този”. Подобен повтарящ се модел подсилва очакването на читателя да чуе кулминационното твърдение, че „ с вяра Исус Навиев въведе народа в обещаната земя “.

Но не това се казва в текста. Всъщност Исус Навин е прескочен и неговото място заема една блудница. След споменаването на Раав повтарящият се шаблон рязко завършва с „и какво повече да кажа?“ ( Евреи 11:32 ). После Павел набързо изброява някои имена и събития, които не обяснява в детайли.

Делото на Раав с вяра е това, че тя чува, вярва и се подчинява, въпреки че не вижда. Тя не е видяла египетските язви, нито избавлението при Червено море, нито водата да потича от скалата, нито хлябът да слиза от небето; но все пак вярва. Тя е добър пример за публиката на „Посланието към евреите“, която не е чувала Исус да проповядва и не Го е виждала да извършва чудо, както и за нас, които не сме видели нито едно от тези неща.

„Раав е блудница, която живее на Йерихонската стена. Тя скрива двамата израилеви съгледвачи, изпратени да проверят защитата на този град. Поради проявената доброта към тях и свидетелството ѝ за вяра в Бога съгледвачите обещават, че животът на Раав и нейното семейство ще бъдат пощадени, когато Йерихон бъде нападнат“ (Introduction to Rahab found in Daughters of God , p. 35).

След това Павел продължава ( Евреи 11:35-38 ) със списък от трудности, с които много хора са се сблъсквали. Фразата „не приемаха да бъдат избавени“ ( Евреи 11:35 ) предполага, че са имали възможност да се избавят, но са избрали да не го направят, тъй като погледът им е бил насочен към Божията награда.

`Въпреки че не сме виждали да се случва нито едно от тези неща (Сътворението за шест дни, Изходът, разпятието на Христос), защо имаме толкова много основателни причини да вярваме, че те са се случили?`