---
title: 'Разширено изучаване'
date: 11/03/2022
---

„Чрез ВЯРА ти си станал Христов, чрез вяра ще растеш в Него – чрез даване и чрез вземане. Ти трябва да Му ДАДЕШ всичко – сърцето си, волята си, служенето си – да Му отдадеш себе си, за да можеш да бъдеш послушен на всичките Му изисквания; трябва и да ВЗЕМЕШ всичко: Христос – пълнотата на всяко благословение – трябва да пребъдва в сърцето ти, да бъде твоя сила, твоя правда, твой вечен Помощник, за да ти дава сила да бъдеш послушен” (Уайт, Е. Пътят към Христос , стр. 70 – англ. изд.).

„Бог никога не изисква от нас да вярваме, без да даде достатъчно основания, върху които да изградим своята вяра. Неговото съществуване, Неговият характер, истинността на Неговото Слово са установени чрез свидетелства, които апелират към разума; а такива свидетелства има в изобилие. И все пак Бог никога не е премахвал възможността за възникване на съмнение. Нашата вяра трябва да има своите основания, тя не се гради върху външни прояви на религиозност. Но тези, които желаят да се съмняват, ще намерят случай за това; докато други, наистина желаещи да познаят истината, ще намерят куп основания, върху които да изградят своята вяра.

Невъзможно е за ограничения човешки ум напълно да схване характера или делото на Безпределния. И за най-проницателния ум, и за най-богатия интелект това свято Същество завинаги ще остане обгърнато в тайнственост. „Можеш ли чрез изследване да откриеш Бога? Можеш ли да издириш Всемогъщия напълно? Това е тайна, висока като небесата; що можеш да сториш? По-дълбока от пъкъла; що можеш да узнаеш?” (Йов 11:7,8)“ (Уайт, Е. Пътят към Христос, стр. 105 – англ. изд.).

**Въпроси за разискване**

`Един раннохристиянски учен веднъж написал: Credo ut intelam , от латински: „Вярвам, за да мога да разбера“. Евреи 11:3 ни казва, че „чрез вяра разбираме“. Каква е връзката между вярата и разбирането? Защо вярата често идва преди разбирането? Тоест защо понякога трябва да посягаме с вяра към онова, което поне в началото не разбираме, а след това ще намерим още разбиране?`

`Гръцката дума pistis означава както „вяра“, така и „вярност“. Защо и двете значения са важни, за да се разбере какво означава да живеем „с вяра“? Как хората в Евреи, 11 глава показват чрез своята вярност реалността на своята вяра? Как и ние да направим същото?`

`Макар да разбираме, че вярата е Божи дар (Римляни 12:3), каква роля играем, ако има такава, при получаването и поддържането на този дар?`

Тази събота, 12.02.2022 г., ще се молим за църкви „София-Красно село” и „София-Солунска” с групите в региона.