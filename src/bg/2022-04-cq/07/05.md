---
title:  “Желая Милост“
date:   09/11/2022
---

#### inVite

Разгледай библейския текст отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**“Желая Милост“**

Основната идея на тази притча е, че трябва да се покаем, да се доверим на Исус, и да използваме  средствата, които Той ни е дал, за да благославяме тези, които са гладни и жадни за храна от трапезата и храна от Словото. Това, което отделните хора, нации и църкви извършват с Божиите благословения в този живот, ще определи тяхната бъдеща награда.

Богаташът приема Божиите изобилни дарове по време на своя живот, но егоистично ги пази само за себе си. Той не се държи лошо спрямо Лазар и не го рита под масата. Той дори позволява на Лазар да яде трохите, които падат от трапезата му. Неговият грях е безразличието му към Лазар, това, което наричаме “грях от пропуск”.

Притчата за овцете и козите в Матей 25:31-46 ни учи на същия урок. И в двете истории последното възнаграждение под формата на вечно наказание или вечен живот се основава на това, което вярващите постигат с благословенията, които Бог им е поверил. Козите не се държат лошо с хората; те просто ги игнорират. Елън Уайт мъдро пише: „Осъждащата сила на Божия закон се простира не само до това, което правим, но и до нещата, които не вършим. Не можем да се оправдаем като пропускаме да вършим нещата, които Бог изисква. Трябва не само да престанем да вършим зло, но трябва да се научим да вършим добро. Бог ни е дал сили, които да бъдат прилагани в добри дела; и ако тези сили не са оползотворени, със сигурност ще бъдем записани като зли и мързеливи слуги.” (Ellen G. White, Selected Messages, Bk. 1 (Washington, DC: Review and Herald, 1958), 220.)

Историята за добрия самарянин (Лука 10:25-37) ни учи на същия урок. Самарянинът помага на ранения мъж не за собствена облага, но от искрено милосърдие. Той не печели нищо. Отвежда мъжа в болницата и плаща разноските по лечението му. Той служи без користни подбуди. Добрият самарянин представлява Исус, Който дойде да лекува раненото човечество, и това, което Исус ни задължава да вършим, е същото.

Съвършенството е повече от това да не се върши зло - означава да се върши добро. Ето защо Матей 5:48 ни призовава да бъдем съвършени, както Нашият небесен Отец е съвършен, но паралелният пасаж в Лука 6:36 ни призовава да бъдем милосърдни, както Нашият небесен Отец е милосърден. Яков 1:27 описва перфектния баланс между прекратяването на злите дела и вършенето на добро: „Поклонението, което Бог приема за чисто и непорочно, се изразява в това да се грижиш за сираци и вдовици, когато са в нужда, и да останеш неосквернен от светското влияние.”