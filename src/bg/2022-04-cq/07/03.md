---
title:  Две групи
date:   07/11/2022
---

#### inTerpret

`Какви специални послания носи библейският текст?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Две групи**

Две групи от хора са представени в притчата: тези, които живеят за себе си в богатство (особено фарисеите; Лука 16:14) и тези, които следват Бог в своята бедност. Лидерите на юдейската нация живеели разточително и трупали скришно благословенията, които Бог им давал. Те се наслаждавали на привилегиите на положението си, но не изпълнявали задълженията си. Предявявали, че имат дълбока връзка с Авраам като техен баща, както е представено с образа на лоното (сравни с Йоан 1:18; 13:23; Второзаконие 13:6), но не споделяли неговите щедрост и гостоприемство към ближните си (сравни с Битие 18:1-5). В притчата, богаташът се обръща към Авраам с “отче“, и Авраам се обръща към богаташа със “синко“ (Лука 16:24, 25, 27, 30; вж. Йоан 8:39). Всичките надежди на фарисеите били фокусирани върху Авраам, а не отправени към Бога (сравни Йоан 8:31-59).

Лазар е образ на страдащите бедни, които вярват в Христос. Историята ни разказва, че Лазар яде трохите, които падат от трапезата на богаташа, и кучетата ближат раните му (Лука 16: 19 – 21), което ни насочва към неговите бедност и страдание. Тази история не е истинска по много причини. Библията ни учи, че мъртвите са в гроба, а не в ада (Йоан 5:28,29). Неправедните ще бъдат хвърлени в огненото езеро в края на времето, не по време на самата им смърт (Матей 13:40-43; 25:31-34, 41, 46; Откровение 21:8; 20:11-15). Писанието ни учи, че праведните ще бъдат взети на небето от ангелите при Второто Пришествие, а не в Аврамовото лоно при смъртта си (Матей 24:31). Библията забранява опитите на живите да общуват с мъртвите (Левит 20:27; Исая 8:19, 20), и въпреки това богаташът моли Авраам да изпрати Лазар от мъртвите, за да предупреди братята му да не стигат до същия край. Освен това, богаташът и Лазар имат телесни части в Аврамовото лоно и в пъкъла (Хадес - от гръцки) – пръсти, език, и очи. Защо биха имали телесни части в Аврамовото лоно и в пъкъла (Хадес), ако телата им отиват в гроба?

Покойният Робърт Мори, близък колега на писателя Уолтър Мартин и силен привърженик и защитник на доктрината за безсмъртието на душата, прави следното удивително признание: „Всеки разбира, че тези притчи и разговори не са се случили наистина. Знаело се е, че равините са използвали въображаеми истории и разговори като метод на преподаване. Всички са знаели, че тези разговори никога не са били проведени. ... Той [Исус] просто използва метода на диалога, за да достигне до идеята, че няма избавление от мъките, няма втори шанс, и трябва да вярваме в Писанието в този живот, за да се спасим.“ (Робърт А. Мори, Смъртта и задгробния живот (Minneapolis, MN: Bethany House, 1984), 85.)

`Въпреки че обикновено се оприличаваме на Лазар, не сме ли по-скоро като богаташа?`