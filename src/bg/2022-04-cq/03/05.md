---
title:  Исус има ключовете!
date:   12/10/2022
---

#### inVite 

Разгледай библейския текст отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Исус има ключовете!**

Библията сравнява Шеол/Хадес със затвор с решетки и порти (Псалми 9:13; Исая 38:10). Първото споменаване на Хадес в книгата Откровение използва аналогията със затвора. Исус каза на Йоан на Патмос: „бях мъртъв, и, ето, живея до вечни векове; и имам ключовете на смъртта и на ада.” (Откровение 1:18).

Нека помислим за няколко минути върху стих 18, където Исус казва, че има ключовете на Хадес и смъртта. Гробът е затворникът, мъртвите са затворниците, а Сатана е тъмничарят с ключове в ръка, който не пуска своите затворници на свобода (вж. Исая 14:17). Добрата новина е, че Исус умира, влиза в гроба, взима ключовете от тъмничаря и излиза с тях в ръката Си. Понеже Той живее, и ние ще живеем (Йоан 14:19).

Когато отровните змии в пустинята хапят израилтяните, Бог неутрализира отровата, издигайки собствената Си змия, символ на смъртта на Исус (Йоан 3:14, 15; 12:31-33). Учените правят противоотрова от отрова. По същия начин Исус побеждава отровата на смъртта чрез Своята смърт! Той влиза в гроба, взима ключовете от Сатана и излиза жив! В Посланието до евреите се обяснява, че със смъртта Си Исус унищожава Сатана, който има силата на смъртта: „И тъй, понеже децата са същества от общата плът и кръв то и Той, подобно на тях, взе участие в същото, за да унищожи чрез смъртта този, който има властта, сиреч, дявола, и да избави всички ония, които, поради страха от смъртта, през целия си живот са били подчинени на робство.” (Евреи 2:14, 15).

Както казахме по-рано (вж. Матей 16:18), портите на ада няма да надделеят над църквата, както не са надделели над Исус (ст. 21). Възкресението на онези, които са умрели в Христос, зависи от възкресението на Христос. Книгата Откровение описва Исус като Първородния от мъртвите (Откровение 1:5), не защото Той беше първият, който възкръсна във времето, а по-скоро защото Неговото възкресение гарантира възкресението на онези, които умряха в Него. Думата първороден е фигуративна и се отнася до превъзходството на възкресението на Исус (Римляни 8:29; Колосяни 1:15, 18). Неговото възкресение прави всички други възкресения възможни. Тъй като Той живее, мъртвите в Христос също ще живеят. Ако имаме Духа на Христос в живота си, този, който възкреси Исус, ще възкреси и нашите смъртни тела (Римляни 8:11).

Ако умрем в Христос, Той ще отключи затвора на смъртта при Своето идване и ще ни отведе на небето. Павел пише, че „първо мъртвите в Христос ще възкръснат” (1 Солунци 4:16) и след това Той ще преобрази това тленно тяло в подобие на Своето славно тяло (Филипяни 3:20, 21). Накрая смъртта и Хадес ще бъдат хвърлени в огненото езеро и унищожени веднъж завинаги (Откровение 20:14, 15; 1 Коринтяни 15:26).

`Какво означава за теб фактът, че чрез Исус имаш сила над смъртта?`