---
title:  Тъмно и тихо
date:   10/10/2022
---

#### inTerpret

`Какви специални послания носи библейският текст?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Тъмно и тихо**

Библията описва Шеол/Хадес като тъмно и тихо място. Трудно е да си представим някое място, което е по-тъмно или по-тихо от това да бъдеш два метра под земята! Така Псалми 115:17 ни казва, че „Мъртвите не хвалят Господа, Нито ония, които слизат в мястото на мълчанието“ Йов описва гроба в 17:13,14 като място на тъмнина и поквара, където червеите вършат работата си.

Библията описва Шеол/Хадес като затвор с решетки (Исая 38:10; Псалми 107:18; Матей 16:18). Това не е място за мъчения и изгаряния, а по-скоро тишина и тъмнина, където мъртвите не знаят нищо (Еклесиаст 9:5, 10). Исус учи, че мъртвите са в гробовете си (Йоан 5:28, 29) и ще останат там до възкресението. Тези, които са в гроба, спят и не осъзнават нищо, което се случва около тях (Деяния 12:2; Псалми 13:3; Йов 14:12; Йоан 11:11; Деяния 7:60; 1 Коринтяни 15:51 ; 1 Солунци 4:13, 14; Откровение 14:13).

Йов 7:9, 10 използва метафората за изчезващ облак, за да изобрази онези, които слизат в Шеол: „Както облакът се разпръсва и изчезва, Така и слизащият в преизподнята няма да възлезе пак; Няма да се върне вече у дома си. И мястото му няма да го познае вече”. Верните мъртви не са на небето, хвалейки Господа, защото псалмистът пише, че в смъртта няма спомен за Бог и в Шеол никой няма да Му благодари (Псалми 6:5). Пророк Исая ни уверява, че Шеол не може да благодари на Господа и в смъртта не може да Го хвали и онези, които слизат в гроба, не могат да се надяват на Неговата истина. Само живите могат да хвалят Господа (Исая 38:18, 19). Йов копнее да отиде в Шеол, където страданията му ще спрат (Йов 14:13). Ако Шеол беше място за изгаряне и мъчение, защо Йов би искал да отиде там?

Мнозина са ужасени от перспективата за смъртта. Те се чудят какво ще се случи след като поемат последния си дъх. В едно можем да сме сигурни. Някои умират в надежда, а други в отчаяние. Ако Исус не беше възкръснал, всички щяха да бъдат обречени на вечен мрак и тишина. Въпреки това, Библията има страхотна новина – мъртвите в Христос ще възкръснат от гроба безсмъртни и нетленни. Тъй като Исус живее, тези, които са в Христос, също ще живеят. „защото, ако мъртвите не се възкресяват, то нито Христос е бил възкресен; и ако Христос не е бил възкресен, суетна е вашата вяра, вие сте още в греховете си Тогава и тия, които са починали в Христа, са погинали. Ако само в тоя живот се надяваме на Христа, то от всичките човеци ние сме най-много за съжаление. Но сега Христос е бил възкресен, първият плод на починалите.” (1 Коринтяни  15:16-20).

`Как изясняването на задгробния живот променя възгледите на хората за религията, духовността и Бог?`