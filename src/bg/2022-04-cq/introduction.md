### Отвъд смъртта

Живеем в свят, който е обсебен от свръхестественото. Спиритизмът е залял медиите и развлекателната индустрия. Редовно слушаме за зомбита, преживявания извън тялото или близки до смъртта, призраци и души на мъртви, върнали се като ангели. За жалост спиритизмът, някога табу между християните, дори е проникнал в християнската църква. Основната идея на спиритизма е това, че хората могат да живеят в грях в този живот и все пак да живеят вечно.

Тези от нас, които вярват в това, че мъртвите спят до възкресението, използват някои любими стихове за да докажат тази теза. Най-често срещаният е Еклесиаст 9:5: „Защото живите поне знаят, че ще умрат; Но мъртвите не знаят нищо, нито вече придобиват, понеже споменът за тях е забравен.“ Този стих е недвусмислено ясен, нали? Да, така е.

Има обаче и други пасажи в Писанието, които изглежда учат, че душата надживява тялото при смъртта. Например притчата за богаташа и Лазар (Лука 16:19-31), писмата на апостол Павел (2 Коринтяни 5:1-10 и Евреи 12:22-24 ), разговорът на Исус с разбойника на кръста (Лука 23:42), душите под олтара (Откровение 6:9–11), напускащата душа на Рахил (Битие 35:18) и мъртвите, които стоят пред Бог (Откровение 20:12) може да бъде объркващи дори за онези, които вярват в „съня на душата“.

Като адвентисти от седмия ден, не можем просто да пренебрегнем тези трудни текстове и да се преструваме, че все едно не съществуват. Нито можем да ги игнорираме или да правим списък от текстове, които да съревноваваме с текстовете на тези, които вярват в безсмъртието на душата. Ние трябва да ги изучаваме честно и внимателно, за да покажем, че те са в перфектна хармония с Еклесиаст 9:5

През това тримесечие ще изследваме някои от тези трудни текстове. Способността да  ги обясняваме е от съществено значение, защото Библията ни казва, че в последните дни Сатана ще използва цялата си сила да заблуждава, за да тласне света в заблудите на спиритизма и неговите различни форми. Книгата Откровение описва падналите ангели, които събират целия свят за последната битка срещу Бог (Откровение 16:13,14).

Целевата група на Сатана ще бъдат избраните (Матей 24:24) и затова те трябва да са здраво вкопчени в истината, че мъртвите са мъртви и не могат да комуникират с живите. Съвсем скоро Божият народ ще бъде изправен пред съдии и управители, за да дава обяснения за вярата си (Лука 21:12-15) и сложните текстове относно състоянието на мъртвите несъмнено ще се появят. Ще бъде ли способен Божият народ да ги обясни по убедителен начин на високопоставените? Елън Уайт пише:“ Мнозина ще трябва да се изправят пред съдилищата; някои ще трябва да застанат пред царете и пред учените на земята, за да отговорят за вярата си. Тези, които имат само повърхностно разбиране за истината, няма да могат ясно да изяснят Писанията и да дадат ясни доводи за своята вяра.“ (Fundamentals of Christian Education, 217).

В Едем Сатана прикрива самоличността си, като използва змия като посредник и измамва Ева с две неразделни лъжи. Първо, той казва на Ева, че тя не трябва да се подчинява на Божията заповед, защото нейната собствена мъдрост ще й позволи да прави разлика между доброто и злото. Второ, той й казва, че ако изяде плода, няма да умре, а ще живее вечно. Накратко, не спазвайте закона и живейте вечно! Два гласа са говорели в Едем – гласът на Бога и гласът на змията. Подчинението на Божието Слово означава лоялност към Неговия авторитет, докато подчинението на словото на змията означава лоялност към авторитета на змията.

В последните дни светът ще бъде изправен пред същия проблем. Силата на Сатана да мами в края ще бъде много по-голяма, отколкото в началото. „Сатана, работещ сега с десетократно по-голяма сила, успява както в древността да заслепи очите на хората и да помрачи тяхното разбиране“ (Елън Г. Уайт, Знаци на времето, 21 юни 1883 г.). „Чрез двете големи грешки, безсмъртието на душата и светостта на Неделята, Сатана ще подведе хората под своите измами“ (Уайт, Голямата борба, 588). Матей 24:23-27 и 2 Солунци 2:1-13 ни казват, че Сатана дори ще фалшифицира второто идване на Христос, като се представи за Него. Ако Сатана може да се представя за Христос, той и неговите ангели със сигурност могат да се престорят на човешки същества, особено починали роднини и приятели.

Фокусът на това тримесечие не е върху Сатана, а върху предупреждението на Спасителя към Неговите ученици относно природата на смъртта, какво е отвъд смъртта и измамите, свързани с отвъдния живот. Задачата ти ще бъде да приложиш библейските принципи в съвременния контекст, за да различиш истината от заблудата. Това изследване ще разгледа по-трудните библейски пасажи, за да ти помогне да се довериш по-дълбоко на Словото, да разчиташ по-силно на Святия Дух и да продължиш своята преданост към Господ Исус Христос.