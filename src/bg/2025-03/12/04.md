---
title:  „Покажи ми, моля, славата Си“
date:   16/09/2025
---

След отстъплението със златното теле Мойсей се застъпва за Божия народ и иска да бъде уверен, че Бог ще продължи да ги води към Обещаната земя. Дълбоко в своята същност той иска и да Го опознае по-добре.

`Прочетете Изход 33:18-23. Как Бог отговаря на молбата на Мойсей да види славата Му?`

„Покажи ми, моля, славата Си“, моли Мойсей Господа. В Своята милост Господ наистина му разкрива славата Си. Въпреки това, когато отговаря на молбата на Мойсей, Бог обещава да му покаже Своята „благост“. Човек би могъл спокойно да заключи, че Божията слава е Неговата доброта, тоест Неговият характер (вж. също Уайт, Е. Деяния на апостолите. Стр. 576; Притчи Христови. Стр. 414, 415; Пророци и царе. Стр. 313 – англ. изд.).

„Бог се прославя, като предава Своята добродетел на децата Си. Той желае да види мъже и жени, достигнали най-високия стандарт“ (Уайт, Е. Деяния на апостолите. Стр. 530 – англ. изд.). Неговата слава е да прегърне покаялите се грешници (вж. Пророци и царе. Стр. 668 – англ. изд.) и да осигури всичко необходимо, за да ги промени. Същевременно нашата „слава“ е да разкрием Неговия характер в собствения си живот и да го представим пред другите.

В нашите действия трябва да си личи именно това отражение на Божия характер, Неговата доброта, милост и нежна любов. По този начин имаме шанса да бъдем не само благословения за света, но и блестяща светлина за наблюдаващата ни вселена. Както заявява ап. Павел: „Защото струва ми се, че Бог изложи нас, апостолите, най-последни, като човеци, осъдени на смърт, защото станахме за показ на света – на ангели и на човеци“ (1 Коринтяни 4:9). Това космическо измерение придава на нашия живот и служене смисъл и цел, които дори не можем да си представим.

В Римляни 2:4 Павел казва, че „Божията благост е назначена да те води към покаяние“. Тоест Божията доброта и характер са тези, които убеждават хората в тяхната греховност и нужда от спасение. Наистина, когато погледнем към кръста и разберем Кой беше там (самият Господ) и защо беше там – понеже ни обича и това бе единственият начин да ни спаси – ние имаме възможно най-голямото откровение за Неговата доброта и характер.

`Колко време прекарвате фокусирани върху Кръста и какво ви говори той за характера на Бога?`