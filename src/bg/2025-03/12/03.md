---
title:  За да Те опозная
date:   15/09/2025
---

`Прочетете Изход 33:12-17. Какво моли Мойсей Бога да го научи? Защо изисква Божието присъствие да ги води?`

Израстването на Мойсей в Господа е уверено. Той се приближава все повече и повече до Бога и се стреми да оформи себе си по Неговия образ. Един ден, когато разговаря с Бога в шатъра за срещане, внезапно осъзнава, че не Го познава, и изрича конкретна молитва: „Покажи ми, моля Ти се, пътя Си, за да Те позная“ (Изход 33:13). Мойсей осъзнава дълбоката си нужда да разбере Бога на ново ниво. Открива, че колкото повече познава Господа, толкова повече всъщност не Го познава. Осъзнава нуждата си и от все сърце желае да опознае Бога по-добре. Бог на драго сърце изпълнява желанието му.

Като прегледаме преживяванията на Мойсей досега, можем да наблюдаваме как е въвлечен в по-дълбока, интимна връзка с Господа и как израства духовно.

Първо, той се качва на планината и „се изкачи при Бога“ (Изход 19:3). След това отива „до върха на планината“ (Изход 19:20) и после се приближава до облака, „гъст мрак“, в който обитава Бог (Изход 20:21).

При друг случай „Мойсей влезе сред облака“, където е Бог, и остава с Господа 40 дни и 40 нощи (Изход 24:18). През тези 40 дни Бог дава на Мойсей два скъпоценни подаръка: (1) дара на Декалога, записан от самия Бог върху две плочи, също изсечени от Него (Изход 24:12), и (2) наставленията как да построи и обзаведе скинията (вж. Изход, 25-31 гл.).

След това той прекарва още 40 дни и нощи с Господа, като ходатайства за грешниците (Изход 32:30-32; Второзаконие 9:18). И все пак, дори след всичко това, Мойсей желае да опознае Божия характер по-конкретно и Бог скоро му дава специални прозрения, за да разбере кой е Той. Това познание, което Мойсей желае, не е просто интелектуално разбиране за Бога, а познание от личен опит на Неговата личност.

Нищо чудно, че векове по-късно Исус казва: „А това е вечен живот, да познаят Тебе, единствения истинен Бог, и Исус Христос, Когото Си изпратил“ (Йоан 17:3). Има ли по-добър начин Бог да разкрие Себе Си на хората от това самият Той да стане човек?

`Познавате ли Бога, или просто знаете за Него? Каква е съществената разлика между двете?`