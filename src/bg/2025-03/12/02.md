---
title:  Шатърът за срещане
date:   14/09/2025
---

`Прочетете Изход 33:7-11. Защо Бог моли Мойсей да направи шатър за срещане?`

Не бива да бъркаме „шатъра за срещане“ (издигнат извън лагера на Израил) със скинията, която е построена по-късно и е разположена в центъра на лагера. Не знаем колко често Мойсей се е съветвал с Бога в шатъра за срещане. Но едно е сигурно: срещите на Мойсей с Бога водят до близко приятелство помежду им. „Господ говореше на Мойсей лице с лице, както човек говори с приятеля си“ (Изход 33:11). Приятелят е човек, с когото можем да се съветваме и открито да обсъждаме почти всичко и да вярваме, че той или тя никога няма да го разкрие пред останалите. Приятелят е едно от най-хубавите неща, които трябва да имате, и един от най-добрите хора, какъвто трябва да бъдете.

Както е записано в Изход, 19-34 глава, историята на Мойсей е много поучителна за това как Бог преобразява живота ни. Само как Той изгражда взаимоотношения с този изключителен водач? Едно проучване на живота на Мойсей показва как е израснал в познанието си не само за Божията сила, но и за Неговата любов и характер. Това е решаващ компонент на връзката с Бога.

Преди да пристигне на планината Синай, Мойсей е използван от Бога по силен начин дори докато е подготвян за специалната си роля на водач. В Мадиамската земя, докато се грижи за овцете, Бог го вдъхновява да напише две книги: „Йов“ и „Битие“. След това, в драматичното събитие при горящата къпина, той е призован от Бога да изведе Израил от Египет. Вижда поражението на египетските божества и на могъщата египетска армия в Червено море. Наблюдава в продължение на много седмици как Бог води Израил от Египет до Синай. След преживяването, довело до сияещото му лице, води Израил в продължение на още 39 години до границата с Обещаната земя. Библейската вест гласи, че Мойсей е бил верен слуга на Бога (Второзаконие 34:5; Исус Навин 1:1), неотслабваща светлина в тъмнината, образец на пророк, с когото другите да се съизмерват (Второзаконие 18:15,18). Той е средство на промяната, въпреки че хората невинаги следват неговите указания и думи. Когато го правят, те благоуспяват.

`Можем да се поучим от Мойсей, защото неговата изключителна житейска история ни разкрива какво може да стори Бог, когато Му позволим да ни промени. Кои са някои повратни моменти в ходенето ви с Бога, в които разпознахте как Той действа впечатляващо в живота ви?`