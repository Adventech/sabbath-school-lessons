---
title:  Сияещото лице на Мойсей
date:   18/09/2025
---

`Прочетете Изход 34:29-35. Каква е причината за сияещото в светлина лице на Мойсей?`

След като Бог разкрива пред Мойсей Своя характер на любов, водачът слиза в лагера на Израил със сияещо в светлина лице. Дали Мойсей още отначалото е разбрал, че лицето му блести? В никакъв случай. Колкото по-близо е човек до Господа, толкова по-ясно осъзнава своите несъвършенства в сравнение с Божията святост.

Каква е причината за преобразяването на Мойсей, която води до сиянието на лицето му? Причината не се крие в простичкия факт, че той е бил в Божието присъствие, защото няколко пъти преди това е бил с Господа и лицето му не е заблестявало след тези срещи. Въпреки това, ако никога не е бил в присъствието на Господа, лицето му никога е нямало да заблести. Едва когато разбира Божията доброта и милост и се отваря напълно за Бога поради красотата на Неговия характер, Мойсей се преобразява и лицето му засиява. Сърцата и умовете ни могат да изпитат промяна, когато се предадем на Бога и Му позволим да бъде Господ и Цар на живота ни.

`Прочетете 2 Коринтяни 3:18. Как би могъл Исус постепенно да ви преобрази по Своя образ?`

Апостол Павел сравнява облятото в светлина лице на Мойсей с Исус Христос и че славата на Исус (в Когото са олицетворени Божият закон и благодат) превъзхожда славата на закона с Мойсей. Христос, заедно с Неговия закон, може да бъде отпечатан в нашите характери само когато насочим очите си към Исус (Евреи 3:1; Евреи 12:2) и само чрез силата на Божия Дух (2 Коринтяни 3:12-18).

Мойсей е наш пример, като изявява какво може да направи Бог за нас, когато Му позволим да промени характерите ни и да ни оформи по Своя божествен образ. Това има предвид Павел, когато говори за ходене в „новия живот“ (Римляни 6:4).

`Кои сфери от вашия характер трябва да отразяват по-добре характера на Бога? Вероятно всяка от тях, нали? Но как фокусирането върху Кръста и неговото значение би могло да ви даде насърчение и уверение в спасението?`