---
title:  „Покажи ми, моля, славата Си“
date:   13/09/2025
---

### За изучаване през седмицата

Изход 33:7-34:35; Второзаконие 18:15,18; Йоан 17:3; Йоан 3:16; 2 Коринтяни 3:18.

> <p>Стих за запаметяване</p>
> „Господ мина пред него и прогласи: Господ, Господ, Бог жалостив и милосърден, дълготърпелив, Който изобилства с милост и вярност, Който показва милост към хиляди поколения, прощава беззаконие, престъпление и грях, но не оневинява виновния, въздава беззаконието на бащите върху децата и върху внуците им до третото и до четвъртото поколение“ (Изход 34:6,7).

Всички имаме нужда от израстване в нашето ходене с Бога. Без израстване сме мъртви. Апостол Петър заявява: „Но растете в благодатта и познаването на нашия Господ и Спасител Исус Христос. На Него да бъде слава и сега, и до вечния ден. Амин“ (2 Петър 3:18). Трябва да сме готови да растем. Всеки ден сме в Божия университет, където няма дипломиране, а постоянен процес на учене. Във всеки етап от израстването вие можете да бъдете съвършени, ако позволите на Бога да ви оформи в човека, който Той ви призовава да бъдете в Христос.

Помислете за училището. Ако първокласниците се научат да четат и броят до 100, те получават положителна оценка, защото знанията им са перфектни на този етап и мащаб на израстване. Въпреки това, ако същото ниво на знания, а не повече, бъде открито в гимназист, това би означавало колосален провал в неговото образование. Същото е и с нашето израстване в благодатта и познаването на Бога. Във всеки етап от развитието си можем да бъдем толкова съвършени в нашата сфера, колкото Христос бе в Неговата.

Тази седмица изучаваме как Мойсей, чрез познаване и следване на Божиите наставления, израства в ходенето си с Господа.