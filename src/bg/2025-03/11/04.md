---
title:  Да развратят самите себе си
date:   09/09/2025
---

`Прочетете Изход 32:7,8. Защо Бог изпраща Мойсей обратно в стана на Израил?`

Като се объръщат към идола, израилтяните са в процес на развод с истинския Бог, Този, който ги е избавил от Египет. Господ директно ги обвинява, като казва, че народът „се разврати“ (Изход 32:7) – след като дори приписват на тази статуя факта на избавлението си от Египет. Какво пряко противоречие с това, което Бог им казва (Изход 20:2)! Това отричане на Божието присъствие и могъщи действия е сериозен проблем. Тяхното мислене и чувства са изопачени и напълно покварени.

За пророк Йезекиил идолопоклонството лежи в основата на цялото нещастие на Божия народ и оттам произтичат всички други грехове (вж. например Йезекил 8:1-18; Йезекил 20:1-44; Йезекил 22:1-12). Често се чудим защо древните вярващи са били толкова наивни и непоправими, когато са се покланяли на различни създадени от човека идоли. Сигурни сме, че никога не бихме направили нещо подобно. Наистина ли сме свободни от идоли? Днешните идоли може да имат различни видове и форми, но те са със сходна привлекателност.

Идолът е нещо, което замества Бога, и въпреки че знаем, че не е редно, все пак му се покланяме, често многократно. То пленява нашето въображение, обич, време и ум повече от Бога. Може дори да пороби мисленето ни. Всъщност ние ставаме това, което гледаме, и няма да се издигнем по-високо от който и да било „бог“, на когото служим.

Ако Бог не е в центъра на живота ви, тогава други божества ще заемат Неговото място. Ако не се радваме и не търсим съзнателно Божието живо Присъствие, ще се радваме и ще посветим живота си на нещо или на някой друг. Това, с което заместваме Христос, може да се изявява под различни форми: гордост, егоцентризъм, пари, власт, секс, храна, телевизия, наркотици, алкохол, нечисти мисли, порнография, удоволствия, работа, спорт, семейство, видео игри, филми, пазаруване, идеи, политика, музика, постове, титли, научни степени и така нататък. Списъкът няма край.

Ние сме много креативни и изобретателни в това отношение. Можем да превърнем всичко, което е добро, красиво и значимо, в идол. Идолопоклонството е изключително опасно, защото преобразява нашата личност, начина ни на мислене, чувствата ни и социалния ни живот. Променя нашата идентичност и заменя истинските лични отношения с кухи и в крайна сметка безсмислени взаимодействия, които накрая се оказва, че не могат да ни спасят.