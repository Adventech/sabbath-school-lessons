---
title:  Застъпничество
date:   11/09/2025
---

`Прочетете Изход 32:30-32. Колко далеч стига Мойсей в своята застъпническа молитва за грешниците?`

В стана на израилтяните се случват ужасни неща поради техния бунт, включително смъртта на мнозина (Изход 32:28). На следващия ден Мойсей заявява на хората: „Вие сте извършили голям грях; но сега ще се изкача към Господа, дано да мога да Го умилостивя за греха ви“ (Изход 32:30).

„Тогава Мойсей се върна при Господа и каза: Уви! Този народ извърши голям грях, че си направиха богове от злато. Но сега, ако искаш, прости греха им; но ако не, моля Ти се, заличи мен от книгата, която си написал“ (Изход 32:31,32).

Нищо чудно, че Мойсей е смятан за образ на Христос! Благодарение на неговата ходатайствена молитва за грешниците и готовността му да принесе собствения си живот заради тях, той със сигурност отразява онова, което Христос ще извърши за всички нас. Какво образцово състрадание към престъпниците на закона! Той проявява пълното си посвещение на Господа и Неговата жертвена любов към хората. В книгата „Изход“ не се посочва колко дълго Мойсей е останал с Господа на планината в онзи конкретен момент, но книгата „Второзаконие“ разкрива, че е бил на Синай в продължение на 40 дни (вж. Второзаконие 9:18).

В Изход 32:32 думата, преведена като „прости“, произлиза от глагол, чието основно значение е „понасям“ или „нося“, като например в Исая 53:4, който гласи (за Исус): „Той наистина понесе печалта ни“. Това е един и същ глагол – преведен като „простя“ в Изход 32:32 и „понасям“ в Исая 53:4. Какво силно прозрение за процеса на спасение и опрощение и какво е коствало на Бога да ни спаси.

Наистина Мойсей моли Господа да „понесе“ греха на хората, което, разбира се, е точно това, което Той прави на кръста хиляди години по-късно. Изход 32:32 показва не само идеята за заместващо изкупление, но и кой извършва заместването: самият Бог.

Този текст разкрива как се получава опрощението. Бог в Христос понася нашите грехове – единственият начин те да ни бъдат опростени. Какъв силен израз на спасителния план и изява за нас и за космоса какво е коствало на Бога да ни спаси.

`Мойсей моли самия Бог да понесе греховете на хората и в крайна сметка, в Исус, Той прави точно това. Как да съсредоточим ума си върху тази невероятна истина? Какво ни казва тя за Божията любов към падналото човечество?`