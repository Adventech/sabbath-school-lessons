---
title:  Провалено водителство
date:   07/09/2025
---

Бог призовава Мойсей да прекара време с Него. Четиридесет дни и четиридесет нощи са кратък период за Мойсей, но на израилтяните им се струва твърде, твърде дълъг. Видимият им водач липсва. Стават дезориентирани, нетърпеливи, уплашени и несигурни. Искат да имат видим бог, който да ги води – т.е. „боговете“, които са виждали през целия си живот в идолопоклонническия Египет.

`Прочетете Изход 32:1-6. Как е възможно водачеството на Аарон да се сгромоляса толкова драматично?`

Аарон не се оказва на висота. Не успява да се възползва от момента и да направи това, което е редно. Вместо да се довери на Господа, той капитулира пред тълпата. Хората изискват немислимото: „Стани, направи ни богове, които да ходят пред нас“ (Изход 32:1) и той се съгласява.

Хората с охота даряват злато за изработка на идола, а Аарон не само не ги спира, но всъщност ги поощрява да дарят. След това участва в оформянето на този фалшив бог. А накрая хората заявяват: „Тези са боговете ти, о, Израилю, които те изведоха от Египетската земя“ (Изход 32:4). Толкова грешно, зло и късогледо. Току-що са направили този идол и сега заявяват, че той, идолът, ги е избавил. Не е ли удивително как греховните желания могат да извратят нашето мислене и постъпки? Хората почитат собствените си творения, а междувременно тяхната човечност и морал се обезценяват.

„В такава криза е нужен човек твърд, решителен и с непоклатим кураж, който да държи на почитта към Бога повече отколкото на благоволението на народа и на личната си безопасност или на живота си. Но сегашният водач на Израил нямаше такъв характер. Аарон едва-едва упрекна народа, а неговата колебливост и плахост в критичния момент само направи хората още по-решителни. Недоволството нарастваше. Като че ли сляпа, безпричинна лудост обхвана хората. Някои останаха верни на своя завет с Бога, но по-голямата част от народа се обедини в отстъплението. Аарон се уплаши за своята сигурност и вместо благородно да застане в защита на Божията чест, се поддаде на исканията на множеството“ (Уайт, Е. Патриарси и пророци. Стр. 316, 317 – англ. изд.)

`Как е възможно Аарон, водачът, да се окаже толкова слаб? По какви начини Аарон би могъл да се постарае да оправдае в сърцето си тези ужасни постъпки?`