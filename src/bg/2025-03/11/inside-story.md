---
title:  Разказ
date:   12/09/2025
---

### Обгърнат от Божията любов

_От Андрю Макчесни_

Шестнадесетгодишният Доменико не искал да изгуби Фулвия, след като я срещнал на танци във Флоренция, Италия. И така, той излъгал, когато тя се поинтересувала за родителите му.

„С какво се занимават родителите ти?“, попитала тя.

„Родителите ми са богати“, отвърнал той. „Те имат красива кола.“

След това Фулвия го попитала къде живее. Без да се замисли, той ù дал адреса на сиропиталището, където живеел.

Но когато тя отишла на адреса и намерила сиропиталището, Доменико вече не можел да лъже. „Аз съм сирак“, казал той. „Там живея.“

Фулвия разказала всичко на баща си и Доменико решил, че връзката им е приключила. Но отговорът на баща ù изненадал Доменико.

„Имаме три деца“, казал той. „Покани го у нас. Ще си имаме четири.“

Семейството на Фулвия приело Доменико като син и той започнал редовно да посещава дома им. Обгърнат от тяхната любов, Доменико за първи път изпитал Божията любов. Той бил чувал за Бога, но сега видял любовта Му в реалния живот. В сърцето му се зародило желание да опознае Бога и започнал да се моли.

Минали години. Доменико напуснал сиропиталището и се оженил за Фулвия, когато бил на 22 години. Той все още искал да опознае Бога. В сиропиталището бил гледал американския филм от 1956 г. „Десетте заповеди“ и се чудел дали има църква, която спазва всичките десет заповеди. Питал се дали някой живее християнския живот така, както е описан в Библията.

Един ден, когато бил на 30, Доменико включил радиото и чул глас, който казвал: „Сега ще говорим за апостол Павел“. Доменико се заслушал и забелязал, че водещите на радиопрограмата говорели по-различно от всички други християни, които бил чувал. Започнал редовно да слуша тази програма. Когато един говорител споменал „Пътят към Христос“ от Елън Уайт, той се обадил да поиска екзепляр от книгата. Освен това попитал дали тя може да бъде доставена до дома му от някого, който да отговори на въпроси относно онова, което слушал по радиото.

Емануел и съпругата му се появили в къщата на Доменико с книгата. Емануел отворил Библията, за да отговори на въпросите на Доменико, и по негова молба споделил историята на Църквата на адвентистите от седмия ден. Желаейки да научи повече за историята на християнството, Доменико прочел „Великата борба“.

След седем месеца изучаване на Библията Доменико се почувствал обгърнат от Божията любов и бил кръстен. „Благодарен съм на Адвентното радио, защото промени живота ми“, казва Доменико Сиварди, сега на 68 години.

Благодарим ви за вашите мисионски дарения, които помагат за прогласяването на евангелието чрез радиопредавания по целия свят.