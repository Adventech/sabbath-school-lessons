---
title:  Божият праведен гняв
date:   10/09/2025
---

`Прочетете Изход 32:9-29. Каква е реакцията на Мойсей спрямо Божията заплаха да унищожи Израил?`

Докато Мойсей все още е на планината Синай, Бог казва, че ще унищожи бунтовниците и ще направи потомството на Мойсей велик народ. Но Мойсей не иска това. Вместо да го приеме, той умолява Господа, като изтъква, че израилтяните не са народ на Мойсей – те са Божии. Не самият той, Мойсей, ги е извел от Египет, а Бог го е извършил чрез Своите могъщи дела. И така Мойсей се моли на Бога, като изтъква ранните Му обещания към бащите. Водачът наистина постъпва като ходатай между Бога и човечеството.

След като „Господ се въздържа от злото, което беше казал, че ще направи на народа Си“ (Изход 32:14), Мойсей се връща при тях. Никъде не е записано – за разлика от това, което ще се случи в Изход 34:29,30 – че лицето му е сияело от присъствието на Господа. По всяка вероятност то е отразявало неговия гняв.

„И като се приближи до стана, видя телето и игрите; и пламна Моисеевият гняв, така че хвърли плочите от ръцете си и ги строши под планината“ (Изход 32:19). Счупването на плочите, съдържащи Декалога, е външен знак за счупване на съдържанието му. Бог смъмря Мойсей за това, но по-късно му заповядва да изсече две плочи, за да замени „първите плочи, които ти счупи“ (Второзаконие 10:2). Самият Бог ще презапише заповедите.

Мойсей рязко укорява Аарон, че се е поддал на желанията на народа. „Какво ти стори този народ, че си им навлякъл голям грях?“ (Изход 32:21). Аарон се опитва да извини прегрешението си, като (1) обвинява другите и (2) чрез магия: „Хвърлих го (златото) в огъня и излезе това теле!“ (Изход 32:24; ББД 1940 г). Това, което прави нещата още по-лоши, е, че самият Аарон е много почетен от Бога, след като са му били дадени редица привилегии, в това число изкачването на планината с Мойсей и 70-те старейшини (Изход 24:1).

Каква мрачна ирония! Твърдейки, че се е случило чудо, Аарон се опитва да измами брат си (забележете как един грях води до следващ; в този случай идолопоклонството води към лъжа). Но Мойсей не се заблуждава, като вижда колко необуздано се държат хората. Негативните последици са очевидни и Мойсей трябва незабавно да преустанови бунта.

`Какво следва да ни научи тази история за силата на ходатайствената молитва? За кого трябва да се молите в момента?`