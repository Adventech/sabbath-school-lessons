---
title:  Приносите и Духът
date:   22/09/2025
---

`Прочетете Изход 35:4-36:7. Какви важни поуки има тук за нас днес?`

За построяването на скинията е необходимо изобилие от различни скъпоценни материали и това е постигнато с щедри дарения от Божия народ, който дава от цялото си сърце, охотно и с радост. Хората дават злато, сребро, бронз, висон, скъпоценни камъни, уникални тъкани, акациево дърво, зехтин, подправки и много други необходими неща. Даряват и своя труд, защото чрез художествения и усърден труд върху шатъра или обзавеждането му би трябвало да се изработят множество специфични предмети. Освен това шивачите би трябвало да изтъкат дрехи за свещениците, които ще служат в скинията, и за първосвещеника, чиито изключително сложни одежди включват нагръдник и тюрбан.

Бог изобилно е благословил израилтяните чрез даровете, които египтяните са им дали при напускането на Египет. Сега е тяхната възможност да дадат благодарствени приноси за Божието милостиво и могъщо водителство и сърцата им са подтикнати да извършат това дело за Негова слава.

Хората дават с такава радост и щедрост, че на Мойсей е казано: „Народът донася много повече, отколкото е нужно“ (Изход 36:5). И така, Мойсей трябва да спре техните дарения, „защото материалът, което имаха, им беше достатъчен, за да извършат цялата работа“ по скинията (Изход 36:7).

Под ръководството на Светия Дух Бог подготвя и дава сила на хората точно да построят скинията. Веселеил, Елиав и други са „изпълни с Божия Дух“ (Изход 35:31), което означава, че са надарени с умения, мъдрост и художествени познания, за да свършат перфектно цялата работа. Това е огромен проект и трябва да бъде изработен точно според образеца, който Бог е показал на Мойсей.

Важно е, че дарът на Светия Дух е свързан с различните способности и умения на хората, които трябва да бъдат използвани при изграждането на скинията. Изпълването с Духа не е някакъв мистичен процес и не означава, че в хората има специални духовни сили. За напредъка на Божията кауза и за изпълнението на Неговата мисия Бог дава сила на Своите последователи да постигнат целите Му, и то да го направят добре.

`Какви духовни дарби сте получили, когато сте били изпълнени със Светия Дух? Не забравяйте, че духовните дарби могат да процъфтяват само когато култивирате плодовете на Духа в живота си (Галатяни 5:22,23).`