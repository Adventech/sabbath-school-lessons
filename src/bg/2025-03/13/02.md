---
title:  Съботата на Господа
date:   21/09/2025
---

Независимо доколко изопачено твърдят противниците на седмия ден, събота, че той е само за евреите (седмият ден е отделен и осветен в Едем, вж. Битие 2:1-3) и доколко невярно твърдят, че евреите са чули за нея за първи път на Синай (евреите са спазвали съботата и преди Синай, вж. Изход 16:22-29) – няма съмнение, че съботата е била сериозен елемент от живота на еврейския народ още от самото начало.

`Прочетете Изход 35:1-3. Каква истина е представена пред хората тук в контекста на изграждането на светилището?`

Съботата и нейната вест е била, е и винаги ще бъде за Бога – кой е Той и какви са Неговите могъщи дела. Съботата ни напомня за Неговите творчески и спасителни дела и фокусира вниманието ни върху Бога, Който иска да обитава със Своя народ. По този начин съботата и светилището сочат в една и съща посока: Божието присъствие в живота ни.

Съботата на старозаветната църква предава разнообразна вест. Нейната същност може да се обобщи в пет ключови точки:

1. Бог е Създателят и Библията започва с тази поразителна и основополагаща вест (Битие 1:1). Яркият паметник на Божието сътворение е съботата (Битие 2:2,3; Изход 20:8-11). От тази истина – Бог като наш Създател – произтичат всички други библейски истини.
2. Месия ще дойде и тази надежда се фокусира в Божието обещание за Потомството, което ще победи змията (Сатана) и ще донесе победа над злото.
3. Бог ще установи Своето царство и съботата е неговото предвкусване.
4. Спасението е от Господа и Божият народ свидетелства, че Бог е техният Спасител и Изкупител и че спасението идва в резултат само и единствено на Неговата благодат.
5. Бог е върховният Съдия на всички хора. Тези, които упорито се противопоставят и Го отричат, няма да имат бъдеще, но Той безплатно дава вечен живот на тези, които Го следват.

`Евреите имат поговорка: Не толкова Израил пази съботата, колкото съботата пази Израил. Въпреки че ние като адвентисти вероятно не бихме се изразили така, каква важна роля има съботата в живота на нашето църковно семейство?`