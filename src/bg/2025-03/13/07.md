---
title:  Разширено изучаване
date:   26/09/2025
---

Прочетете главата „Скинията и нейните служби“ от кн. „Патриарси и пророци“ на Елън Уайт.

„Изграждането на светилището е предшествано от божествен акт на изкупление, а именно избавлението на Израил от поробителната власт на Египет. Това, от своя страна, е последвано от Божието желание да влезе в постоянни заветни отношения със Своя народ. Той ще бъде техен Бог и те ще станат Негов народ (Изход 6:7). Начинът, по който те ще се отнасят към Него и един към друг, е определен от заветния закон. Скинията наистина представлява място за срещи, място, където Бог и хората да се събират. Едва след изкуплението и установяването на постоянен съюз с Бога чрез завета хората получават достъп до Бога в Неговото обиталище“ (Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 226).

А междувременно Елън Уайт описва предназначението на службите в светилището: „Така чрез службата в скинията и в храма, който по-късно я замести, народът бе поучаван всеки ден на великите истини за Христовата смърт и за Неговата служба, а веднъж годишно умовете на людете се насочваха към заключителните събития от великата борба между Христос и Сатана – окончателното очистване на всемира от грях и грешници“ (Уайт, Е. Патриарси и пророци. Стр. 358 – англ. изд.).

**Въпроси за разискване:**

`Централно място в службите в светилището заема проливането на кръвта. В жертва са принасяни всякакви животни, а кръвта им се използва в почти всички храмови ритуали. Какво символизира кръвта и към какво в крайна сметка сочат всички тези жертви?`

`Колкото и удивително да е, че Бог, Създателят на вселената, ще обитава сред Своя народ в светилището, колко по-удивително е, че Той ще дойде да обитава сред нас като един от нас, като човешко същество. Само по себе си това би било невероятен израз на любов. Но накрая да принесе Себе Си в жертва за греха – тоест да умре за нас? Какво ни учи това за характера на Бога? Също така какво ни учи за огромното желание на Бога да ни види спасени в Неговото вечно царство?`

`Прочетете Евреи 8:1-6. Какво разбираме оттук за това как земното светилище отразява дейността на Исус за нас сега в небесното светилище?`