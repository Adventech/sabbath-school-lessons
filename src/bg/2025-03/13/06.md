---
title:  Исус живя с човечеството
date:   25/09/2025
---

`Прочетете Йоан 1:14. Как въплъщението на Христос е сравнено със скинията?`

Въплъщението на Исус е тайна, както и изключителна наука, която изкупените ще изучават през цялата вечност. Апостол Йоан заявява, че Христос, като взема върху Себе Си нашето тяло, разкрива, че обитава с нас по осезаем начин. Исус тук в плът прилича на Бога от Стария Завет, който живее с израилтяните в скинията на Синай и в пустинята, докато те пътуват към Обещаната земя.

По време на Своето въплъщение Исус живее като в скиния с човечеството. Какво неизмеримо снизхождение! Вечният Бог да слезе при нас като един от нас, за да ни увери, че наистина е „Емануил, Бог с нас“.

В Матей 18:20 Исус казва, че ако двама или трима са събрани в Неговото име, Той ще бъде сред тях. Христос е със Своя народ чрез присъствието на Светия Дух. Той кани Своите последователи да бъдат в тясна връзка с Него: „Ето, стоя на вратата и хлопам; ако някой чуе гласа Ми и отвори вратата, ще вляза при него и ще вечерям с него, и той с Мене“ (Откровение 3:20).

`Прочетете Откровение 21:1-3. Какво ни е представено тук?`

Новият Йерусалим ще слезе от небето на земята и Йоан заявява: „Ето, скинията на Бога е с човеците; Той ще обитава с тях; те ще бъдат Негов народ; и сам Бог ще бъде с тях – техен Бог“ (Откровение 21:3). В Новия Йерусалим няма храм (Откровение 21:22), защото целият град е храмът, Божието светилище. Дължината, широчината и височината на града са равни (Откровение 21:16), както е със Светая Светих в светилището, която има формата на куб, като всички страни са еднакви. В продължение на цялата вечност, в един свят без грях, смърт или страдание, ние ще живеем в непосредственото присъствие на нашия Бог.

`Като се замислим какво ни е обещано в Исус, как можем да се научим да издържаме докрай?`