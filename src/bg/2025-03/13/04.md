---
title:  Построяване на скинията
date:   23/09/2025
---

`Прегледайте набързо Изход 36:8-39:31. Защо според вас са дадени толкова ясно формулирани наставления? Какво ни учи това за начина, по който Бог е загрижен за всяка подробност?`

Мойсей грижливо изгражда скинията и наставленията, които получава на планината Синай, са усърдно изпълнени. Библейският текст изброява следното: (1) скинията с нейните различни тъкани, завеси и части (Изход 36:8-38); (2) ковчегът (Изход 37:1-9); (3) масата за присъствените хлябове (Изход 37:10-16); (4) светилникът (Изход 37:17-24); (5) кадилният олтар (Изход 37:25-29); (6) олтарът за всеизгаряне (Изход 38:1-7); (7) легенът за измиване (Изход 38:8); (8) дворът (Изход 38:9-20); и (9) материалът, използван за изработка на скинията (Изход 38:21-31). Изход, 39 глава продължава с описания на ефода, нагръдника и другите части от облеклото на свещениците.

Службите в скинията представляват визуални нагледни уроци на евангелието, демонстриращи целия Божи спасителен план. Различните церемонии описват (1) как Бог се отвращава от греха и се справя с него, (2) как спасява покаялите се хора, (3) каква е съдбата на нечестивите и (4) как Той ще осигури славно бъдеще, което ще бъде лишено от зло.

През годината в светилището се извършват две различни, но тясно свързани служби: ежедневната и годишната. Това двуетапно служение илюстрира как Бог се отнася към греха и спасява грешниците. Чрез ежедневните служби в светилището Бог уверява тези, които се покайват, че прощава греховете им и милостиво им предлага спасение. За получаването на този дар на спасението трябва да се принесе жертва и тези жертви сочат към смъртта на Месия, чиято кръв „ни очиства от всеки грях“ (1 Йоан 1:7). Изповядването на греха и приемането на дрехата на Христовата праведност се намира в центъра на този дар (Псалми 32:1,2). Така каещият се грешник получава уверение в опрощението и може да се радва на спасението.

Годишната служба, извършвана в Деня на умилостивението, изявява как Бог изкоренява греха, решава проблема с греха и осигурява бъдеще без грях (Левит, 16 гл.; Йоан 1:29). Понастоящем двойното служение на Христос в небесното светилище е друг израз на Божието дело за нас (Евреи 7:25) и ще донесе окончателното решение на проблема със злото (Даниил 7:13,14,22,27; Даниил 8:14; Откровение 21:4).

Светилището е място за поклонение на Бога, за Негова прослава и за отдаване на благодарност. Поклонението е свързано с поддържане на връзка с Бога, Който кани вярващите в това общение.