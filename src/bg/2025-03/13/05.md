---
title:  Божието присъствие в скинията
date:   24/09/2025
---

`Прочетете Изход 40:1-38. Как израилтяните различават Божието присъствие?`

Последната глава на „Изход“ (гл. 40) описва освещаването на скинията и дара на Декалога. Освещаването на скинията е кулминационното събитие на Израил при Синай.

Божията слава е Неговата святост, Неговият характер и Неговото любящо присъствие, което е самата благост (Изход 3:5; Изход 33:18,19). Неговото присъствие изпълва скинията и е видимо като облак, славата на Шехина. Книгата „Изход“ завършва с акцент върху Божието ръководно присъствие, в облака Господен през деня и в облака от огън през нощта. По много реален и силен начин еврейският народ би трябвало да преживее не само реалността на Бога, но и Неговото близко и постоянно присъствие, докато Той ги води.

Мойсей издига скинията на първия ден от първия месец на втората година (Изход 40:2,17). Той също така освещава всичко – включително Аарон и синовете му в свещеничеството (Изход 40:9,13-15) – с миро за помазване. Минава през Светая Светих, Светая и двора, като посвещава всичко на Господа. Чрез този процес слага началото на службите в цялото светилище (вж. също Числа 7:1). Само по време на тържественото откриване на скинията Мойсей успява да влезе в Светая Светих; след това единствено Първосвещеникът може да служи там всяка година в Деня на умилостивението (Левит 16:2,17).

В три случая библейският текст заявява, че работата е завършена: (1) в края на седмицата на Сътворението Бог подчертава завършването на Своите творчески дела (Битие 2:1-3); (2) при завършването на скинията библейският текст заявява: „Така Мойсей завърши делото“ (Изход 40:33); и (3) това също е записано, когато Соломон завършва работата по храма (3 Царе 7:51).

Тази връзка между Сътворението и светилището на Израил сочи към космическото измерение, към времето, когато Господ ще обитава с изкупените на новата земя в Новия Йерусалим, който е „скинията на Бога“ (Откровение 21:2,3; срв. с Откровение 22:1-4).

Божието изпълване на скинията с Неговото присъствие (Изход 40:34) представлява великата кулминация на събитията, започнали с раждането на Мойсей и продължили с поражението на египетските божества по време на десетте язви, с бягството от Египет, с поражението на египетската армия и накрая с Божието откровение на планината Синай.

`Кои са начините, по които дори днес можете да преживеете Божието присъствие? Защо е важно да го правите?`