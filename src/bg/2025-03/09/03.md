---
title:  Повече наредби
date:   25/08/2025
---

В Своята милост Бог научава съдиите как да се справят с хората в различни ситуации по отношение правата на собственост. Изброяват се няколко казуса, които показват какво да се прави, ако бик нападне бика на съседа, ако хората откраднат домашно животно и го продадат, ако животните пасат в полето или лозето на друг собственик, ако бъде открадната вещ, взета назаем, или ако взето под наем животно бъде ранено или умре (Изход 21:33-22:15).

`Прочетете Изход 22:16-23:9. Какви спорни въпроси биват решени в тези наредби и как?`

Божиите наредби включват различни спорни въпроси. Има специални разпоредби срещу принизяването или унижаването на хората. Бог не желае никаква експлоатация. В Своята милост Той коригира греховните склонности на човешкото сърце и възпира естествените наклонности на човеците. Обществото трябва да бъде опазено, злото елиминирано и добрите междуличностни отношения да се култивират. Справедливостта и любовта трябва да ръководят всички постъпки.

`Прочетете Изход 23:10-19. Какви важни въпроси са разгледани тук?`

Съботата и празниците са за поклонение и представляват напомняния за решаващи събития в историята на спасението. Поклонението е внимателно регулирано, защото това е теологичната основа за всички други дейности. Съботата е установена при Сътворението (Битие 2:2,3; Изход 20:8-11), свързана е с освобождението и изкуплението на Израил (Второзаконие 5:12-15) и по силен начин сочи към поклонение пред Бога като наш Създател, Изкупител и Господ (Марк 2:27,28).

Междувременно има три важни празника, които Израил трябва да отбелязва всяка година: (1) Пасха, или Празникът на безквасните хлябове през пролетта (обикновено около средата на март до средата на април); (2) Петдесятница, или Празникът на жътвата (или Празникът на седмиците) – седем седмици след предишния празник, като по този начин започва 50 дни по-късно; и (3) Празникът на шатрите (колибите), или Празникът на събирането през есента (обикновено около средата на септември до средата на октомври; вж. също Изход 34:18-26; Левит 23:4-44; Числа 28:16-29:40; Второзаконие 16:1-16).