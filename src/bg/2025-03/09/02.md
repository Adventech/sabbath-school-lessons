---
title:  Кодексът на завета
date:   24/08/2025
---

На Синай, с даването на Своя закон, Бог поставя основата за обучението на Своя народ как, чрез връзка с Него, да живеят осветен живот. Но принципите на закона би трябвало да се прилагат в ежедневието, така че Бог им дава допълнителни наредби, така нареченият „кодекс на завета“. Отговорност на съдиите е да наблюдават тези закони и да ги прилагат правилно.

„Умовете на народа, заслепени и покварени от робство и езичество, не бяха подготвени напълно да оценят простиращите се далеч принципи на Десетте Божии заповеди. За да бъде по-добре разбрана задължителността на Десетте Божии заповеди и за да бъдат по-добре прилагани, бяха дадени допълнителни наредби, илюстриращи и прилагащи принципите на закона. Тези наредби бяха наречени „съдби“, защото изразяваха безкрайна мъдрост и управниците трябваше да раздават справедливост в съответствие с тях. За разлика от Десетте заповеди, те бяха дадени лично на Мойсей, а той трябваше да ги предаде на народа“ (Уайт, Е. Патриарси и пророци. Стр. 310 – англ. изд.).

`Прочетете Изход 21:1-32. Какви специфични правила са дадени относно еврейските роби, убийството и телесните увреждания?`

Кодексът на завета е описан в няколко глави (Изход 21:1-23:19). Всички тези наредби и закони са издадени, за да спрат лавината на злото и да изградят едно подредено общество.

Законите за робството са специални и не бива да се бъркат с порочната и зла практика на модерното или средновековното робство. Еврейските роби всъщност са били защитени и ценени. В съвременните и средновековните общества слугите и робите са притежание на собственика си, който може да прави с тях каквото си поиска. В контраст с тези общества, библейските закони регулират нещата по различен начин. Робството е ограничено до шест години (Изход 21:1,2; Йеремия 34:8-22), а на седмата година всички роби трябва да бъдат освободени, освен ако не искат да останат при своя господар. Освен това господарите трябва да им осигуряват съботите като неработни дни (Изход 20:9,10) и да задоволяват основните им нужди.

`Въпреки че в по-голямата част от света порочната практика на институционализираното робство до голяма степен е премахната, какви са начините, по които някои от принципите му все още съществуват и какво можем да направим, в нашата ограничена сфера, за да се борим срещу тези принципи?`