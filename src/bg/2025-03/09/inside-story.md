---
title:  Разказ
date:   29/08/2025
---

### Всичко съдейства

_От Андрю Макчесни_

Карл Кейси, пилот на хеликоптер и учител по природни науки в Аляска, получил инсулт на 51 години. Не можел да разбере защо. Много преди да стане адвентист от седмия ден, бил спрял да яде нечисто месо, след като видял, че Библията говори против него, и прочел научни доказателства, които я подкрепят.

Инсултът разтърсил живота на Карл във Феърбанкс. Не можел да ходи, нито да работи.

След това той прочел Римляни 8:28: „Но знаем, че всичко съдейства за добро на тези, които обичат Бога, които са призовани според Неговото намерение“. Бил чел стиха много пъти, но сега текстът придобил нов смисъл. Карл видял, че не се казва „всичко е добро за тези, които обичат Бога“, а по-скоро „всичко съдейства за добро на тези, които обичат Бога“.

Спрял да пита защо. Вместо това помолил Бога да използва неговия инсулт, за да спечели души в Аляска. Искал да може да каже, също като Йосиф: „Вие наистина намислихте зло против мене; но Бог го намисли за добро, за да действа така, че да спаси живота на много хора, както и стана днес“ (Битие 50:20).

Карл започнал да търси възможности да свидетелства в Аляска, която е предизвикателно мисионско поле с трудна история – дълги, студени зими; и ограничени пътища и друга инфраструктура на огромна територия. Само около 3000 адвентисти живеят сред население от 733 000 души. Карл бързо осъзнал, че инвалидната му количка го поставя в уникално положение. На хората им било трудно да не го забележат. Когато му обръщали специално внимание, той говорел пламенно за любовта си към Бога.

Хората реагирали с изненада. „Ти си в инвалидна количка и те е грижа за Бога?“ – питали те.

„И още как!“ – отвръщал Карл. След това започвал да възхвалява великата Божия любов. Споделял Римляни 3:23, където се казва, че всички са съгрешили и са лишени от Божията слава, и Йоан 3:16, където се казва, че всички, които вярват в Исус, имат вечен живот. Насърчавал хората да четат Библията всеки ден и да се доближават до Бога, вярвайки, че след като се създаде връзка, всичко останало ще си дойде на мястото, включително доктрини като съботата и учения като левитската диета.

Карл с готовност признавал, че здравословното хранене не е предотвратило инсулта му. „Инсултът ми не беше поради нездравословно хранене, а просто резултат от живота в един грешен свят“, казва той.

„Късметлия съм, че съм жив. Повечето хора умират след инсулт като този.“ Той все още препоръчва и следва левитската диета като път към по-продължителен и здравословен живот.

Близо десетилетие след инсулта Карл може да каже, че животът му се е променил благодарение на инсулта.

„Заради прекарания инсулт на небето ще видя някои хора“, казва Карл. „Там ще бъдат хора, които иначе не биха били в небето. И така, всичко съдейства за добро на тези, които обичат Бога.“