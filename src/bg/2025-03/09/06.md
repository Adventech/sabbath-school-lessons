---
title:  Отмъщение
date:   28/08/2025
---

> <p></p>
> „Не си отмъщавайте, възлюбени, а дайте място на Божия гняв, защото е писано: „На Мене принадлежи отмъщението, Аз ще отплатя, казва Господ“ (Римляни 12:19, вж. също Второзаконие 32:35).

`Какво обещание и заповед се намират в тези стихове и каква е тясната връзка помежду им?`

Докато Господ не донесе така недостигащата в онзи момент справедливост, дълг на съдиите в древния Израил е да прилагат закона и да определят справедливо наказание, когато е настъпила вреда или нараняване. Но първо им трябват факти. Проблемът е, че учителите на закона по времето на Христос прилагат този закон по начин, който отваря вратата за лично отмъщение. По този начин принципът е изваден от неговия контекст и първоначалната цел е пропусната. Следователно те защитават това, което законът всъщност забранява.

`Прочетете Матей 6:4,6; Матей 16:27; Лука 6:23 и 2 Тимотей 4:8. Какво ни казват тези текстове за начина, по който Исус гледа на принципите на наградата и наказанието?`

Исус не е против принципа на наградата и наказанието. Справедливостта е въпрос на принцип; това е решаваща част от живота. Никой обаче не бива самоволно да се нагърбва с ролята на съдия, съдебен заседател или „палач“. Колко лесно би било за нас да изкривим справедливостта! Не зависи от нас да се отплащаме за нанесената вреда. Ако трябва да се обърне внимание на някакво зло, това трябва да се извърши от обективен съд; такава е работа на съдиите.

В този контекст Исус ни казва да бъдем толкова съвършени, колкото е съвършен нашият „Небесен Баща“. Как можем да бъдем съвършени като самия Бог? Неегоистичната любов е основната характеристика на Бога. Той учи Своите последователи как да обичат враговете си и да се молят за онези, които ги преследват. Истинското съвършенство е да обичаш, да прощаваш и да бъдеш милостив (Лука 6:36), дори към тези, които не го заслужават. Точно този принцип и действията, до които води, посочва как да отразяваме Божия характер.

`Какви са начините, по които ден след ден можем да се научим да обичаме така, както ни е заповядано? Защо това винаги включва смърт за нашето „аз“?`