---
title:  Божият първоначален план
date:   26/08/2025
---

`Прочетете Изход 23:20-33. Какви методи Бог желае да използва за завладяването на Обещаната земя?`

Божието намерение не е израилтяните да воюват за новата си територия; тя трябва да им бъде дадена. Обещана е на Авраам, Исаак и Яков и трябва да бъде получена като Божи специален дар за Израил.

Моделът за завладяването на Обещаната земя е изявен по време на преминаването на Червено море. Бог воюва за Своя народ и им дава пълна победа над онези, които планират да ги погубят (Изход 14:13,14). Египтяните са победени, защото Господ се е намесил по чуден начин. По същия начин по времето на асирийския цар Сенахирим Бог също побеждава огромната, тежковъоръжена и добре обучена асирийска армия, но без израилтяните да се бият. Бог осигурява победата, защото цар Езекия повярва на Божието слово, дадено му чрез пророк Исая (4 Царе 19:35; Исая 37:36).

Бог казва на Авраам, че Обещаната земя няма да бъде дадена веднага на неговото потомство, а чак след 400 години (Битие 15:13-16). Защо? Причината е свързана с нечестието на жителите на Ханаанската земя. Бог милостиво работи с тези хора и им дава още един период на благодат да се покаят. Въпреки това те продължават да се бунтуват срещу Него и Неговите ценности, така че, когато беззаконието на тези народи става пълно, Бог е готов да даде тяхната територия на евреите като нова родина.

Освен това Бог обещава, че ще прогони народите пред Израил чрез два необичайни, но много ефективни метода: (1) като изпрати ужас и страх върху нечестивите народи и (2) със стършели, които ще прогонят хората. Преди израилтяните да пристигнат на новата територия, техните врагове ще изоставят мястото и ще „обърнат гръб пред тебе“ (Изход 23:27,28).

Решаващата роля в завладяването на Обещаната земя е на Божия Ангел. Този Пратеник е Христос, Който ръководи Израил, завладява територии и ги защитава. Той е облачният стълб, който ги води през деня, и огненият стълб през нощта. Израил трябва да обръща специално внимание и да Го слуша, защото Той притежава Божествена власт (Изход 23:21). Неподчинението на Божията воля и неверието в Неговото ръководство биха усложнили техния напредък.

`Какво ни учи идеята, че Бог е дал на тези езичници много години, за да променят своите пътища, за Божията благодат, но също и за границите на тази благодат спрямо онези, които откажат да я приемат?`