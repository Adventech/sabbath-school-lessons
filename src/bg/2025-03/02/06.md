---
title:  Обрязването
date:   10/07/2025
---

`Прочетете Изход 4:18-31. Как да разбираме тази странна история и какви поуки можем да извлечем от нея?`

Изучаващите Библията са шокирани, когато четат, че след като Мойсей се покорява на Господа и започва пътуването си обратно към Египет, Господ „искаше да го умъртви“ (Изход 4:24). Контекстът на историята разяснява, че става въпрос за обрязването. По-малкият му син не е обрязан, както изисква заветът с Авраам (Битие 17:10,11).

Като водач на Божия народ Мойсей трябва да покаже съвършеното си подчинение и покорство на Бога, за да бъде квалифициран да накара други да бъдат покорни. Той трябва да бъде пример за това пълно отдаване на Бога. Съпругата му Сепфора е жена на действието и обрязва сина си, за да спаси живота на своя съпруг. Тя докосва Мойсей с „кървавото краекожие“ и тази кръв представлява изкуплението, живота и подпечатването на завета. Фактът, че това е направено толкова бързо, добавя драматизъм към ситуацията.

От този епизод може да се извлече важен урок: никога не пропускайте да правите това, което знаете, че е редно.

„По пътя от Мадиам Мойсей получи едно стряскащо и ужасно предупреждение за Господното неодобрение. Яви му се ангел със заплашителен вид, който сякаш желаеше веднага да го погуби. Не му бе дадено никакво обяснение, но Мойсей си спомни, че бе пренебрегнал едно Божие изискване (…) бе пренебрегнал да извърши ритуалното обрязване на най-малкия им син. Не се бе съобразил с условието, при което на детето му можеше да се дадат благословенията на Божия завет, сключен с Израил. А такава небрежност от страна на избрания им водач можеше само да омаловажи дадените на народа Божествени предписания. Изплашена, че съпругът ù ще бъде погубен, Сепфора сама извърши ритуала и тогава ангелът позволи на Мойсей да продължи пътуването си. В своята мисия пред фараона Мойсей щеше да бъде поставен в много голяма опасност и животът му можеше да бъде защитен единствено от светите ангели. Но ако живееше, пренебрегвайки познат, явен дълг, нямаше да бъде в безопасност, защото нямаше да бъде защитаван от Божиите ангели“ (Уайт, Е. Патриарси и пророци. Стр. 255, 256 – англ. изд.).

`Какво би следвало да ви разкрие тази история, ако наистина сте виновни в пренебрегването на онова, което знаете, че е трябвало да извършите? Какви промени следва да предприемете, дори още сега?`