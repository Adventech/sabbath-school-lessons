---
title:  Името на Господа
date:   08/07/2025
---

`Прочетете Изход 3:13-22. Защо Мойсей иска да знае Божието име и какво е значението на името на Бога?`

Бог се представя на Мойсей като „’ehejeh ’asher ’ehejeh“, което буквално означава „Аз ще бъда този, който ще бъда“ или „Аз Съм Този, Който Съм“. В Изход 3:12 Бог използва същия глагол ’ehejeh както в стих 14, когато заявява на Мойсей „Аз ще бъда с теб“. Това означава, че Бог е вечен. Той е трансцендентният Бог, както и иманентният Бог, и обитава с онези, които са „със съкрушен и смирен дух“ (Исая 57:15).

Правилното име на Бога „Яхве“ (превеждано в английските [а донякъде и в българските] Библии обикновено като „Господ“) е известно на Божия народ от самото начало, дори и да не са знаели по-дълбокото му значение. Мойсей също знае името Яхве, но точно като другите, не знае истинското му значение. Неговият въпрос „Как ти е името?“ се отнася именно до този по-дълбок смисъл.

Полезен намек намираме в Изход 6:3, където Бог заявява: „Явих се на Авраам, Исаак и Яков с името Бог Всемогъщи, но не им бях познат с името Си Йехова“ (Изход 6:3). Това не означава, че Адам, Ной, Авраам и патриарсите не са познавали името „Яхве“ (вж. Битие 2:4,9; Битие 4:1,26; Битие 7:5; Битие 15:6-8 и др.). То обаче означава, че не са познавали по-дълбокото му значение.

Неговото име, Яхве, сочи към факта, че Той е личният Бог, Богът на Своя народ, Богът на завета. Той е близък, интимен Бог, който се намесва в човешките дела. Всемогъщият Бог (Битие 17:1) е Бог, Който по чудодеен начин се намесва чрез Своята сила. Но Яхве е Бог, Който изявява своята морална сила чрез любов и загриженост. Той е същият Бог като Елохим („могъщ, силен, трансцендентен Бог“, „Богът на всички народи“, „Владетелят на вселената“, „Създателят на всичко“), но самото име Яхве разкрива различни аспекти на връзката Му с човечеството.

Познаването на името или призоваването на Божието име не е нещо магическо. Става дума за прогласяване на Неговото име, което означава да учим другите на истината относно този Бог и спасението, което Той предлага на всички, идващи с вяра. Както казва Йоил: „Всеки, който призове името Господне, ще се спаси“ (Йоил 2:32).

`По какъв начин в собствения ви живот сте изпитали близостта и интимността с Яхве, които Той иска да има с всички, които са Му се предали?`