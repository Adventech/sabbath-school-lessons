---
title:  Четири извинения
date:   09/07/2025
---

`Прочетете Изход 4:1-17. Какъв набор от знамения дава Бог на Мойсей да извърши, за да затвърди положението си като Божи вестител?`

Мойсей отново се опитва да намери претекст, за да не се заеме със задачата, която Бог иска да му възложи (вж. Изход 3:11). Той не иска да отиде в Египет и да се изправи срещу фараона. В крайна сметка вече се е провалил, когато преди това се е опитал със собствени сили да помогне на евреите. Освен това неговият народ не му вярва и не го приема за свой водач. Ето защо той формулира трето възражение: „Но те няма да ми повярват, нито ще послушат думите ми“ (Изход 4:1). Това не е въпрос, за да научи нещо ново; то е опит да се каже „не“ на отговорността, която Бог изисква от него да поеме.

Две чудотворни знамения са дадени на Мойсей, които да извърши пред израилевите старейшини и по-късно пред фараона: (1) тоягата му ще се превърне в змия и след това отново в тояга, и (2) ръката му ще стане прокажена, но след това незабавно ще се излекува. И двете чудеса трябва да убедят старейшините, че Бог работи за тях. Но ако не успеят да ги убедят, е добавено и трето чудо: превръщането на водата в кръв (Изход 4:8,9).

Въпреки че Бог дава на Мойсей тези могъщи чудеса, Мойсей все още изтъква друго извинение, четвъртото: той не е добър оратор.

`Прочетете Изход 4:10-18. Как Господ отговаря на Мойсей и какви поуки можем да извлечем от това за себе си според ситуацията, в която вярваме, че Бог ни призовава?`

Този набор от четири извинения показва нежеланието на Мойсей да последва Божия призив. Той маскира нежеланието си да отиде с „разумни“ възражения. Първите три извинения са под формата на въпроси: (1) Кой съм аз? (2) Кой си ти? и (3) Ами ако не ми повярват? А (4) четвъртото възражение е твърдението: „Не съм красноречив“. Бог реагира на всички тях и представя силно решение. На тези извинения Бог дава множество ободряващи обещания.

Тогава Мойсей произнася своята пета и последна молба и направо моли: „Моля Ти се, Господи, изпрати някой друг вместо мен“ (Изход 4:13). В отговор Бог му казва, че вече е изпратил брат му Аарон да го посрещне за подкрепа. Накрая Мойсей мълчаливо отстъпва и моли Йотор за неговото благословение, преди да замине за Египет.