---
title:  Горящата къпина
date:   06/07/2025
---

След като Мойсей бяга в Мадиам, води относително спокоен живот. Жени се, има двама синове, Гирсом и Елиезер (Изход 18:3,4), и е част от разширеното семейство на Йотор, неговия тъст и свещеник в Мадиам. Той прекарва 40 спокойни години като пастир, подобно на Давид (2 Царе 7:8), наслаждавайки се на Божието присъствие особено както е разкрито в природата.

И все пак този път Мойсей няма просто да вдишва аромата на цветята (или може би, в неговия случай, пустинния кактус?). Тези години на ходене с Господа го променят и го подготвят за ролята на водач. Бог също използва Мойсей в тази тиха пустиня, за да напише, под божествено вдъхновение, две от най-старите библейски книги: „Йов“ и „Битие“ (вж. Уайт, Е. Патриарси и пророци. Стр. 251 – англ. изд.; Адвентен библейски коментар. Т. 3, стр. 1140). Освен това Мойсей получава от Бога жизненоважни прозрения за великата борба, Сътворението, грехопадението, Потопа, патриарсите и най-важното, за плана на спасението. По този начин Мойсей става инструмент в предаване на цялото човечество на истинското знание за живия Бог, нашия Създател и Крепител, и знание за това какво прави Бог в контекста на греха, причинил хаос на тази планета. Библейската история и историята на спасението не биха имали логическа завършеност без полагането на решителната основа, която под вдъхновение ни е дал Мойсей, особено в книгата „Битие“.

`Прочетете Изход 3:1-6. Какъв смисъл може да се намери във факта, че Господ се представя на Мойсей като „Бог Авраамов, Бог Исааков и Бог Яковов“?`

Мойсей вижда, че горящата къпина не изгаря в огъня и така разбира, че е свидетел на чудо и че точно пред него би трябвало да се случва нещо драматично и важно. Когато се приближава, Господ му казва да събуе обувките си в знак на дълбоко уважение, защото Божието присъствие прави мястото свято.

Господ се представя на Мойсей като „Бог Авраамов, Бог Исааков и Бог Яковов“ (Изход 3:6). Господ е обещал на тези патриарси, че техните потомци ще наследят Ханаан – обещание, за което Мойсей със сигурност е знаел. По този начин, даже преди да го изрече, Бог вече отваря пътя за Мойсей да разбере какво предстои и каква решаваща роля ще трябва да играе той.

`Мойсей има нужда от 80 години, преди Бог да го счете за годен за задачата, която ще му възложи. Какво би могла да ни научи тази истина за търпението?`