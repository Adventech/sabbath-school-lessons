---
title:  Ангел Господен
date:   07/07/2025
---

„Ангелът Господен“ се явява на Мойсей в огнени пламъци „изсред един бодлив храст“ (Изход 3:2). Това е самият Господ Исус, който говори на Мойсей „изсред един бодлив храст“ (Изход 3:4).

Не се обърквайте от титлата „ангел Господен“ като описание на Исус Христос. Самият термин ангел означава просто „пратеник“ (на еврейски malakh) и винаги зависи от контекста дали този ангел трябва да се тълкува като човешки или като божествен (вж. Малахия 3:1). В Библията има много примери, където „ангелът Господен“ се отнася до самата божествена Личност (разгледайте например Битие 22:11,15-18; Битие 31:3,11,13; Съдии 2:1,2; Съдии 6:11-22; Захария 3:1,2). Този Ангел Господен говори не само от името на Господа, но е самият Господ. Исус е Божият пратеник, който ни съобщава словото на Отец.

`Прочетете Изход 3:7-12. Как Бог обяснява на Мойсей защо иска да се намеси в полза на израилтяните, поробени в Египет?`

Страданието на Божия народ в Египет е колоритно описано като стон и дълбок вик за помощ. Бог чува техния вик и проявява загриженост (Изход 2:23-25). Той ги нарича „народа Ми“ (Изход 3:7). Тоест дори преди Синай и ратифицирането на завета те са Негов народ и Той ще ги преведе да живеят и благоденстват (ако се покоряват) в Ханаанската земя, както е обещал на техните отци.

Бог казва на Мойсей, че го изпраща при фараона с конкретна задача: „И така, ела сега и ще те изпратя при фараона, за да изведеш народа Ми, израилтяните, от Египет“ (Изход 3:10). Отново Бог ги нарича „народа Ми“.

Само каква задача представя Бог на Своя служител! Затова Мойсей отговаря с въпроса: „Кой съм аз?“. Тоест, като схваща значението на това, което ще се случи и каква ще бъде ролята му във всичко, Мойсей се пита защо би бил избран някой като него. Тук, още в самото начало, виждаме показател за неговия характер, смирение и чувството му, че е недостоен за това, което е призован да извърши.

`Защо смирението и чувството за нашето собствено „недостойнство“ са толкова важни за всеки, който се стреми да следва Господа и да върши нещо за Него?`