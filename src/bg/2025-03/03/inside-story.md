---
title:  Разказ
date:   18/07/2025
---

### Маймуни или църква?

_От Андрю Макчесни_

Маймуни заплашвали да унищожат реколтата на една семейна ферма в Мозамбик. Антонио Кучата получил строги заръки от баща си да държи маймуните надалеч. Антонио обаче не искал да пази фермата в събота. Наскоро бил предал сърцето си на Исус в кръщение и искал да прекара съботата, покланяйки се на Бога в Църквата на адвентистите от седмия ден.

Как да постъпи Антонио? Той се помолил и отишъл на църква.

Маймуните вервет представлявали сериозен проблем за дребните фермери в крайбрежната провинция на Югоизточна Африка, където живеели Антонио и семейството му. Маймуните, с черни лица и сива козина по тялото, са високи от 40 до 60 см. Племена от 10 до 70 маймуни нахлуват в малки ферми за маниока, сладки картофи, боб, фъстъци и други култури.

Бащата се тревожел, че семейството няма да има храна или доходи, ако маймуните унищожат реколтата им. Той също така не одобрявал синът му да ходи в адвентната църква. Бил възпитал Антонио в друга вяра и не разбирал защо момчето иска да се покланя на Бога в седмия ден, събота. Бащата нямал нищо против да пропусне богослужението в неделя, за да се грижи за фермата, и казал на Антонио, че трябва да помага и в събота.

Антонио обичал баща си. Нямал намерение да става адвентист от седмия ден, но негов братовчед адвентист изучавал Библията с него. Антонио се убедил, че трябва да следва наученото, включително четвъртата заповед: „Помни съботния ден, за да го освещаваш. Шест дни да работиш и да вършиш всичките си дела; а на седмия ден, който е събота на Господа, твоя Бог, да не вършиш никаква работа“ (Изход 20:8-10).

Затова Антонио коленичил и се помолил: „Мили Боже, моля те, спри маймуните да идват във фермата ни, докато съм на църква“. След това отишъл в църквата на адвентистите в Каза-Нова, разположена на около 20 км от фермата.

Антонио не бил сигурен какво да очаква, когато се върне у дома. За негова радост маймуните стоели настрана цял ден. Той се помолил и отишъл на църква и следващата събота и маймуните отново не се приближили до фермата. Всяка събота, докато Антонио живеел в дома си, маймуните избягвали фермата, докато той се покланял на Бога в църквата.

Баща му отказал да признае чудото, но Антонио бил изпълнен с благодарност към Бога. Дори днес, години по-късно, той все още се учудва на Божията грижа.

„Маймуните също спазваха съботата“ – казва той.

Молете се евангелието да бъде прогласено в Мозамбик и други страни в дивизия „Южна Африка – Индийски океан“ – получател на дарението от 13-та събота за това тримесечие.