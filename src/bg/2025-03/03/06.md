---
title:  Като Бог за фараона
date:   17/07/2025
---

`Прочетете Изход 6:28-7:7. Как Бог се справя с възражението на Мойсей?`

Бог се представя пред Мойсей като Яхве, което означава, че Той е личен и близък Бог, Бог на Своя народ и Бог, влязъл в заветна връзка с него.

Този иманентен Бог отново заповядва на Мойсей да отиде и да говори с фараона. С потиснато самочувствие Мойсей отново възразява: „Как ще ме послуша фараонът?“. Тук отново можем да видим не само смирението на Мойсей, но и желанието му да се измъкне от задачата, която досега не е минала много гладко. „Когато Бог заповядва на Мойсей да се върне при фараона, Мойсей проявява недоверие към себе си. Терминът „aral sepatayim“ – буквално „необрязани устни“, който е употребен тук, за да изрази липсата на способност за говорене на Мойсей (Изход 6:12,30) – е подобен на този, записан в Изход 4:10: „бавен говор“ (Библейски коментар на „Андрюс“: Старият Завет, „Изход“. Стр. 205 – англ. изд.).

Бог в Своята милост възлага на Аарон да помогне на Мойсей. Мойсей ще говори с Аарон, който след това ще говори публично пред фараона; така Мойсей ще играе ролята на Бога пред египетския цар, а Аарон ще бъде негов пророк.

Този разказ предоставя отлично определение за ролята на пророка. Пророкът е говорител на Бога; той или тя е Неговият говорител, който предава и тълкува Божието слово пред човеците. Както Мойсей говори на Аарон и след това Аарон го обявява на фараона, така Бог общува с пророка, който след това прогласява Божието учение на хората. Това може да се случи устно, лично; или, както се прави най-често, пророкът получава вестта от Бога и след това я записва.

Освен това Бог обяснява на Мойсей какво може да очаква от срещите с фараона. Предупреждава го, че сблъсъкът ще бъде напрегнат и дълъг. За втори път Бог подчертава на Мойсей, че фараонът ще бъде много упорит и че ще закорави сърцето му (Изход 4:21; Изход 7:3). Резултатът обаче ще завърши с нещо добро, защото „египтяните ще познаят, че Аз съм Господ“ (Изход 7:5). Тоест Бог ще бъде прославен дори сред хаоса, който предстои.

`Извиненията на Мойсей да не извърши това, което Бог го е призовал да направи, се изчерпват. Какви извинения можем да използваме, за да се опитаме да се измъкнем от това, което знаем, че Бог иска да направим?`