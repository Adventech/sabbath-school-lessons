---
title:  Разширено изучаване
date:   18/07/2025
---

Прочетете първата половина от главата „Язвите върху Египет“ от кн. „Патриарси и пророци“ на Елън Уайт.

Вижте колко лошо започват нещата за Мойсей и за неговия народ, след като за първи път се явява пред фараона.

„Съвсем разтревожен, царят заподозря израилтяните в намерение да въстанат срещу робството си. Недоволството им явно бе резултат от безделие; той щеше да се погрижи да не им остане никакво време за опасни кроежи. И веднага предприе мерки да стегне веригите и да съкруши независимия им дух. Същия ден бяха изпратени заповеди, правещи работата им още по-жестока и тиранична. Най-обикновеният строителен материал, използван в страната, бяха изсушени на слънцето тухли. Стените на най-хубавите постройки бяха направени от тях и облепени с камък, а с производството на тухли се занимаваха голяма част от робите. Слама се смесваше с глината за свързване, затова се изискваха големи количества слама. Сега царят нареди да не им се дава повече слама. Работниците трябваше да я осигуряват сами, докато изискваното количество тухли оставаше същото.

Заповедта предизвика голяма тревога сред израилтяните из страната. Египетските надзиратели бяха назначили еврейски служители да следят работата на народа и да отговарят за труда на хората, намиращи се под тяхно нареждане. Когато изискването на царя влезе в сила, людете се пръснаха по цялата страна да събират слама от стърнищата, но разбраха, че е невъзможно да свършат обичайното количество работа. Поради това неизпълнение еврейските служители бяха бити жестоко“ (Уайт, Е. Патриарси и пророци. Стр. 258 – англ. изд.)

**Въпроси за разискване:**

`Помислете за даден момент, когато, вслушвайки се в Божия призив в живота ви, нещата не са вървели добре или със сигурност не са започнали добре. Какви уроци научихте с времето от този опит?`

`Кажете на другите как Бог се е намесил в живота ви, когато сте се молили за Неговата помощ или когато не сте я очаквали. Как бихме могли да вярваме в Божията доброта, когато се случват лоши неща дори и на онези, които се доверяват на Господа?`

`Какво бихте казали на някого, който заявява: „Не познавам Господа“? Да предположим обаче, че човекът го е казал не като предизвикателство, а като простичък факт за своя живот? Какво бихте могли да направите, за да му помогнете да „опознае Господа“ и да обясните на човека защо е важно да го направи?`