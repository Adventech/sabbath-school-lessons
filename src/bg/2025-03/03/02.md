---
title:  Кой е Господ?
date:   13/07/2025
---

Следвайки Божиите заповеди, Мойсей отива при фараона, за да започне процесът, при който той, Мойсей, ще изведе народа Му от Египет (вж. Изход 3:10).

`Какъв е отговорът на фараона спрямо Божието изявление: „Пусни народа Ми“ (вж. Изход 5:1,2) и какво е значението, което бихме могли да открием в него?`

„Кой е Господ?“ заявява фараонът не в желанието си да Го опознае, а вместо това като акт на неподчинение или дори отричане на този Бог, за Когото той признава, че не познава. „Не познавам Господа“, казва фараонът почти самохвално.

Колко хора в историята са изричали едно и също нещо? Колко трагично, защото, както самият Исус казва: „А това е вечен живот, да познаят Тебе, единствения истинен Бог, и Исус Христос, Когото си изпратил“ (Йоан 17:3).

Египет, с фараона като цар, е символ на сила, отричаща Божието присъствие и власт. Това е същността, която се противи на Бога, на Неговото Слово и на Неговия народ.

Следващата декларация на фараона, че „няма да пусна Израил“, разкрива още повече този бунт срещу живия Бог, като допълнително прави Египет символ не само на отричането на Бога, но и на системата, бореща се срещу Него.

Нищо чудно, че мнозина забелязват същото отношение хилядолетия по-късно във Френската революция (вж. също Исая 30:1-3 и Откровение 11:8). Фараонът е бил считан за бог или за син на божество – широко позоваване на вярата в собствената върховна власт, сила и интелигентност.

„От всички народи, представени в библейската история, най-дръзко Египет отричаше съществуването на живия Бог и се съпротивляваше на Неговите заповеди. Няма монарх, който да е дръзвал както царят на Египет открито и арогантно да се разбунтува срещу авторитета на Небето. Когато му бе занесена чрез Мойсей вестта в името на Господа, фараонът гордо отговори: „Кой е Йехова, та да послушам гласа Му и да пусна Израил? Не познавам Йехова и затова няма да пусна Израил!“ (Изход 5:2). Това е атеизмът; и народът, представен чрез Египет, щеше да издигне глас на подобно отричане на живия Бог и щеше да прояви същия дух на неверие и предизвикателство“ (Уайт, Е. Великата борба. Стр. 269 – англ. изд.).

`Ако някой те попита: Познаваш ли Господа? Как ще отговориш? Ако „да“, като какъв би Го описал/а и защо?`