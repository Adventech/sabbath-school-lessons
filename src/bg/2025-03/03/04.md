---
title:  Божественият „Аз“
date:   15/07/2025
---

Горкият Мойсей! Първо е наруган от фараона, а сега собственият му народ почти го проклина.

Ето защо той представя оплакването си пред Бога. В горчивината и разочарованието си от влошеното положение на Израил пита: „Господи, защо си постъпил зле спрямо този народ? Защо си ме изпратил? Защото, откакто дойдох при фараона да говоря в Твое име, той постъпва зле спрямо този народ, а Ти все не избавяш народа Си?“ (Изход 5:22,23). Недоволството на Мойсей от Господа е очевидно и като се има предвид ситуацията, напълно разбираемо.

Но Божият отговор е много силен. Той ще действа, и то съвсем решително. „Сега ще видиш какво ще сторя на фараона“ (Изход 6:1).

`Прочетете Изход 5:22-6:8. Какъв е Божият отговор на Мойсей и какви важни теологични истини са разкрити тук?`

Бог вече няма само да говори; сега могъщо ще се намеси в полза на Своя народ. Напомня на Мойсей няколко уместни факта: (1) Аз съм Господ; (2) Аз се явих на патриарсите; (3) Аз сключих завета Си с тях; (4) Аз обещах да им дам Ханаанската земя; (5) Аз чух стенанията на израилевите синове; и (6) спомних си завета си да ви дам Обещаната земя.

Забележете повторението на божественото „Аз“. Аз, Господ, вашият Бог, направих това и това и следователно можете да вярвате, че ще сторя за вас онова, което съм обещал.

Сега Господ тържествено прогласява, че ще извърши четири велики неща за Израил, защото Той е техният жив Господ: (1) „Ще ви освободя от игото на египтяните“; (2) „Ще ви избавя от тяхното робство“; (3) „Ще ви откупя с протегната десница и с велики дела на съд“; и (4) „Ще ви направя Мой народ и ще бъда ваш Бог“ (Изход 6:6,7).

Тези четири божествени действия осигуряват и възстановяват връзката Му с Неговия народ. Бог е Субектът на всички тези дейности, а израилтяните са получателите на всички споменати ползи и благодат. Бог предлага тези дарове безплатно, от любов; Той го е направил тогава за тях и го върши и днес за нас.

`Кои други библейски герои са викали, жалвайки се пред Бога – и то с основателни причини? Защо понякога е добре да изливате душата си пред Бога и дори да се оплаквате от положението си? Защо обаче винаги трябва да го правите с вяра и доверие?`