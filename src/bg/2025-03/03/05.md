---
title:  Необрязани устни
date:   16/07/2025
---

Бог наистина дава на Мойсей силни обещания за онова, което ще стори. Въпреки че тази среща сигурно е окуражила Мойсей, насърчението му вероятно е било краткотрайно, като се има предвид реакцията на собствения му народ.

`Прочетете Изход 6:9-13. Какво се случва след това и какви поуки можем да извлечем от тази история за периодите на разочарование и битки в живота ни?`

Евреите са толкова обезсърчени от скръбта, страданието и непосилния труд, че не се вслушват в уверението на Мойсей, че Бог ще действа, за да изпълни това, което е обещал. Толкова дълго са го чакали и очакванията им не са се оправдали. Защо сега да е по-различно? Те губят вяра и надежда и това е дори още по-горчиво, защото може би за първи път през целия си живот са видели истинска надежда за избавление.

`И все пак кой не е изпитвал същото? Кой не се е чувствал в даден момент потиснат, разочарован, неудовлетворен – дори изоставен от Бога?`

Спомняте ли си историята на Йов? Ами на псалмиста Асаф, който се бори с въпросите си относно просперитета на нечестивите и страданието на праведните. И все пак, независимо от борбите си, Асаф дава една от най-красивите изповеди на вярата: „Обаче аз винаги съм с Тебе, Ти ме хвана за дясната ми ръка. Чрез съвета Си ще ме водиш и след това ще ме приемеш в слава. Кого имам на небето освен Теб? И на земята не желая друг освен Тебе. Чезне плътта ми и сърцето ми; но Бог е сила на сърцето ми и вечният ми дял“ (Псалми 73:23-26).

Чрез свещената история Бог уверява Своя народ, че е с него (Исая 41:13; Матей 28:20). Той им дава Своя мир, Своята утеха и ги укрепва да преминат през предизвикателствата на живота (Йоан 14:27; Йоан 16:33; Филипяни 4:6,7).

Формулата на завета: „Ще ви направя Мой народ и ще бъда ваш Бог“ (Изход 6:7), изразява интимната връзка, която Господ иска да има със Своя народ.

`Помислете върху фразата: „Ще ви направя Мой народ и ще бъда ваш Бог“ (Изход 6:7). Въпреки че контекстът е колективен, как това важи за всеки един от нас поотделно и как тази връзка трябва да се проявява в ежедневието ни? (Вж. също 2 Коринтяни 6:16).`