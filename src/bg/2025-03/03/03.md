---
title:  Трудно начало
date:   14/07/2025
---

Въпреки че Мойсей сигурно е знаел още от самото начало, че онова, което Бог му поверява да извърши, не е лесна задача (оттук и опитите му да се измъкне), той вероятно не е имал представа какво предстои.

`Прочетете Изход 5:3-23. Какви са непосредствените резултати от първата записана среща на Мойсей и Аарон с фараона?`

Още преди да отидат при фараона, Мойсей и Аарон събират старейшините и народа на Израил, предават им Божиите думи и им показват Божиите знамения, което кара Израил да повярва, че Господ ще ги избави от робството. И така, те се покланят на Господа (Изход 4:29-31). Очакванията със сигурност са големи: Господ ще избави еврейския народ от робството – най-накрая!

След това Мойсей отива при царя на Египет с Божиите искания и нещата стават още по-зле за израилтяните. Тяхното страдание се задълбочава, а ежедневният им труд става по-тежък и непосилен. Обвинени са, че са мързеливи; към тях се отнасят по-сурово; и тяхната служба става по-трудна отпреди.

Водачите им не са доволни и конфронтацията между тях и Мойсей и Аарон е грозна и (както ще видим по-късно) просто предвещава какъв вид конфликти Мойсей ще има със собствения си народ през предстоящите години.

`Прочетете Изход 5:21 и след това се поставете на мястото на тези мъже, докато се изправят срещу Мойсей и Аарон. Защо казват именно това?`

Не е толкова трудно да се разбере защо биха били разстроени от Мойсей („Господ да погледне към вас и съди“, казват те). Те са си мислели, че Мойсей е дошъл да ги освободи от египтяните, а не да направи живота им под египтяните още по-труден.

Така освен с египтяните, Мойсей и Аарон трябва да се справят и със собствения си народ.

`Какви са някои от по-добрите начини, по които вие и другите бихте могли да се справите с местните църковни водачи, когато възникнат разногласия, както неизбежно се случва?`