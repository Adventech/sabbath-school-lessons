---
title:  Вода от скалата
date:   12/08/2025
---

В пустинята се нуждаете от много вода. Бог се ангажира с този проблем, въпреки че хората са свадливи, не Му се доверяват и дори изпитват способността и готовността Му да им даде вода. В своето неверие те поглеждат назад към Египет.

`Прочетете Изход 17:1-7. Какви уроци би трябвало да научат хората от този случай?`

Мойсей нарича мястото Маса, което означава „изпитание“, и Мерива, което означава „разправия“. Господ дава вода на израилтяните въпреки тяхното неверие. Тези две имена би трябвало да им напомнят да не изпитват Бога и да не се препират с Него (Евреи 3:7,8,15). Те сериозно поставят под съмнение Божието присъствие сред народа, въпреки че вече са видели много осезаеми доказателства не само за Неговото присъствие, но и за Неговата сила и власт.

„Мойсей удари скалата, но Божият Син, обвит в облачния стълб, стоеше край Мойсей – Той направи да потече животворната вода. Не само Мойсей и старейшините, но и цялото събрание, намиращо се на известно разстояние, видяха Господната слава. Но ако облакът се отстранеше, щяха да бъдат убити от ужасния блясък на Този, Който бе в него“ (Уайт, Е. Патриарси и пророци. Стр. 298 – англ. изд.).

Водата е символ на живота, защото без вода няма живот. Всяка клетка в тялото ни се нуждае от вода. Ние самите се състоим от 60 процента вода. Дори нашите кости са съставени частично от вода. Така подсигуряването им с вода в пустинята е знак за израилтяните, че Бог се грижи за техните нужди и че могат да Му се доверят. Но отново трябва да се покорят.

Много векове по-късно апостол Павел, в 1 Коринтяни 10:4, напомня на вярващите, че преживяването на израилтяните в пустинята е уникално. Самият Христос не само ги води, но им осигурява вода (Псалми 78:15,16) и посреща други духовни и физически нужди. Павел прогласява: „Тази канара бе Христос“. За тях Христос е Източникът на живота и Дарителят на вечния живот. Както скалата е здрава, така Бог твърдо води Своя народ. Човек може да разчита на Него, защото Той не пропуска да изпълни Своите обещания.

`Кои са някои неща, за които точно сега трябва да се доверите на Бога? Как бихте могли да се научите да се покорявате на Неговата воля и да чакате Той да действа навреме? Защо това невинаги е толкова лесно да се направи?`