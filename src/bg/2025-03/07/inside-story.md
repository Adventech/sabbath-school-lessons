---
title:  Разказ
date:   15/08/2025
---

### Специална мисия: Рехабилитационният център

_От Андрю Макчесни_

След операция за отстраняване на три доброкачествени тумора Дмитрий Багал, руски мисионер, живеещ в Германия, бил изпратен за рехабилитация във ваканционен курорт в Долна Бавария. Там той открил ново мисионско поле, където Бог работил върху сърцата на светските и постхристиянските хора.

Един следобед Дмитрий отишъл при групичка в гръцки ресторант. Те заявили, че ресторантът е затворен, а Дмитрий отговорил с въпрос. „Обичате ли да четете книги?“, попитал той.

Само един мъж отговорил. Със силен италиански акцент той казал, че предпочита да гледа филми и че през живота си е прочел само една книга, Библията. Дмитрий му дал „Великата борба“ и обяснил, че книгата предлага уникална гледна точка към историята, особено към борбата между доброто и злото. Човекът прочел задната корица. „Наистина искам да прочета тази книга!“ – възкликнал той. Но не искал книгата безплатно. Дал на Дмитрий дарение.

В друг ден Дмитрий спрял по време на разходка, за да седне до непознат на една пейка. Двамата завързали разговор. Мъжът казал, че е фермер, който няма свободно време, но му се била повредила вършачката и сега чакал да я ремонтират. „Обичате ли да четете книги?“, попитал Дмитрий.

Мъжът признал, че не обича да чете, но казал, че жена му обича. Дмитрий му дал „Великата борба“ за жена му. Човекът прочел задната корица и заявил, че е променил решението си. Искал да прочете книгата.

Подновявайки разходката си, Дмитрий подминал кола със стикер на бронята, който гласял: „Бог прави чудеса в Германия“. В желанието си да се срещне със собственика на колата, той позвънил на вратата на къщата, пред която била паркирана колата. Там видял табела с надпис: „Мед от собствените ни кошери“. Когато една жена отворила вратата, той попитал за меда. Двамата си поговорили няколко минути за него, а след това за вярата. Жената казала, че Исус по чудодеен начин я е излекувал от болест.

Дмитрий купил буркан с мед и ù предложи да си избере книга като подарък: „Копнежът на вековете“ или „Великата борба“. Тя избрала „Копнежът на вековете“. Благодарейки на Дмитрий, тя му подарила втори буркан с мед. Дмитрий ù благодарил, като ù подарил втората книга – „Великата борба“. И двамата били невероятно щастливи от срещата си.

По време на едномесечния си престой в рехабилитационния център Дмитрий раздал почти 50 екземпляра от „Великата борба“ и променил фокуса на мисионската си дейност в Германия. „Тъй като много обичам да споделям книги, аз се подготвям да стана литературен евангелизатор“, казва той.

Тази история илюстрира мисионска цел №2 от Стратегическия план на Църквата на адвентистите от седмия ден „Аз ще отида“: „Да укрепим и диверсифицираме адвентната мисионска дейност (…) сред недостигнатите и слабо достигнати групи от хора, както и към нехристиянски религии“. Прочетете повече на [IWillGo.org](https://IWillGo.org).