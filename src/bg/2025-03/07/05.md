---
title:  Йотор
date:   13/08/2025
---

Мойсей е посетен от Йотор, неговия тъст, наречен също и Рагуил (Изход 2:18). Йотор довежда със себе си съпругата на Мойсей Сепфора и двамата им синове: Гирсом и Елиезер. Когато Мойсей чува, че те идват, излиза, за да ги посрещне.

`Прочетете Изход 18:1-27. Кои сериозни стъпки в историята на народа се разиграват тук?`

Йотор отива, защото е чул за удивителното избавление, което Бог е направил за Израил. Мойсей разказва подробно на Йотор „всичко, което беше направил Господ на фараон и на египтяните заради Израил, и всички мъчнотии, които ги сполетяха по пътя, и как Господ ги избави“ (Изход 18:8).

Йотор прославя Божията благост и изключителните намеси в полза на Неговия народ, заявявайки: „Благословен Господ, Който ви избави от ръката на египтяните и от фараоновата ръка, Който избави народа от ръката на египтяните. Сега зная, че Господ е по-велик от всички богове – даже и в това, с което те се гордееха, Той ги превъзхожда“ (Изход 18:10,11).

Тук виждаме пример за това как Божието дело сред Неговия народ е да бъде свидетел пред света за истинския Бог и какво може да направи Той за Своя народ.

В същото време, когато Йотор научава за истинския Бог, самият той има какво да предложи на Божия народ: мъдър и полезен съвет. Мойсей би трябвало да организира правна система със справедливи и честни принципи. Освен това той се нуждае от всеотдайни и верни съдии, от почтени мъже. Йотор мъдро изброява следните качества: (1) хора, които се боят от Бога; (2) които заслужават доверие; и (3) които мразят нечестна печалба. Способни хора с благ характер би трябвало да бъдат назначени над различни подразделения от хиляди, стотни, петдесетици и десетици. По този начин административното натоварване на Мойсей ще бъде облекчено и той ще може да се фокусира върху важните проблеми. Така на хората ще се служи по-добре.

Мойсей приема мъдрия съвет на Йотор (Изход 18:24) и назначава водачи на различни административни постове (вж. също Второзаконие 1:9-18).

`Мойсей би могъл просто да отпрати безцеремонно възрастния човек и да му каже да си гледа работата. Той не го прави. Какви важни уроци можем да научим от готовността му да изслуша този човек, който дори не е евреин?`