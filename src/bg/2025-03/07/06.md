---
title:  Хлябът и водата на живота
date:   14/08/2025
---

`Прочетете 1 Коринтяни 10:11. Какво основание посочва Павел за записването на тези събития?`

Апостол Павел обяснява, че всички неща, случили се с израилтяните, са примери и предупреждения за последователите на Христос и ще им помогнат да избегнат същите проблеми; тоест те ще се учат от тези примери. Това е уместно наставление за нас, които живеем в „края на вековете“. Бог дава на Своя народ Светия Дух, за да укрепи вярващите със „сила, любов и себевладение“ (2 Тимотей 1:6,7), така че да вземат правилни решения и да следват Неговото учение. Исус Христос е Източникът на новия живот (Йоан 14:6) и само Той може да ни превърне в „жертва жива, свята, благоугодна на Бога (…) И недейте се съобразява с този век, но се преобразявайте чрез обновяването на ума си, за да познаете от опит какво е Божията воля – това, което е добро, благоугодно на Него и съвършено“ (Римляни 12:1,2). По-късно Исус извлича поуки от тези разкази, особено с манната и водата, като използва тези образи, за да предаде истини за Себе Си – Този, Който ги води през пустинята.

`Прочетете Йоан 4:7-15 и Йоан 6:31-51. Какви истини са разкрити тук за нас като християни?`

Самарянката открива, че Христос предлага нещо, което тя не би получила никъде другаде. Вътрешната жажда за мир, радост и щастие идва от Бога и по този начин само Той може да я задоволи (Псалми 42:1,2).

По-късно, в контекста на манната, Исус обяснява, че Бог, а не Мойсей, е Този, който я е осигурил на хората. Тогава Исус заявява: „Аз съм хлябът на живота; който дойде при Мене, никога няма да огладнее“ (Йоан 6:35). Исус повтаря три пъти, че Той е Хлябът на живота (Йоан 6:35,41,48).

Както манната в пустинята е „хляб от небето“ (Йоан 6:31,32), така и водата от скалата е дарът на Христос, за да утоли жаждата им. Освен тези физически аспекти хлябът и водата имат и духовно значение, тъй като Исус Христос е „хлябът на живота“ (Йоан 6:35,48) и „живата вода“ (Йоан 4:10,11,14; Йоан 7:37,38). В такъв случай нашата духовна жажда и глад могат да бъдат наистина задоволени само в Него.