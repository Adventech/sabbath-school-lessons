---
title:  Горчиви води
date:   10/08/2025
---

В библейските разкази различни герои, добри или лоши, играят различни роли и ние трябва да обърнем голямо внимание на сюжетите, местата, времето и злодеите. Но най-важният момент в сюжета обикновено е решението и научените уроци. Тези разкази не са по-различни.

Както показват епизодите, Бог решава проблемите и е миротворецът; обаче работата Му се усложнява от неверието на хората. Поради постоянния си ропот и непокорство евреите преживяват сериозни усложнения, дори трагедии. Те си навличат множество трудности поради своето неверие и непокаяност.

`Прочетете Изход 15:22-27. Каква е предисторията на първото извършено чудо след преминаването на Червено море?`

Първото изпитание на вярата на Израил е свързано с нуждата от вода, което не е изненадващо предвид суровата, гореща и суха пустинна среда. След три дни пътуване хората най-накрая намират вода, но тя е негодна за пиене. Мара означава „горчив“ и тъй като водата е горчива, вярата на Израил в техния грижовен Господ бързо се разклаща. Но Бог реагира със състрадание и първото чудо е извършено с парче дърво. Разбира се, не дървото, а Господ прави водата сладка и годна за пиене. Народът трябва да научи важни уроци: (1) търпение в очакване на Господното време и (2) Бог прави нещата в сътрудничество с хората.

Но Израилевите чеда приемат толкова много неща за даденост и бързо забравят великите чудеса, които Бог е сторил за тях – чудеса, за които те толкова страстно са Му пели хваление, заявявайки: „Кой е подобен на Тебе, Господи, между боговете? Кой е подобен на Тебе, величествен в святост, страховит, за да Те прославят, правещ чудеса?“ (Изход 15:11).

И все пак, дори след роптанието им, Бог обещава, че няма да докара върху израилтяните „някоя от болестите“ (Изход 15:26), измъчвали египтяните. Той ще ги защитава. Те биха могли да преживеят това обещание само при условие, че Му останат верни.

`Какви изпитания и борби сами сте си навлекли? Каква утеха можете да получите, като знаете, че Бог все още ще работи във ваша полза, ако си сътрудничите с Него?`