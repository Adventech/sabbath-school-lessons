---
title:  Заветът на Синай
date:   16/08/2025
---

### За изучаване през седмицата

Изход 19:1-20:17; Откровение 21:3; Второзаконие 5:6-21; Римляни 3:20-24; Римляни 10:4.

> <p>Стих за запаметяване</p>
> „Вие видяхте какво сторих на египтяните, а как носих вас на орлови крила и ви доведох при Себе Си. И така, сега, ако наистина слушате гласа Ми и пазите завета Ми, то повече от всички племена вие ще бъдете Мое собствено притежание, защото Мой е целият свят; и вие ще Ми бъдете царство от свещеници и свят народ. Тези са думите, които трябва да кажеш на израилтяните“ (Изход 19:4-6).

Къде Бог повежда Израил, след като ги освобождава от Египет? Към Обетованата земя – къде другаде? Колкото и да е географски правилен, този отговор е погрешен от теологична гледна точка. Самият Бог отговаря: „Вие видяхте какво сторих на египтяните, а как носих вас на орлови крила и ви доведох при Себе Си“ (Изход 19:4; курсивът е на автора). Така библейско-теологичният отговор на въпроса разкрива Божия приоритет и цел: Господ ги довежда при Себе Си.

Когато хората се отдалечават от Бога, Той ги търси и ги призовава обратно при Себе Си. Най-добрият модел на тази дълбока истина е в Едемската градина, когато Адам и Ева съгрешават против Бога, не се покоряват на заповедта Му и се скриват от Него. Той поема инициативата и вика: „Къде си?“ (Битие 3:9). Бог винаги прави първата крачка. Исус заявява това красноречиво: „Елате при Мен всички, които се трудите и сте обременени, и Аз ще ви успокоя. Вземете Моето иго върху себе си и се научете от Мене, защото съм кротък и смирен по сърце, и ще намерите покой“ (Матей 11:28,29).

Бог призовава всички нас; вечната ни съдба зависи от нашия отговор.