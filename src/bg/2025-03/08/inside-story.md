---
title:  Разказ
date:   22/08/2025
---

### Сбъдната мечта

_От Андрю Макчесни_

Ения Нгулубе израснала в неадвентен дом в Замбия, в който се спазвал седмият ден, събота. В допълнение към съботата, църквата на нейните родители учела, че болните хора трябва да отказват лекарства и вместо това да разчитат на молитва от църковните водачи. Ако се случело болен човек да умре, членовете на църквата приемали това като Божия воля. Много от тези членове починали от малария и други лечими болести.

Ения обичала родителите си и тяхната вяра. Но когато пораснала и станала тийнейджърка, тя и едната ù сестра започнали да ходят на църква в неделя. Петима от другите ù братя и сестри се присъединили към Църквата на адвентистите от седмия ден и продължавали да се покланят на Бога в събота.

Родителите им нямали възражения срещу това коя църква посещават техните деца.

Като тийнейджърка Ения също така искала да стане медицинска сестра. Въпреки че била възпитавана да отхвърля медицината, тя искала да се грижи за болните. Мечтаела да учи в адвентното училище за медицински сестри „Мвами“ в град Чипата, разположено на около 30 км от дома ù. Когато завършила гимназия, тя споделила желанието си със своя брат Кенсън, който бил старейшина на адвентната църква. Кенсън харесал идеята сестра си да учи в адвентно училище и се свързал с президента на Източнозамбийското поле, за да попита кога училището ще започне да записва за следващата учебна година. Щом научил, че записването е приключило, той помолил за място за сестра си. Президентът на Източнозамбийското поле Моузес Банда се обадил в училището и открил, че е малко вероятно тя да бъде приета. Класовете били пълни. Но ден-два по-късно училището намерило място за нея. Ения не можела да повярва особено защото не била адвентистка от седмия ден. Мечтата ù се сбъднала!

Една седмица след нейното пристигане училището провело седмица с духовен акцент. Сърцето ù било развълнувано, докато слушала говорителя, замбийския полицейски капелан Годфри Сианга, да говори за кръщението. Тя не била кръстена чрез потапяне. Помислила си: „Нека се кръстя като Исус. Той идва скоро“. В края на седмицата Ения била кръстена и се присъединила към адвентната църква.

Ения е сред многото ученици, които са израснали в знанията си за Исус в Адвентното училище за медицински сестри „Мвами“, заявява Емануел Мвале, координатор на Адвентната мисия за Източнозамбийското поле. „Също като Ения, много студенти, които не са адвентисти, идват в Адвентното училище за медицински сестри „Мвами“ и приемат Исус“, казва той. „Всяка година Училището активно споделя любовта на Исус с нови ученици.“

Молете се евангелието да бъде прогласено в Замбия и другите страни от Дивизия „Южна Африка – Индийски океан“, получател на даренията от 13-та събота за това тримесечие.