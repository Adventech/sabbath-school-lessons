---
title:  Разширено изучаване
date:   22/08/2025
---

Прочетете първата половина от главата „Даване закона на Израил“ и главата „Враждата на Сатана против закона“ в кн. „Патриарси и пророци“ на Елън Уайт.

„Бог възнамеряваше да изговори Своя закон в обстановка на страшно величие, хармонираща на възвишения Му характер. Народът трябваше да бъде убеден, че на всичко, свързано със службата на Бога, трябва да гледа с най-голямо почитание“ (Уайт, Е. Патриарси и пророци. Стр. 303 – англ. изд.).

Този принцип на благоговение е валиден и днес. То произтича от разбирането за Божието величие, трансцендентност и суверенитет. Съзирането на Божията слава създава благодарност в сърцата ни и смирява нашата гордост. Колкото по-отблизо виждаме Божията святост, толкова повече несъвършенства ще различаваме в живота си, което ни кара да жадуваме още повече за Неговото преобразяващо присъствие и да желаем да бъдем по-подобни на Него.

И също така осъзнаването какви сме в контраст с Него и с Неговия свят закон, ни прави напълно зависими от заместващата смърт на Христос за нас.

В същото време Исус изяснява, че ако смирено приемем Бога като наш Господ и Цар, Неговите заповеди не са трудни за спазване (Матей 11:28-30). Христос ясно заявява, че божественият закон има постоянна валидност (Матей 5:17-20). Когато спазваме Божиите наредби от любов и благодарност към Него заради щедро предоставеното от Господа спасение, можем да изпитаме пълнотата на спасителната връзка с Него. Докато се наслаждаваме на големите предимства от спазването на закона (в края на краищата, вижте болката и трудностите, които носи нарушаването му), можем също да се насладим на увереността да знаем, че нашето спасение се крие в Исус, а не в собственото ни спазване на закона.

**Въпроси за разискване:**

`Подготовката за получаване на закона помага на хората да разберат чувството на благоговение, от което се нуждаят. Днес, в нашата църква и църковен живот, къде има подобно чувство на благоговение и страхопочитание пред Бога? Или бавно и неусетно сме го изгубили?`

`Размишлявайте по-задълбочено върху тази заветна формула: „Аз ще бъда техен Бог и те ще бъдат мой народ“. Какво означава това за нас днес и как трябва да бъде разкрито и индивидуално, и колективно от нас като народ?`

`Това, което Бог ни упълномощава да правим, Той ни позволява да правим. Елън Уайт заявява, че „всички Негови подканвания са упълномощавания“ (Притчи Христови. Стр. 333 – англ. изд.). Как човек прилага на практика това обещание, този dabar?`

`Как да отговорим на често срещания аргумент, който чуваме, че след Кръста законът е премахнат? В повечето случаи какво на практика казват, че е премахнато?`