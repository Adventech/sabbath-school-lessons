---
title:  Различните функции на Божия закон
date:   20/08/2025
---

Божият закон разкрива Божия характер, какъв е Той. И както Бог е свят, праведен и добър, такъв е и Неговият закон. Апостол Павел потвърждава: „Затова законът е свят и заповедта е свята, праведна и добра“ (Римляни 7:12).

В Библията Божият закон се разглежда в много положителна светлина (Матей 5:17,18; Йоан 14:15; 1 Коринтяни 7:19). Човек може да пише поеми върху закона (като Псалом 119), да пее за закона (Псалом 19) и да размишлява върху него ден и нощ (Псалми 1:2; Исус Навин 1:8). Законът предпазва от злото и дава мъдрост, разбиране, здраве, просперитет и мир (Второзаконие 4:1-6; Притчи, 2 и 3 гл.).

1. Божият закон е като ограда, която създава голямо свободно пространство за живот и предупреждава, че отвъд определена точка ви очакват опасности, проблеми, усложнения и дори смърт (Битие 2:16,17; Яков 2:12).
2. Законът също е пътепоказател, сочещ към Исус, Който прощава греховете ни и променя нашия живот (2 Коринтяни 5:17; 1 Йоан 1:7-9). По този начин ни води като paidagogos, попечител/пазител, към Христос (Галатяни 3:24).

`Прочетете Яков 1:23-25. Какво казва апостолът и как тези думи ни помагат да осъзнаем каква е функцията и значението на закона, въпреки че той не може да ни спаси?`

Огледалото може да разкрие недостатъците ви, да. Но в него няма нищо, което да ги излекува. Огледалото сочи към проблемите, но не предлага тяхното решение. Същото е и с Божия закон. Да се опитвате да бъдете оправдани пред Бога чрез спазване на закона, би било като да се взирате в огледалото с надеждата, че рано или късно то ще накара недостатъците ви да изчезнат.

Тъй като спасението е чрез вяра, а не чрез дела – включително делата на закона – някои християни твърдят, че законът е премахнат и че вече не трябва да го спазваме. Разбира се, като се има предвид, че самият закон е това, което определя греха – „Не бих познал греха освен чрез закона“ (Римляни 7:7) – подобно твърдение е грубо погрешно разбиране за връзката на закона с евангелието. Съществуването на закона е именно причината, поради която се нуждаем от евангелието.

`Колко успешни сте в опитите си да се покорявате на Божия закон? Достатъчно добре, че да основете спасението си на него? Ако не, защо имате нужда от евангелието?`