---
title:  Дарът на Декалога
date:   19/08/2025
---

`Прочетете Изход 20:1-17. Какви са принципите на Декалога и как е организиран той?`

Обърнете внимание, че Декалогът не започва със заповедите, а с Божието благодатно действие за Неговия народ:

„Аз съм Господ, твоят Бог, който те изведох от Египет, от земята на робството“ (Изход 20:2). Господ първо показва Своята благодат, като дава свобода и спасение на Израил и едва след това разкрива волята Си. Тези заповеди би трябвало да се спазват от любов и благодарност за това, което Бог е направил за тях.

Божията ключова обобщаваща дума за Декалога е „любов“ (Римляни 13:10). Най-голямата заповед е заповедта за любовта, която се изразява по два начина: любов към Бога (Второзаконие 6:5) и любов към ближния (Левит 19:18).

В първите четири заповеди Декалогът тълкува какво означава любовта към Бога; в следващите шест законът тълкува какво означава любовта към ближния. Декалогът започва с почитане на Бога преди всичко (вертикална любов) и продължава с уважение към другите (хоризонтална любов):

1. Почит и преклонение пред Бога, като Му отдаваме първото и най-високо място във всяка ситуация от нашия живот (първата заповед).
2. Почит и запазване на уникалната позиция на Бога и незамяната Му с идол под каквато и да било форма, било то физическа, символична или духовна. Нашите най-чисти чувства принадлежат на Господа (втората заповед).
3. Почит към Божието име – Неговата репутация и характер (третата заповед).
4. Почит към Неговия ден за почивка и поклонение – съботата (четвъртата заповед).
5. Уважение към родителите (петата заповед).
6. Уважение към живота (шестата заповед).
7. Уважение към брака (седмата заповед).
8. Уважение към собствеността на хората (осмата заповед).
9. Уважение към репутацията на другите (деветата заповед); и…
10. Уважение към самите себе си, така че никакви егоистични желания да не помрачат характера ни (десетата заповед).

Както казва самият Исус: „Ако Ме обичате, ще пазите Моите заповеди“ (Йоан 14:15; вижте също 1 Йоан 4:20,21). По този начин истинското послушание е просто израз на любов и благодарност към Исус – любов, изразена най-силно в това как се отнасяме към ближните си.