---
title:  Подготовка за Подаръка
date:   18/08/2025
---

`Прочетете Изход 19:9-25. Как Бог подготвя Израил за получаването на Десетте заповеди?`

Бог дава конкретни указания какво трябва да направят израилтяните в подготовката за даването на закона на Синай. Тяхната външна чистота би трябвало да отразява пълното им посвещение на Бога. Те би трябвало да бъдат готови за великолепното проявление на Господната слава, която предстои да дойде. И когато това се случва, то е придружено от „гърмове и светкавици, и гъст облак на планината; и гласът на тръбата беше много силен, така че всичките люде, които бяха в стана, трепереха“ (Изход 19:16).

Декалогът (Десетте заповеди) е сърцето на Божието откровение и на библейската етика. Той формира същността и основата на божествените стандарти за цялото човечество; неговите принципи са вечни и универсални. Според библейския разказ Декалогът е обявен от Бога (Изход 19:19; Изход 20:1; Второзаконие 5:4,5,24) и е записан от Него (Изход 24:12; Изход 31:18; Второзаконие 5:22). Два пъти е даден на Мойсей като специален дар (Изход 32:19; Изход 34:1; Второзаконие 10:1,2).

В книгата „Изход“ Декалогът е наречен „свидетелството“ (на евр. ‘edut; Изход 31:18); или е наречен „думите на завета“ (на евр: dibre habberit; Изход 34:28). В книгата „Второзаконие“ те са записани върху „плочите на завета“ (Второзаконие 9:9,11,15). Нито една книга на еврейски не използва термина „Десетте заповеди“ (на евр: mitzwot, „заповеди“). Вместо това три пъти го наричат „Десетте думи“. На еврейски е ‘aseret haddebarim, от dabar, което означава „дума, изречение, тема, нещо, реч, история, обещание, изказване“. (Вж. Изход 34:28; Второзаконие 4:13; Второзаконие 10:4.)

Има две версии на Декалога с много малки разлики; първата е записана в Изход 20:1-17, а втората във Второзаконие 21:3-21. Втората версия, представена устно от Мойсей на Израил, се случва почти четиридесет години след Синай точно преди хората да влязат в Обещаната земя (Второзаконие 1:3,4; Второзаконие 4:44-47). Тези обстоятелства обясняват малките разлики между двете. Когато Павел обобщава закона като любов, той цитира Декалога (Римляни 13:8-10). Любовта наистина представлява обобщението на Божия закон, защото Той е Бог на любовта (1 Йоан 4:16).

`Как разбирате идеята за Десетте заповеди като израз на Божията любов? Какво означава това? Как се разкрива Божията любов в тях?`