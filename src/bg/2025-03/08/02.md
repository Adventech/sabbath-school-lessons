---
title:  На планината Синай
date:   17/08/2025
---

`Прочетете Изход 19:1-8. Какво им обещава тук Бог, в подножието на планината Синай?`

Бог завежда израилтяните до планината Синай, където скоро ще им даде Десетте заповеди (Декалога). Джебел Муса (надморска височина: 2285 метра) вероятно е мястото, където Мойсей се е срещнал с Бога няколко пъти (напр. Изход 3:1; Изход 19:2; Изход 24:18), а години по-късно Илия среща Бога тук (3 Царе 19:8). Това е същата планина, където Бог е призовал Мойсей да изведе Израил от Египет (Изход 3:1,10). По това време Бог осведомява Мойсей, че ще се покланя на Бога с освободения Израил на същото място, което ще бъде знак за Мойсей, че Богът на Авраам, Исаак и Яков ги води (Изход 3:12).

След два месеца пътуване израилтяните пристигат на Синай (Изход 19:1), където ще останат около една година (срв. Изход 19:1 с Числа 10:11,12). През тази година са издадени много закони, както е описано в Изход, 19-40 глава, Левит, 1-27 глава и Числа 1:1-10:10. Престоят на Израил на планината Синай е централната част от повествованието в първите пет Мойсееви книги. Тук е основата на превръщането им в богоизбран народ, единствената нация, която не е потънала в езичество и идолопоклонство.

Бог поема инициативата и установява завета между Себе Си и Израил. При условие на послушание от хората и поддържане на връзка с Него Бог обещава да ги направи специално съкровище, царство от свещеници, свят народ.

Да бъдеш свят народ означава да бъдеш посветен на Бога и да разкриваш Неговия характер на другите, особено на народите, които ги заобикалят. Те са призовани и да функционират като царство от свещеници, които да свързват другите народи с Бога, да ги водят при Него и да ги учат на Неговите пътища и закони. Те трябва да бъдат Божието специално съкровище, защото Той иска Израил като Свой проводник, който да осветли света със знание за Него и Неговия характер.

Този завет представлява законното установяване на връзката между Бога и Неговия народ. Общата формула на завета, която леко варира в различните текстове, е: „Аз ще бъда техен Бог и те ще бъдат мой народ“ (вж. Изход 6:7; Левит 26:12; Йеремия 24:7; Йеремия 31:3; Евреи 8:10; Откровение 21:3).

`Представете си, че сте Божието „специално съкровище“! Какви специални привилегии ще включва това? Какви специални отговорности бихте имали?`