---
title:  Преминаването на Червено море
date:   05/08/2025
---

`Прочетете Изход 13:17-14:12. Как Бог насочва израилтяните, когато напускат Египет, и какво се случва след това?`

Следвайки Божиите наставления към Мойсей, израилтяните напускат Египет като добре организирана армия. Еврейските термини tsaba' и makhaneh свидетелстват за това описание, а именно „армия“, „войнства“, „стан“ и „войска“ (Изход 6:26; Изход 7:4; Изход 12:17,41,51; Изход 14:19,20; срв. с Изход 13:18). Те са разделени на отряди и вървят като армия. По-късно Валаам вижда от хълмовете на Моав, че Израил се е „разположил на стан, коляно по коляно“ (Числа 24:2; синодален превод).

Междувременно „Мойсей взе със себе си костите на Йосиф“ (Изход 13:19). Това е много важен детайл в текста и разкрива изпълнението на вярата на Йосиф в Божиите обещания. Йосиф никога не е изпускал от поглед Обещаната земя, въпреки че е живял сред блясъка и привилегиите на Египет. Той е поискал костите му да бъдат пренесени в Ханаанската земя (Битие 50:24,25). Вярвал е, че Господ със сигурност ще посети Израил в Египет и ще заведе народа в земята, както се е заклел (Евреи 11:22). При пристигането на Израил в Ханаан костите на Йосиф са „погребани в Сихем“ (Исус Навин 24:32).

Облачният стълб и огненият стълб са видимите знаци на Божието присъствие сред Неговия народ. Господ обитава там и говори и от облака (Изход 14:24; Числа 12:5,6).

Междувременно фараонът разкрива истинските мотиви на сърцето си. Той не е обърнат и никога не се покайва истински. Молбата му Бог да го благослови е фарс, може би измама на собственото му сърце. Той събра армията си и египтяните тръгват след избягалите си роби. Колко напълно заслепен от греха е този човек!

Когато народът вижда идващата армия на фараона, хората произнасят думи и изразяват чувства, които ще бъдат повтаряни от тях многократно: „Понеже нямаше гробища в Египет, затова ли ни изведе да умрем в пустинята? Защо постъпи така, че ни изведе от Египет?“ (Изход 14:11).

Тоест, след като вече са видели такива драматични проявления на Божията сила, които включват пощадяването на техните собствени първородни синове, хората все още показват изумителна липса на вяра.

`Помислете за последния път, когато сте били изправени пред ужасна ситуация. Каква беше първата ви реакция: вяра в Бога или липса на вяра? Какви уроци трябваше да научите от тази ситуация, които биха могли да ви помогнат следващия път, когато настъпи друга (а тя ще настъпи)?`