---
title:  Посвещаването на първородните
date:   04/08/2025
---

Обещаното време на изкуплението, на освобождението предстои да настъпи. Хората трябва да бъдат подготвени. Те трябва не просто да вярват, но и да действат според тези убеждения. Бог им е казал какво да сторят; сега чрез вяра трябва да го направят. Макар и в напълно различен контекст от това, за което пише Яков, принципът се вписва много добре: „ Обаче искаш ли да познаеш, о, суетни човече, че вяра без дела е безплодна?“ (Яков 2:17-20).

`Прочетете Изход 13:1-16. Израилевите първородни са пощадени от Божията благодат по време на последната язва. Защо е тази трайна заповед и какво следва да означава тя за нас днес?`

Бог милостиво предпазва израилевите семейства, които са под кръвта, защото чрез вяра са белязали рамките на вратите си. Тези нови напътствия идват от Господа чрез Мойсей: „ Посвети на Мене всяко първородно същество, което се ражда между израилтяните“ (Изход 13:2). Това законодателство се отнася както за хората, така и за животните.

Един от принципите, стоящи зад това нареждане, е, че всичко принадлежи на Него, защото Той е нашият Създател и Собственик на всичко: „Господня е земята и всичко, което има в нея, вселената и тези, които живеят в нея“ (Псалми 24:1). „Среброто е Мое и златото е Мое, казва Господ на Силите“ (Агей 2:8). Първородните синове на израилтяните са първият плод на Божиите благословения, които Той им дава; те са и знак за пълното им посвещение на Него и на разбирането им, че всичко, което притежават, се дължи единствено на Него.

Също така тук виждаме идеята за изкуплението, за спасението. Първородните синове са пощадени от смъртта, защото са покрити с кръв. Те са изкупени от смъртта, както всички, които са под кръвта на Исус. Както Павел пише за Исус: „В Когото имаме изкупление чрез кръвта Му и прошка на греховете“ (Колосяни 1:14; синодален превод).

Междувременно са дадени разпоредби как трябва да се принася това посвещение – празнуването на тяхното освобождаване от египетско робство. Те трябва да принесат в жертва животните, но синовете им ще бъдат изкупени (Изход 13:12,13,15).

`Изход 13:16 разказва какво трябва да сложат на ръцете си и между очите си. Как това символизира важната духовна истина, че независимо колко вяра имаме, трябва да постъпваме според тази вяра?`