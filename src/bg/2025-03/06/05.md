---
title:  Напредване с вяра
date:   06/08/2025
---

`Прочетете Изход 14:13-31. Какво прави Бог за израилевите чеда въпреки тяхната липса на вяра?`

Тъй като Мойсей се доверява с цялото си сърце на Бога и на Неговото Слово, той насърчава хората. Представя четири ключови точки за това как да действаме в трудни ситуации:

1. „Не се бойте“ (Изход 14:13). Първият апел е да се доверим на Господа, защото само така може да бъде преодолян страхът. Исая напомня за тази истина, като заявява, че вярващите са в Божиите ръце и Той ще действа за тях, когато Го приемат за свой Бог и Господар: „Не бой се, защото Аз съм с тебе; не се ужасявай, защото Аз съм твой Бог (…) Защото Аз, Господ, твоят Бог, съм, Който подкрепям десницата ти и ти казвам: Не бой се, Аз ще ти помогна“ (Исая 41:10,13).
2. „Стойте“ (Изход 14:13). Да „стоите“ не означава просто да спрете да роптаете и да очаквате големи неща, а да се доверите на Бога и да чакате търпеливо Неговата могъща намеса, защото Той ще действа.
3. „… гледайте избавлението, което Господ ще извърши за вас днес“ (Изход 14:13). За да израства нашата вяра, е важно да разпознаваме Божието ръководство и помощ и да бъдем благодарни за обещаната от Него помощ. „Да гледате“ означава да отворите очите си (защото неверието е сляпо). Само Бог може да осигури победа, безопасност и спасение. Той винаги е с нас, грижи се и осигурява това, от което се нуждаем, в подходящия момент.
4. „Господ ще воюва за вас“ (Изход 14:14). Това показва какво ще направи Бог: Той лично ще се бори за народа Си. Голгота е най-доброто доказателство за тази реалност, защото на кръста Христос побеждава Сатана, за да ни даде вечен живот (Йоан 5:24; Евреи 2:14; Откровение 12:10,11). Впоследствие дори египтяните признават, че Господ воюва за израилтяните (Изход 14:25).

Божията заповед към Мойсей е ясна: „Продължавайте напред“. Бог разгръща Своя план за действие стъпка по стъпка: (1) Неговият ангел и облачният стълб се преместват от предната част на лагера на Израил и застават зад тях, защитавайки ги от египетската армия; (2) чрез вяра Мойсей трябва да протегне ръката си над морето; (3) Господ разделя водата и я пресушава със силен вятър; и (4) резултатът е, че израилтяните минават безопасно през морето по сухо до другия бряг. Египтяните ги преследват на сляпо, защото не виждат, че Бог върши необикновени неща за народа Си; тоест те не проглеждат, докато не става твърде късно, както разкрива собственото им признание в Изход 14:25.