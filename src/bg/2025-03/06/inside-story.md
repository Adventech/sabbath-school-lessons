---
title:  Разказ
date:   08/08/2025
---

### Специална мисия: Болница

_От Андрю Макчесни_

Дмитрий Багал, руски мисионер, живеещ в Германия, установил, че болницата е неочаквано мисионско поле, докато се подлагал на лечение от рак за това, което впоследствие се оказало три доброкачествени тумора. Той се срещнал с хора от всички сфери на живота – особено светски и постхристиянски хора, както и хора от нехристиянски световни религии – да се борят с трудните въпроси за Бога.

Един пациент получил шест цикъла химиотерапия и претърпял операция в болницата в Мюнхен. Но когато ракът му се върнал след шест седмици, лекарят не виждал смисъл отново да го оперира. Мъжът не можел да мисли ясно и едва разпознавал жена си. Междувременно нейното единствено желание било да остане със съпруга си през последните му дни в отделението за палиативни грижи. В подходящ момент Дмитрий дал на съпругата брошура за Бога и страданието и се помолил с двамата съпрузи. Молитвата развълнувала съпругата до сълзи.

По-късно същия ден Дмитрий дал на жената екземпляри от „Великата борба“ и „Копнежът на вековете“, като казал, че книгите са предоставили голяма утеха на него и на много други. Жената искала да вземе книгите, но не и безплатно. Дала му 14 евро, всичките дребни пари в чантата си. Дмитрий вярва, че двамата ще се срещнат отново, ако не на тази Земя, то на Новата.

Дмитрий се срещнал и с млад мъж, хоспитализиран с неизвестна болест. Младият мъж, който бил от Иран, се бил отказал от обучението си във Великобритания и отлетял за Германия за лечение. Лекарите обаче не можели да диагностицират заболяването му. Младият мъж не можел да ходи, така че Дмитрий почти всеки ден го бутал в инвалидна количка в района на болницата. Въпреки че не бил възпитан като християнин, той позволил на Дмитрий да се моли на Исус за него. Докато Дмитрий се молел ден след ден, младият мъж започнал да се възстановява. Не след дълго можел да стои и да върви с чужда помощ. Двамата разговаряли на немски, но тъй като младият мъж бил учил във Великобритания, Дмитрий му дал английски екземпляр на „Великата борба“. Месеци по-късно Дмитрий все още се моли за него, ценейки думите: „Но помнете, че вие не знаете и не можете да измерите резултата от верните усилия“ (Колпотьорът като благовестител. Стр. 114 – англ. изд.).

По време на двете седмици в болницата Дмитрий раздал 20 екземпляра от „Великата борба“, както и други книги; раздал много визитки с QR кодове за изтегляне на книгата; и заредил около 10 от обществените рафтове на болницата с книги.

„Бяха посяти много семена и аз се моля те да дадат плод“, казва той. „Ние работим под Божието ръководство и оставяме резултатите на Него.“

Тази история илюстрира мисионска цел №2 от Стратегическия план на Църквата на адвентистите от седмия ден „Аз ще отида“: „Да укрепим и диверсифицираме адвентната мисионска дейност (…) сред недостигнатите и слабо достигнати групи от хора, както и към нехристиянски религии“. Прочетете повече на [IWillGo.org](https://IWillGo.org).