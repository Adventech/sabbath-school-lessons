---
title:  Песента на Мариам и Мойсей
date:   07/08/2025
---

Цялата египетска армия е победена; никой не оцелява, включително и фараонът (вж. Псалми 136:15). Това е смайващо поражение на египтяните и пълна победа за Божия народ. Нищо чудно, че през цялата си история и дори до ден-днешен евреите разказват тази история.

`Прочетете Изход 15:1-21. Какво е съдържанието на песента на Мойсей?`

Тази песен възхвалява Господа, защото е могъщ войн, побеждаващ онези, които се противопоставят на Неговия народ. Мойсей лично разгръща тази тема, като подчертава, че Господ, неговият Бог, е също и неговата сила, песен и спасение. Никой не е като Него, „величествен в святост, страховит, за да Те прославят, правещ чудеса“ (Изход 15:11).

Песента на Мойсей е изцяло за Бога, за това кой е Той и какво прави. Господ е превъзнасян, възхваляван и е обект на възхищение заради забележителното Си дело за Своя народ. Благодарността и поклонението са естествени резултати от Божията доброта към нас. Оценяването на Неговата любов е предпоставка за енергичен духовен живот. Божията неотпадаща любов е особено изтъкната и прославена, защото Той ще води хората, които е изкупил, и ще ги насочва към святото обиталище. Мойсей предсказва, че Бог ще установи светилището Си на планината на Своето наследство (Изход 15:17), като всичко сочи напред към Сион и към храма в Йерусалим.

В Откровение 15:2-4 изкупените пеят песента на Мойсей и песента на Агнето. Представяте ли си как ще звучи това в небето, тази прослава на Бога за Неговите велики и чудни дела, прослава на Бога за Неговите справедливи и истинни присъди и прослава за Неговите праведни дела и святост?

Обърнете внимание на последния ред от песента. „Всички народи ще дойдат и ще се поклонят пред Тебе, защото бяха изявени Твоите праведни присъди.“ Тоест, когато всички Божии присъди – особено Неговите присъди над злото и потисничеството, останали ненаказани в продължение на хилядолетия – бъдат изявени, изкупените от народите ще Го хвалят за тези присъди.

`Имануел Кант е казал, че ако Бог е справедлив, тогава трябва да има някакъв вид задгробен живот. Защо това твърдение е толкова вярно и как можем да се научим да вярваме, че един ден справедливостта, която толкова дълго липсва тук, ще настъпи? Как бихте могли да черпите утеха от тази надежда?`