---
title:  През Червено море
date:   02/08/2025
---

### За изучаване през седмицата

Изход 12:31-36; Яков 2:17-20; Изход 13:1-14:31; Евреи 11:22; Изход 15:1-21; Откровение 15:2-4.

> <p>Стих за запаметяване</p>
> „А Мойсей отвърна на народа: Не се бойте; стойте и гледайте избавлението, което Господ ще извърши за вас днес; защото египтяните, които видяхте днес, ще изчезнат от погледа ви до века. Господ ще воюва за вас, а вие бъдете спокойни“ (Изход 14:13,14).

Изходът е най-драматичното и славно преживяване на Божия народ в Стария Завет. Това събитие е божественият пример за това как Господ побеждава враговете на евреите и победоносно довежда израилтяните в Обещаната земя. То е и символ на спасението и изкуплението в Христос.

От човешка гледна точка, чедата на Израил се намират в отчаяна, дори невъзможна ситуация – такава, от която не биха могли да се спасят със собствени сили. Ако трябва да бъдат избавени, това трябва да стане чрез божествен акт. Същото е с нас и греха: сами по себе си ние сме в безнадеждна ситуация. Имаме нужда от нещо още по-драматично от Изхода. И го получихме: кръста на Христос и това, което Той направи там за всички нас.

Събитията при излизането на Израил от Гесенската земя, описани в Изход, 12 глава, чак до песента на Мойсей, радостно изпята в Изход, 15 глава, са спиращи дъха и невероятни. Божиите знамения, чудеса и чудодейни изкупителни дела са в апогея си.

Но дори и те не могат да се сравнят с извършеното от Христос за нас на кръста. Драмата на Изхода представлява просто един негов образ.