---
title:  Идете, послужете на Йехова
date:   03/08/2025
---

В нощта на Пасха върху хората, които не са покрити от кръвта (Изход 12:1-12) падат божествените присъди. Никой не се отървава поради положението си, образованието, социалния си статут или своя пол. Наказанието поразява всички семейства – от фараона до робите и дори първородните на животните. Гордостта на Египет е в прахта.

`Прочетете Изход 12:31-36. Каква странна молба отправя фараонът и защо точно когато разрешава на всички тях да си тръгнат?`

Колко интересно е, че фараонът, като казва на евреите да отидат и да се поклонят, добавя следната молба: „Благословете и мен“.

Благословете и мен?

Защо той, царят на Египет, „бог“ на земята сред своя народ, би поискал това? Звучи сякаш най-накрая е схванал силата на еврейския Бог и би искал да се възползва от нея. Но как може Бог да го благослови, докато е потънал в бунт, упорство, грях и гордост? Разбира се, най-накрая е дал съгласието си, но това не е поради подчинение на волята на Яхве. Всъщност се дължи на поражението. Той не се разкайва – както ще разкрият по-късните му постъпки. Просто иска да спре опустошението, което съсипва неговото царство.

Фараонът е унизен. И предвид трагичните обстоятелства след най-лошата от всички язва той дава разрешение на Израил да напусне Египет. Това, което е отказвал да позволи всички предишни пъти и независимо от страданието, което действията му са причинили на неговия народ, сега се съгласява да направи.

И египтяните, разбираемо, също са нетърпеливи евреите да си тръгнат. Както казват те: моля, напуснете или в противен случай „ние всички измираме“.

Междувременно Бог прави така, че израилтяните да не напуснат Египет с празни ръце, а с неща, от които ще се нуждаят за предстоящото пътуване, а то в крайна сметка ще се окаже много по-дълго от очакваното. Египтяните дават на евреите своите скъпоценни артикули само за да изгонят хората от страната, но подареното всъщност е заплатата, която дълго време е била отказвана на израилтяните за вековете робски труд. Със сигурност за египтяните цената да махнат евреите от земята си е била достатъчно ниска.

Колко често сме се „покайвали“ за действия само поради техните последици, а не защото самите те са погрешни? Защо това не е истинско покаяние? Как можем да се научим да съжаляваме за греховете, за които в известен смисъл ни се „разминава“, поне в краткосрочен план?