---
title:  Бълхи, добитък и циреи
date:   23/07/2025
---

`Прочетете Изход 8:20-9:12. Какво научаваме от този разказ за факта, че колкото и велика да е изявата на Божията сила и слава, човечеството все още има свободата да Го отхвърли?`

Египетската богиня Уатчит е богинята муха и господарката на мочурищата и блатата. Бог Хепри (на изгряващото слънце, сътворението и прераждането) е изобразяван с глава на муха. Тези „богове“ са победени от Господа. В този разказ (Изход 8:20-24), докато египтяните страдат, евреите са защитени. Всъщност никакви други язви не ги засягат.

Отново всичко това представлява опит на Бога да уведоми фараона, че „Аз съм Господ в тази земя“ (Изход 8:22).

И така, фараонът започва да се пазари. Несъмнено напрежението нараства. Той е съгласен Израил да се покланя на своя Бог и да Му принася жертви, но само в Египетската земя (Изход 8:25). Условията му не могат да бъдат изпълнени, тъй като в Египет животните се смятат за свещени и принасянето им в жертва би довело до агресия срещу евреите. А и нещо повече – това не е Божият план за Израил.

Междувременно следващата язва (Изход 9:1-7) пада върху добитъка. Хатор, египетската богиня на любовта и защитата, е изобразявана с глава на крава. Богът бик Апис също е бил много популярен и високо почитан в Древен Египет. По този начин, в тази пета язва, когато добитъкът на египтяните умира, са победени допълнителни главни божества.

При шестата язва (Изход 9:8-12) се проявява пълното поражение на Изида, богинята на медицината, магията и мъдростта. Виждаме също поражението на божества като Сехмет (богинята на войната и епидемиите) и Имхотеп (богът на медицината и изцелението). Те не са в състояние да защитят собствените си поклонници. По ирония на съдбата сега дори магьосниците и чародеите са толкова измъчени, че не могат да се явят в царския двор, което показва, че са безпомощни срещу Създателя на небето и земята.

За първи път в историята за десетте язви текстът казва, че „Господ закорави сърцето на фараона“ (Изход 9:12). Колкото и объркваща да е тази фраза, когато се разбира в пълния контекст, тя отново разкрива, че Господ ще ни позволи да пожънем последствията от собственото си непрекъснато отхвърляне на Него.

`Проблемът на фараона не е интелектуален; той разполага с достатъчно рационални доказателства, за да направи правилния избор. Това обаче е проблем на сърцето му. Какво следва да разберем оттук за това защо трябва да пазим сърцата си?`