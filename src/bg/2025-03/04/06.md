---
title:  Градушка, скакалци и тъмнина
date:   24/07/2025
---

`Прочетете Изход 9:13-10:29. Колко успешни са тези язви, за да накарат фараона да промени мисленето си?`

Нут е египетската богиня на небето и космоса и често е изобразявана като контролираща случващото се под небето и на земята. Озирис е богът на реколтата и плодородието. В Библията градушката често се свързва с Божия съд (Исая 28:2,17; Йезекиил 13:11-13). По време на тази язва онези, които скрият имуществото си в безопасно убежище, ще бъдат защитени (Изход 9:20,21). Сега всички са подложени на изпитание: ще повярват ли, или не на Божието слово и ще постъпят ли според вярата си?

Бог обявява, че Неговата цел да остави фараона жив, е цялата земя да Го опознае (Изход 9:16). Царят на Египет сега признава, че е съгрешил, но по-късно променя решението си.

Египетският бог на бурята, войната и безредиците се казва Сет. Заедно с Изида те са смятани за божества на земеделието. Шу е богът на атмосферата. Серапис олицетворява божественото величие, плодородието, изцелението и задгробния живот. Нито едно от египетските божества не може да спре Божиите присъди (Изход 10:4-20), защото идолите са нищо (Исая 44:9,10,12-17).

Слугите на фараона го подтикват да пусне Израил, но той отново отказва. Предлага компромис, който Мойсей с право отхвърля, защото жените и децата са жизненоважна и неделима част от богослужението и религиозната общност.

И накрая, Ра е главният египетски бог, богът на слънцето. Тот е богът на луната. Нито един от тях не успява да даде светлина. Фараонът отново прави опит да се пазари, но напразно. Египет е подложен на тридневен период на мрак, но там, където живеят израилтяните, има светлина. Разделението едва ли може да бъде по-зрелищно.

И все пак, независимо от поражението, което народът му понася, фараонът е решен да отвърне на удара и да не отстъпва. Въпреки че не знаем по-дълбоките му мотиви, в един момент това може да се е превърнало просто във въпрос на гордост. Колкото и силни да са доказателствата, колкото и очевидно да е това, което се случва (дори собствените му слуги заявяват: „Докога ще ни бъде примка този човек? Пусни ги да послужат на Йехова, своя Бог. Още ли не знаеш, че Египет загива?“ (Изход 10:7) и без значение, че правилният избор е точно пред очите му – след известно колебание фараонът все пак отказва да се предаде на Божията воля и да пусне хората.

Какъв драматичен пример за думите: „Гордостта предшества погибелта, а високомерието – падането“ (Притчи 16:18).