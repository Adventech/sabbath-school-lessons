---
title:  Първите три язви
date:   22/07/2025
---

Десетте язви в Египет са насочени не против народа на Египет, а срещу божествата му. Всяка язва поразява поне едно от тях.

`Прочетете Изход 7:14-8:19. Какво се случва при тези язви?`

Бог уведомява Мойсей, че диалогът с фараона ще бъде труден и почти невъзможен (Изход 7:14). Но Бог иска да се разкрие пред фараона и египтяните. Затова решава да общува с тях по начин, който те биха могли да разберат. Освен това евреите биха спечелили от тази конфронтация, защото биха научили повече за своя Бог.

Първата язва е насочена срещу Хапи, бога на Нил (Изход 7:17-25). Животът в Египет е изцяло зависим от водите на Нил. Където има вода, има живот. Водата е източник на живот, така че те измислят своя бог Хапи и го почитат като източник на живота. Разбира се, само живият Бог е Източникът на живота, Създателят на всичко, включително на водата и храната (Битие 1:1,2,20-22; Псалми 104:27,28; Псалми 136:25; Йоан 11:25; Йоан 14:6). Превръщането на водата в кръв символизира превръщането на живота в смърт. Хапи не успява да осигури и защити живота. Те са възможни само чрез силата на Господа.

Тогава Бог дава още един шанс на фараона. Този път пряката конфронтация е с бога жаба Хекет (Изход 8:1-15). Вместо живот Нил ражда жаби, от които египтяните се страхуват, ненавиждат и изпитват погнуса. Те искат да се отърват от тях. Точното време, когато тази язва е премахната, показва, че Божията сила също стои зад въпросната язва.

Третата язва е описана най-кратко (Изход 8:16-19). Видът на насекомото тук (евр. kinnim) не е ясен (комари, кърлежи, въшки?). Язвата е насочена срещу бога Геб, египетския бог на земята. От пръстта на земята (отглас от библейската история за Сътворението) Бог изважда комари, които се разпространяват из цялата земя. Неспособни да повторят това чудо (само Бог може да създаде живот), магьосниците заявяват: „Божий пръст е това“ (Изход 8:19). Но фараонът все още отказва да отстъпи.

`Помислете колко кораво е сърцето на фараона. Повтарящото се отхвърляне на Божията подкана само се задълбочава. Какви поуки има тук за всеки от нас относно постоянното отхвърляне на Господния подтик?`