---
title:  Кой закоравява сърцето на фараона?
date:   21/07/2025
---

`Прочетете Изход 7:3,13,14,22. Как да разбираме тези текстове?`

Девет пъти в „Изход“ закоравяването на сърцето на фараона се приписва на Бога (Изход 4:21; Изход 7:3; Изход 9:12; Изход 10:1,20,27; Изход 11:10; Изход 14:4,8; вж. също Римляни 9:17,18). Други девет пъти се казва, че фараонът сам е закоравил сърцето си (Изход 7:13,14,22; Изход 8:15,19,32; Изход 9:7,34,35).

`Кой закоравява сърцето на царя – Бог или самият фараон?`

Важно е, че в историята за десетте язви от книгата „Изход“, във всяка от първите пет язви само фараонът е бил средството за закоравяване на сърцето му. Така той е инициаторът за закоравяването на собственото си сърце. От шестата язва нататък обаче библейският текст казва, че Бог е Този, Който закоравява сърцето на фараона (Изход 9:12). Всичко това означава, че Бог втвърдява или задълбочава собствения избор на фараона, неговите умишлени действия, както е казал на Мойсей, че ще направи (Изход 4:21).

С други думи, Бог изпраща язви, за да помогне на фараона да се покае и да го освободи от тъмнината и заблудата на ума му. Той не създава ново зло в сърцето на фараона; вместо това просто предава фараона на собствените му нечестиви импулси. Оставя го без Божията възпираща благодат и по този начин го изоставя на собственото му нечестие (вж. Римляни 1:24-32).

Фараонът разполага със свободната си воля – той може да избере „за“ или „против“ Бога – и решава „против“.

Поуките са очевидни. Дадена ни е възможността да избираме между правилното и погрешното, доброто и злото, покорността и бунта. От Луцифер в небето, през Адам и Ева в Едем, до фараона в Египет и до нас днес – където и да живеем, ние избираме или живота, или смъртта (Второзаконие 30:19).

Една аналогия: представете си слънце, което свети върху масло и глина. Маслото се топи, но глината се втвърдява. Топлината на слънцето е една и съща и в двата случая, но има две различни реакции на топлината и два различни резултата. Ефектът зависи от материала. В случая с фараона може да се каже, че това зависи от отношението на сърцето му към Бога и Неговия народ.

`Какви свободни избори ще направите през следващия ден? Ако знаете кой е правилният избор, как бихте могли да се подготвите за вземането му?`