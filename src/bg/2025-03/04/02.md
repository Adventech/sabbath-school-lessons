---
title:  Бог срещу боговете
date:   20/07/2025
---

`Прочетете Изход 7:8-15. Какви поуки има от този първи сблъсък между Бога на евреите и божествата на Египет?`

Предстоящите битки ще бъдат между живия Бог и египетските божества. Но положението се влошава от факта, че фараонът се счита за едно от тези божества. Господ не се бори срещу египтяните или дори срещу Египет сам по себе си, а срещу техните божества (египтяните почитат повече от 1500 богове и богини). Библейският текст е категоричен: „Ще извърша дела на съд против всички египетски богове; Аз съм Йехова“ (Изход 12:12). По-късно това се подчертава още веднъж, този път, когато се разказва за излизането на Израил от Египет: „И над боговете им Господ извърши съд“ (Числа 33:4).

Пример за този съд над техните божества е добре изявен от чудото на жезъла, превръщащ се в змия (Изход 7:9-12). В Египет урейската богиня Уаджет е олицетворявана от кобра и представлява суверенна власт над Долен Египет. Символът на кобрата се появява в короната на фараона като знак за неговата сила, божественост, царственост и божествена власт, защото тази богиня бълва отрова срещу враговете му. Египтяните също така вярват, че свещената змия ще отведе фараона до задгробния му живот.

Когато жезълът на Аарон се превръща в змия и изяжда всички други змии пред царя, се проявява върховенството на живия Бог над египетската магия и магьосничество. Емблемата на мощта на фараона не само е завладяна, но Аарон и Мойсей я стискат в ръцете си (Изход 7:12,15). Първоначалният сблъсък изявява Божията сила и господство над Египет. Мойсей като Божи представител разполага с по-голяма власт и сила от самия „бог“ фараон.

Също така е важно, че древните египтяни са смятали бога змия Нехебкау („този, който впряга духовете“) за свещен, обожаван и почитан. Според тяхната митология този бог змия има голяма сила, защото поглъща седем кобри. Така Бог съобщава на египтяните, че Той, а не богът змия, има суверенна сила и власт. След такава силна конфронтация те успяват да разберат тази вест незабавно и ясно.

`Как бихме могли да позволим на Господа да притежава суверенитет над всеки от „боговете“, стремящи се към върховенство в живота ни?`