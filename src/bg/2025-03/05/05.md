---
title:  Предаване на факела
date:   30/07/2025
---

Псалмистът заявява как нашите деца могат да опознаят Бога и Неговата любяща грижа: „Едно поколение ще хвали делата Ти на друго и ще разказват за Твоето могъщество“ (Псалми 145:4). Едно семейство трябва да говори на друго за Бога, за Неговите чудесни дела и за Неговите учения – и всичко това, за да предаде библейското знание на друго поколение.

`Прочетете Изход 12:24-28. Каква важна идея е представена тук?`

Родителите са първите учители в Израил и трябва да разказват на децата си историята за Изхода. Тя не бива да се разказва само като минало историческо събитие, а да се представя като лично преживяване, въпреки че се е случило много отдавна. Чествайки този празник, те трябва да се отъждествят със своите предци и историята да бъде преживяна и реалистично пресъздадена. Бащата би трябвало да каже: „Бях в Египет, видях поражението на египетските божества и язвите върху Египет и бях освободен“. В книгата „Изход“ два пъти се подчертава как родителите трябва да отговарят на въпросите на децата си относно Пасха (вж. Второзаконие 6:6-8 и Изход 13:14-16).

Струва си да се отбележи, че израилтяните все още са били в Египет, когато им е казано да празнуват освобождението си от робство. Следователно целият празник е акт на вяра. След като получава напътствията си, „народът се наведе и се поклони“ (Изход 12:27) на своя Изкупител и след това последват указанията за Пасха.

В книгата „Второзаконие“ на израилтяните е напомнено да разказват историята си по такъв начин, че слушателите да могат да я възприемат като свое собствено пътуване. Обърнете внимание на колективния тон на този разказ, както и на акцента върху настоящото преживяване: „Моят праотец беше чергар от Арам, слезе в Египет, където престоя с малко на брой хора, а там стана голям, силен и многоброен народ. Но египтяните се отнасяха зле с нас и ни потискаха, и ни товареха с тежка работа; а като извикахме към Господа, Бога на бащите ни, Господ послуша гласа ни и се смили над унижението ни, труда ни и угнетението ни. Господ ни изведе от Египет със силна ръка и порази египтяните с голям ужас, със знамения и с чудеса; и ни доведе на това място, и ни даде тази земя – земя, където текат мляко и мед“ (Второзаконие 26:5-9).

Освен това, като разказват и преразказват историята за Пасха (или които и да било събития от свещената история) на децата си, за родителите би било много полезно да си спомнят какво Бог е направил за тях и за народа. Разказването е както за говорещия, така и за слушателите.