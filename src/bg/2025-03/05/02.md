---
title:  Още една язва
date:   27/07/2025
---

Пророк Амос заявява, че „Господ Йехова няма да направи нищо, без да открие Своето намерение на слугите Си, пророците“ (Амос 3:7) и чрез пророк Мойсей Той разкрива на фараона какво следва. На фараона е дадено най-тържествено предупреждение. Това ще бъде справедлива присъда над гордостта, експлоатацията, насилието и идолопоклонството, всички накуп предизвикали бедствия върху Египет.

`Прочетете Изход 11:1-10. Какво предупреждение отправя Бог, преди да изпълни присъдата Си над Египет?`

Бог дава време на Египет – три дни тъмнина (Изход 10:23) – да помисли за последните събития и какво означават те. Той също така изрича последното изрично предупреждение към тях, последния шанс да постъпят правилно.

Но Изход 11:8 казва, че Мойсей „излезе от фараоновия дворец много разгневен“. Защо Мойсей си тръгва ядосан? Най-вероятно защото знае, че трагедията, десетата язва, ще засегне много невинни хора – всичко това поради коравосърдечието на фараона.

Нещо повече, числото 10 е важно в библейската символика. Десет представлява пълнота или завършеност. (Помислете за Десетте заповеди като за пълно откровение на божествения морален кодекс.) Десетте египетски язви сочат към пълния Божи израз на Неговата справедливост и възмездие.

Бог е Съдията и Той е против гордостта, несправедливостта, дискриминацията, арогантността, експлоатацията, жестокостта и егоизма. Той е на страната на страдащите, насилваните, малтретираните и преследваните. Бог ще извърши справедливост, което наистина е друг израз на Неговата любов. (Вж. Псалми 2:12; Псалми 33:5; Псалми 85:11; Псалми 89:14; Псалми 101:1; Исая 16:5; Йеремия 9:24.)

Ние също трябва да се опитаме да направим всичко възможно, за да бъдем едновременно любящи и справедливи. Въпреки това лесно можем да изпаднем в крайности, по един или друг начин. От „любов“ си затваряме очите за грешките, за нещата, които трябва да бъдат коригирани. Или можем хладнокръвно да въздадем правосъдие, сякаш е нещо, направено от стомана. Нито една от двете крайности не е правилна. Вместо това, ето какъв е идеалът: „И какво иска Господ от теб: не е ли да вършиш праведното, да обичаш милостта и да ходиш смирено със своя Бог?“ (Михей 6:8).

`Ако не можем да постигнем перфектния баланс (а ние не можем), защо е по-добре да грешим на страната на милостта вместо на справедливостта? Или не е така?`