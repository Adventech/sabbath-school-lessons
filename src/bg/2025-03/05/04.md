---
title:  Песах
date:   29/07/2025
---

`Прочетете Изход 12:17-23. Каква роля играе кръвта в отбелязването на този нов празник?`

Кръвта на жертвеното животно е ключов елемент в този празник. Участниците в него слагат кръвта на закланото агне по рамките на вратите на къщите си. По този начин изявяват вярата си в Бога, убеждението си, че Той ще ги избави от онова, с което ще се сблъскат хората, които не са покрити с кръвта.

Какъв силен израз на евангелието! Пасхалното агне трябва да бъде без недостатък, защото сочи към Исус Христос, „Божия Агнец, който носи греха на света!“ (Йоан 1:29). Кръвта на животното играе решаваща роля: тя символизира защита и е знак за живот в момент на смърт.

„И кръвта на къщите, където сте, ще ви служи за белег, така че, като видя кръвта, ще ви отмина, и когато поразя Египетската земя, няма да ви постигне унищожителна напаст“ (Изход 12:13).

Цялото евангелие е свързано с празнуването на Пасхата, защото то посочва не само освобождаване от робство и отиване в Обетованата земя, но и жертвата на Исус Христос за нашите грехове и Неговите заслуги, приложени към всички, които са покрити с Неговата кръв.

Векове по-късно, когато ап. Павел се връща назад към това празнуване, той пише: „Очистете стария квас, за да бъдете ново тесто, тъй като сте безквасни; защото и Христос, нашата Пасха, беше заклан за нас“ (1 Коринтяни 5:7).

Маята, или квасът, се използва за приготвяне на различни видове тесто. Когато се споменава за първи път в Библията, то е във връзка с приготвянето на безквасния хляб в навечерието на заминаването на израилтяните от Египет. Маята също трябва да бъде премахната от домовете им (Изход 12:8,15-20; Изход 13:3-7). В този конкретен контекст квасът е символ на греха (1 Коринтяни 5:6-8); следователно не бива да се използва по време на празника Пасха в продължение на една седмица.

Безквасният хляб е символ на безгрешния Месия, който е победил всички изкушения и е отдал живота Си за нас (Йоан 1:29; 1 Коринтяни 5:7; Евреи 4:15). Потопената в кръв „връзка исоп“ символизира Божията пречистваща благодат (Псалми 51:7). Накратко, през целия Песах се разкрива изкупителното дело на Исус.

`Какво научаваме от факта, че за изкуплението на греха е била необходима кръвта на Исус, самия Бог, за това колко лош всъщност е грехът?`