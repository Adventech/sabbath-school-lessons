---
title:  Божественият съд
date:   31/07/2025
---

`Прочетете Изход 12:29,30 – как Бог поразява първородните в Египет. Защо се фокусира върху първородните? (Вж. също Авакум 11:28.)`

Последната египетска язва пада върху първородните. Това представлява божествена присъда над всички божества на Египет и над всички семейства, покланящи се на тези фалшиви божества – на безполезните идоли, които отразяват собствените страсти, желания и страхове на хората.

Както показват предишните язви, тези идоли не са способни да спасят хората. Тяхната безполезност става още по-очевидна сега, по време на десетата язва, която нанася най-големи поражения за египтяните.

„Гордостта на всеки дом из цялото египетско царство бе сломена. Викове и писъци на оплаквачки изпълниха нощта. Царят и придворните с пребледнели лица и треперещи нозе стояха потресени и ужасени“ (Уайт, Е. Патриарси и пророци. Стр. 280 – англ. изд.).

Фараонът представлява върховната власт и божество на Египет, а неговият първороден син се смята за син на бога. Изида е богинята, защитаваща децата; Хекет а богинята, помагаща на жените при раждане; а Мин е бог на размножаването. Освен тях има няколко египетски божества на плодородието. Всички те са безсилни в сравнение с живия Господ. Мойсей казва: „Кой е подобен на Тебе, Господи, между боговете? Кой е подобен на Тебе, величествен в святост, страховит, за да Те прославят, правещ чудеса?“ (Изход 15:11). По-късно Йотор свидетелства: „Сега зная, че Господ е по-велик от всички богове – даже и в това, с което те се гордееха, Той ги превъзхожда“ (Изход 18:11).

Според Изход, 1 глава египтяните са избивали новородените синове на Израил по заповед на фараона, за да отслабят израилтяните и да ги покорят и унижат. Сега Божието наказание поразява първородните синове на Египет. Каквото хората посеят, това ще пожънат.

Нашите решения и действително поведение водят до последствия. И болезнената истина, която всички сме изпитвали, е, че ние не понасяме сами последиците от грешните си постъпки. Други, понякога много други, дори невинни, също страдат. Такова е естеството на греха.

`По какви начини сте страдали поради греховете на други? Или по какви начини други са страдали от вашите грехове? Каква е единствената ни надежда?`