---
title:  Раждането на Мойсей
date:   02/07/2025
---

`Прочетете Изход 2:1-10. Каква роля играе Божието провидение и закрила в историята за раждането на Мойсей?`

Историческият фон на раждането и живота на Мойсей е вълнуващ, защото той живее по време на известната египетска XVIII-та династия. Един от царете по време на тази династия – Тутмос III, наричан „Наполеон на Египет“ – се смята за един от най-известните фараони на Древния Египет.

Макар и с издадена смъртна присъда при раждането си (вж. Изход 1:22), Мойсей се ражда като „специален“ син (нов жив превод на англ. ез.; еврейски tob, буквално „добър“; Изход 2:2). Еврейският термин описва нещо повече от външна красота. Тази дума се употребява например при характеризиране на Божието дело по време на Творческата седмица, когато Той обявява, че всичко е „добро“, дори „твърде добро“ (Битие 1:4,10,31).

Като ново творение това „добро“ дете, според Божия план, ще стане възрастният, който ще изведе евреите от тяхното робство. При раждането на това бебе, особено при такива ужасни обстоятелства, кой би могъл да си представи неговото бъдеще? Въпреки това Бог ще изпълни думите Си към Авраам, Исаак и Яков. Той е сключил завет с тях, че ще даде на техните потомци Обещаната земя (Изход 2:24,25). И да, десетилетия по-късно ще използва това tob бебе, за да направи точно обещаното. В онова време египетската принцеса Хатшепсут приема Мойсей за свой син. Името, дадено на Мойсей, има египетски произход и означава „син на“ или „роден от“, както е отразено в имената на Ях-мос („син на Ях“) или Тут-мос („син на Тот“). Следователно името му се превежда на еврейски като Мошех, а именно „изваден“. Животът му е спасен по чудо, когато той е „изваден“ от реката.

Знаем съвсем малко за ранния му живот. След като е спасен по чудо и осиновен от Хатшепсут, Мойсей прекарва първите 12 години с първоначалното си семейство (Изход 2:7-9; Уайт, Е. Патриарси и пророци. Стр. 244 – англ. изд.). След това получава най-доброто египетско образование, за да се подготви да бъде следващият фараон на Египет (Патриарси и пророци. Стр. 245 – англ. изд.). Колко удивително е, че в крайна сметка толкова много от това образование ще бъде безполезно за или дори ще работи срещу това, което наистина има значение: познаването на Бога и Неговата истина.

`Колко неща научавате, които в крайна сметка са безполезни за наистина важното?`