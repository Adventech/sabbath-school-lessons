---
title:  Еврейските акушерки
date:   01/07/2025
---

Човек не би могъл да разбере книгата „Изход“, без да приеме ученията на „Битие“. Евреите се преместват в Египет и след време на голям просперитет и мир са поробени.

Но Бог не изоставя Своя народ да се справя сам със своите проблеми, въпреки че понякога може да изглежда така. Без съмнение мнозина от еврейския народ се отчайват от тежкото си положение. Въпреки това, във време на бедствие Той идва да помогне с могъщата Си ръка. Нашият Господ насърчава Своите последователи: „Призови Ме в ден на напаст и Аз ще те избавя, и ти ще Ме прославиш“ (Псалми 50:15).

`Прочетете Изход 1:9-21. Каква ключова роля изиграват верните акушерки и защо са запомнени в историята?`

В книгата „Изход“ нито един фараон не е посочен по име. Те носят само титлата „фараон“, което означава „цар“. Египтяните вярват, че фараонът е бог на земята, син на бог Ра (още Озирис или Хор). Ра се смята за най-висшето египетско божество, самият бог на слънцето.

Но въпреки цялата си сила този „бог“ не успява да принуди акушерките да загърбят своите убеждения. Всъщност, за разлика от безименния фараон, двете акушерки са споменати: Шифра и Фуа (Изход 1:15); те са високо ценени, защото се боят от Господа. Нечестивата заповед на фараона не им повлиява, понеже зачитат Бога повече от заповедите на някакъв земен владетел (вж. също Деяния 5:29). Ето защо Бог ги благословя с техни собствени големи семейства. Какво силно свидетелство за вярност. Тези жени, независимо от това колко малко знаят за теологията, разбират не само какво е правилно, но и избират да постъпват така.

Когато фараонът вижда, че заговорът му се проваля, заповядва на египтяните да убиват всички мъжки бебета, родени от евреите. Те трябва да ги хвърлят в река Нил, вероятно като жертва на Хапи, бога на Нил, а също и бог на плодородието. (Това е първият записан случай, в който евреи трябва да бъдат убивани само защото са евреи.) Целта на смъртния указ е да се подчинят евреите, да се унищожат всички потомци от мъжки род, а жените да се асимилират в египетския етнос, като по този начин се сложи край на заплахата, която според фараона евреите представляват за неговия народ.

`Акушерките не само знаят какво е правилното действие, но и го предприемат. Каква е очевидната вест за нас тук?`