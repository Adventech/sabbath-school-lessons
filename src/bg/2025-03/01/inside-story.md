---
title:  Разказ
date:   04/07/2025
---

### Без плъхове за обяд

_От Андрю Макчесни_

Питър обичал да копае за плъхове в едно планинско село в Южна Замбия. Момчето и семейството му ядели гризачите с царевична каша по време на хранене. Освен това обичали да ядат прасета и риба балон. Свинското месо винаги присъствало на коледната трапеза. Рибата балон е популярна с месото си без кости.

Затова Питър се изненадал, когато научил, че Библията забранява любимите му меса.

Той чул за нечистата храна за първи път, когато пътувал на около 30 км от родния си град, за да посети един от братята си, който работел във ферма, управлявана от мисионери на адвентистите от седмия ден от Съединените щати. Питър останал за богослужението в събота и проповедникът говорел за чистите и нечистите животни от Левит, 11 глава.

Питър разбрал, че той и семейството му спазват план за хранене, който не отговаря на учението на Библията. След известно време мисионерите започнали да провеждат богослужения в началното училище на Питър в съботните следобеди. Питър присъствал на събранията, въпреки че трябвало да върви 3 км, за да стигне до училището.

Родителите му обаче го разубеждавали да не ходи и му припомняли, че е бил кръстен като бебе. Неговият баща дори му наредил да работи в семейната ферма в събота. Питър не знаел нищо за спазването на съботата и бързо свършвал работата си сутринта, така че да отиде на следобедното събрание.

В гимназията Питър намерил нови приятели от адвентни семейства. Той изучавал Библията с тях и предал сърцето си на Исус в кръщение чрез потапяне. Спрял да яде плъхове, свинско месо и риба балон.

С течение на времето родителите му започнали да ценят седмия ден, събота. Разбрали защо Питър не яде нечисто месо. Всяка събота, когато бил у дома, го насърчавали да не закъснява за съботното училище. Днес в града на Питър има адвентна църква. Чрез адвентното влияние много жители на града са спрели да ядат нечисти храни.

Питър е благодарен, че като момче е научил за значението на здравословния живот и прославянето на Бога с храната. В крайна сметка 1 Коринтяни 10:31 казва: „И така, ядете ли, пиете ли, вършите ли нещо, всичко вършете за Божията слава“.

„Благодаря на Исус, че ме спаси от нечистата храна“, казва Питър Сиамикобо, църковен старейшина и ръководител на Отдела по социални науки в Адвентната гимназия „Русангу“ в Замбия.

Молете се евангелието да бъде прогласено в Замбия и други страни в дивизия „Южна Африка – Индийски океан“, която ще получати даренията от 13-та събота на това тримесечие.