---
title:  Исторически фон
date:   30/06/2025
---

Когато семейството на Яков пристига в Египет след преживения глад в Ханаан (Битие, 46 гл.), египетският цар се отнася приятелски с евреите заради Йосиф и всичко направено от него за египтяните.

„Фараонът каза още на Йосиф: Виж, поставям те над цялата Египетска земя. Тогава фараонът извади пръстена си от ръката си и го сложи на Йосифовата ръка, облече го в дрехи от висон и му окачи златно огърлие на шията. После нареди да го возят на втората колесница и викаха пред него: Коленичете! И така го постави над цялата Египетска земя“ (Битие 41:41-43).

`Кой е ключът към изумителния успех на Йосиф в Египет след едно толкова трудно начало? (Прочетете Битие 37:26-28 и Битие 39:2,21.)`

Най-правдоподобният исторически фон на историята на Йосиф е следният: новият владетел от Изход 1:8, „който не познаваше Йосиф“, е Яхмос (1570 г.пр.Хр. – 1546 г.пр.Хр.). Следва Аменхотеп I (1546 г.пр.Хр. – 1526 г.пр.Хр.), владетелят, който се страхува от израилтяните и ги потиска. По-късно Тутмос I (1525 г.пр.Хр. – 1512 г.пр.Хр.) издава указа за смъртта на всички еврейски деца от мъжки пол. Неговата дъщеря Хатшепсут (1503 г.пр.Хр.– 1482 г.пр.Хр.) е принцесата, осиновила Мойсей като свой син. Фараон Тутмос III (1504 г.пр.Хр. – 1450 г.пр.Хр.), който за известно време е съвладетел с Хатшепсут, е фараонът по време на Изхода.

Изходът се е случил, според най-добрите изчисления, през март 1450 г.пр.Хр. (вж. William H. Shea, „Exodus, Date of the,“ The International Standard Bible Encyclopedia, edited by Geoffrey W. Bromiley et al., том 2 [Grand Rapids, MI: William B. Eerdmans, 1982], pp. 230-238). За да разберете времето на Изхода, следва да проучите следните библейски текстове: Битие 15:13-16; Изход 12:40,41; Съдии 11:26 и 3 Царе 6:1 (вж. също Деяния 7:6; Галатяни 3:16,17).

Първата глава на „Изход“ обхваща дълъг период – от времето на Йосиф, когато баща му Яков с цялото семейство влиза в Египет, до смъртния указ на фараона. Въпреки че съществуват някои дебати относно точния брой години, това, което има значение, е, че дори когато народът Му е поробен в чужда земя, Господ не ги забравя.

Тоест въпреки че много подробности за евреите в Египет по това време остават скрити, поне засега (вж. 1 Коринтяни 13:12), откровението за Божия характер все още блести на страниците на тази книга, както и в цялото Писание. Можем да знаем, че колкото и лоши да изглеждат нещата, Бог винаги е там и можем да Му се доверим във всяка лоша ситуация, в която сме се озовали.