---
title:  Промяна на плановете
date:   03/07/2025
---

`Прочетете Изход 2:11-25. Какви събития се разиграват бързо и променят цялостната посока на живота на Мойсей? Какви поуки можем да научим от тази история?`

Как би постъпил Мойсей? Дали ще се поддаде на примамката на Египет и на удоволствията на царския двор, или ще издържи на трудностите със своя воюващ народ? Събитията скоро го принуждават да вземе решение.

„ А когато фараонът чу това, търсеше случай да убие Мойсей; но Мойсей побегна от фараона и се засели в Мадиамската земя. И седна до един кладенец“ (Изход 2:15).

След убийството Мойсей наистина няма друг избор, поне що се отнася до оставането в Египет. По този начин каквито и планове да е имало за него да се възкачи на трона на Египет и да стане „бог“, тези планове бързо приключват. Вместо да стане бог, при това фалшив, Мойсей ще служи на истинския Бог. Без съмнение по времето, когато бяга, той не е имал представа какво го очаква в бъдеще.

„Цялата история [за това, че Мойсей уби египтянина] бързо стана известна на египтяните и силно преувеличена, скоро стигна до ушите на фараона. На царя бе казано колко многозначителен е този акт и че Мойсей е възнамерявал да поведе народа си против египтяните, да свали управлението и сам да седне на трона; че не може да има сигурност за царството, докато той е жив. Монархът веднага реши, че Мойсей трябва да умре. Но узнал за опасността, Мойсей избяга към Арабия“ (Уайт, Е. Патриарси и пророци. Стр. 247 – англ. изд.).

Мойсей живее 120 години (Второзаконие 34:7) и животът му може да бъде разделен на три части от по 40 години всяка. Първите 40 години са в Египет, голяма част от тях в царския дворец. Вторите 40 години прекарва в дома на Йотор в мадиамската територия.

Но именно последните 40 години заемат по-голяма част от първите пет книги на Мойсей (и това тримесечие) и те разказват историята на ранното призоваване на Израил да свидетелства в един свят, потънал в идолопоклонство, разкривайки природата и характера на истинския Бог (вж. Второзаконие 4:6-8).

`Дали Божият план е включвал Мойсей да убие египтянина? Ако не, какво ни учи тази история за това как Бог може да превъзмогне всяка ситуация и да я използва за собствените Си цели? Как Римляни 8:28 ни помага да разберем тази важна истина?`