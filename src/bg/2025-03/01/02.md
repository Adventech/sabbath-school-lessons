---
title:  Божият народ в Египет
date:   29/06/2025
---

Книгата „Изход“ на еврейски се нарича shemot, на български буквално „Имената“, според началните думи на този древен документ. Той започва така: „Ето имената“. Имената на членовете на семейството на патриарха Яков са изброени още в самото начало.

`Прочетете Изход 1:1-7. Каква важна истина намираме тук?`

Книгата започва с напомняне за Божието благословение. Когато патриархът Яков и семейството му се заселват в Египет, те са едва 70 души (Битие 46:27; Изход 1:5), но израилтяните „се наплодиха и размножиха, увеличиха се и толкова много се засилиха, че Египетската земя се изпълни с тях“ (Изход 1:7). По време на Изхода обаче те наброяват „около шестстотин хиляди мъже пешаци, освен семействата“ (Изход 12:37).

`Прочетете Изход 1:8-11. Какво е положението на израилтяните по време на Изхода?`

Библейският текст рисува в тъмни краски историята на израилевите чеда в Египет. Книгата „Изход“ започва с тяхното поробване от египетските надзиратели и потисническия труд, който налагат на евреите. Обаче завършва с Божието мирно и утешително присъствие в скинията, в центъра на израилевия стан (вж. Изход, 40 гл.). Между тези два противоположни полюса е описан Божият триумф. Посредством Господното освобождаване на народа Му от робство, посредством Неговото отваряне на Червено море и Неговата победа над най-силната армия по онова време, се разкрива грандиозната победа на Бога над силите на злото.

Историята парадоксално подчертава, че „колкото повече [потисниците] ги измъчваха, толкова повече те [израилтяните] се размножаваха и се разпростираха“ (Изход 1:12). Тоест независимо от човешките машинации, Бог все още е суверенен и ще спаси народа Си дори ако обстоятелствата изглеждат безнадеждни, поне от човешка гледна точка.

`Издига се нов цар, който не познава Йосиф. Какво ни казва този разказ за това как никога не бива да приемаме обстоятелствата, особено добрите, за даденост?`