### Изход: Пътуване към Обещаната земя

Богът, разкрит в книгата „Изход“, е любящият Господ, Който в определеното време – и с могъщите Си действия – донася спасение и избавление на Своя народ (Битие 15:12-16). Изходът от Египет и преминаването на Червено море са ключови и уникални събития – грандиозни и чудесни действия на Бога. В историята на древния Израил преди Кръста не се е случвало по-велико или по-славно събитие. Това е евангелие, но от Мойсей.

Бог чудотворно и многократно се ангажира, за да изяви Своята грижа и защита за евреите въпреки постоянното им отстъпление. Неговата милост надминава всичките им разбирания и чувства. С протегнатата Си ръка Господ повежда народа Си към свободата. Това е безпрецедентен акт. Тази неочаквана поредица от божествени намеси представлява началото на тяхното подновено пътуване с Бога – пътуване от Египет до (най-накрая) Ханаан.

Въпреки че Мойсей играе важна роля в „Изход“, тази книга не е за Мойсей, а за Бога – Богът на любовта, истината, справедливостта, свободата и опрощението, Богът, който в крайна сметка отива на кръста за нас. Изучавайки „Изход“, получаваме уникален поглед върху това какъв всъщност е нашият Бог.

И какъв е Той всъщност? Той е Бог, Който е верен на Своя народ въпреки тяхната невярност. Той е постоянно на тяхна страна дори когато те са против Него. Отново и отново им показва милостта Си, носейки насърчение, поправление и божествени наставления. Като ги води по най-добрия възможен начин, Той иска те доброволно, от любов към Него и Неговия характер, да се покланят и да се покоряват, като всичко това е за тяхно добро.

Богът на Мойсей е Богът на взаимоотношенията. Най-важната Му цел не е да постигне нещо или да изпълни план; вместо това Неговата основна цел е да създаде смислена връзка със Своя избран народ, Израил. Той ги завежда до Синай, за да положат основите на това дълбоко общение.

Апостол Павел учи, че случилото се с Божия народ в миналото е нагледен урок за нас, за да можем ние да се поучим от грешките им и да следваме вярно Господа днес: „А всичко това им се случи за пример и се написа за поука за нас, върху които са дошли последните времена“ (1 Коринтяни 10:11). Тези минали събития трябва да бъдат предупреждение и източник на незабравими наставления за нас сега. Трябва да ги четем, да ги изучаваме и да се поучаваме от тях, защото независимо колко различни са обстоятелствата, духовните принципи зад тях си остават същите.

Нашият план за изучаване на книгата „Изход“ през тези 13 седмици е съвсем изчистен. Книгата е разделена на седмични четения на глави с различна дължина (разделени тематично за удобство): (1) Робството в Египет, раждането на Мойсей и първите му 40 години (Изход, 1-2 гл.). (2) Поръчението към Мойсей (Изход, 3-4 гл.). (3) Усложнения: когато животът се влоши (Изход, 5-6 гл.). (4) Първите девет язви (Изход, 7-10 гл.). (5) Десетата язва и празнуването на Пасха (Изход, 11-12 гл.). (6) Освобождението от Египет и опитността при Червено море (Изход, 13-15 гл.). (7) Пътуването до планината Синай (Изход, 16-18 гл.). (8) Дарът на Божия Завет и Декалогът (Изход, 19-20 гл.). (9) Приложение на Божия закон (Изход, 21-23 гл.). (10) Потвърждаване на Завета и планът на скинията (Изход, 24-31 гл.). (11) Отстъплението със златното теле и застъпничеството на Мойсей (Изход, 32 гл.). (12) Божието собствено откровение и сияещото лице на Мойсей (Изход, 33-34 гл.). (13) Построяването и освещаването на скинията (Изход, 35-40, гл.). Всяка седмица ще се фокусираме върху ключови пасажи и събития от посочените глави.

Нека нашият милостив Господ да ни благослови, докато изучаваме тази основна книга, която ни напомня как Бог иска да води народа Си от робство към свобода, от смърт към живот и от пустинята към Новия Йерусалим (Евреи 12:22).

_Иржи Москала е професор по Старозаветна екзегетика и теология и декан на Теологичната семинария на адвентистите от седмия ден в университета „Андрюс“._