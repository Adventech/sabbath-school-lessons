---
title:  Законът и образецът
date:   30/08/2025
---

### За изучаване през седмицата

Изход 24:1-18; 1 Коринтяни 11:23-29; Левит 10:1,2; Йезекил 36:26-28; Изход 25:1-9; Изход 31:18.

> <p>Стих за запаметяване</p>
> „Тогава Мойсей дойде и каза на народа всички слова и закони на Господа; и целият народ едногласно отговори: Всичко, което е казал Господ, ще вършим“ (Изход 24:3).

Като техен Бог, Създател и Изкупител Господ желае да бъде с народа Си и да обитава сред тях. Той ни е създал, за да бъдем в тясно общение с Него. И все пак, щом смислени взаимоотношения с други хора могат да бъдат изградени само с време и усилия, същото важи и за нашата вертикална връзка с Бога. Това може да бъде вдъхновяващо и изпълнено с растеж преживяване, но само ако прекарваме време с Него. На практика означава да изучаваме Неговото Слово (Бог ни говори), да се молим (да отваряме сърцата си за Бога) и да свидетелстваме на другите за смъртта, възкресението и завръщането на Христос (да се ангажираме с Божията мисия). Докато Бог ни благославя, ние ще бъдем проводник за благословения към другите.

Фокусът трябва да падне върху Бога, а не върху самите нас (Евреи 12:1,2). Чрез нашата връзка с Него Той може да ни даде сила да следваме Неговите учения, което означава да се покоряваме на Словото Му. Нищо чудно, че поколението на Христовите последователи в края на времето е описано като хора, „които пазят Божиите заповеди и вярата в Исус“ (Откровение 14:12).

Толкова е просто: ние обичаме Бога и водени от тази любов, Му се покоряваме.