---
title:  Книгата и кръвта
date:   31/08/2025
---

`Прочетете Изход 24:1-8. Каква роля играят четенето на Божието Слово и поръсването с кръвта при ратифицирането на завета между Бога и Неговия народ?`

Живият Бог на Библията е Богът на взаимоотношенията. Важният фактор за нашия Господ не е нещо или план, а човекът. Следователно Бог обръща голямо внимание на хората и основната цел на Неговите действия е да изгради лични взаимоотношения с тях. В края на краищата Бог, Който „е любов“, би трябвало да е един Бог, Който се вълнува от взаимоотношенията, защото как би могло да има любов без взаимоотношения?

Исус казва: „И когато Аз бъда издигнат от земята, ще привлека всички при Себе Си“ (Йоан 12:32). Бог се вълнува не само от нашето етично поведение, правилна доктрина или набор от правилни постъпки, но преди всичко от лична, интимна връзка с нас. И двете институции на Сътворението (Битие, 1 и 2 гл.) касаят взаимоотношенията: първата касае вертикалната връзка с Бога (съботата), а втората – хоризонталната връзка между хората (бракът).

Ратифицирането на завета на Синай би трябвало да укрепи специалната връзка, която Бог иска да има със Своя народ. По време на церемонията хората два пъти извикват, че ще се покоряват на Бога във всичко, което Той изисква. „Всичко, което е казал Господ, ще вършим“, прогласяват те. И наистина го мислят, но не познават своята съкрушеност, крехкост и липса на сила. Кръвта е поръсена върху книгата на завета, което показва, че само чрез заслугите на Христос Израил съумява да следва Божиите наставления.

Ние не искаме да приемем, че нашето човешко естество е крехко, слабо и напълно греховно. Имаме вътрешноприсъща склонност към зло. За да сме способни да вършим добро, се нуждаем от помощ отвън. Тази помощ идва само отгоре, от силата на Божията благодат, от Неговото Слово и от Светия Дух. И дори с всичко това на наше разположение, злото все още достига толкова лесно при нас, нали?

Ето защо тясната лична връзка с Бога е толкова важна за хората тогава, на Синай, колкото и за нас днес.

`„Всичко, което е казал Господ, ще вършим“ (Изход 24:3). Колко пъти сте повтаряли едно и също нещо само за да се провалите? Кое е единственото решение?`