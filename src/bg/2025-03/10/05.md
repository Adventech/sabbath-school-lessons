---
title:  Сред Своя народ
date:   03/09/2025
---

Бог учи народа Си с помощта на различни средства и едно от тях е светилището. Всички служби в него сочат към Исус; те са нагледни уроци по спасителния план, който ще бъде осъществен от Исус много векове по-късно.

`Прочетете Изход 25:1-9. Какви жизненоважни, практични теологични истини изпъкват в тези стихове?`

Въпреки че Бог води израилтяните и вече е близо до тях, Той дава наставления на Мойсей да построи светилище: „И да Ми направят светилище, за да обитавам между тях“ (Изход 25:8). Бог иска да им покаже осезаемо, че наистина е с тях. Въпреки че съгрешават многократно, Той не ги изоставя и народът е „възстановен в Божието благоволение“ (Уайт, Е. Патриарси и пророци. Стр. 343 – англ. изд.), дадена му е божествената заповед и започва процесът по изграждане на светилището.

Библията ни уверява, че Бог не живее в направени от хора храмове и сгради (Деяния 7:47-50), защото е по-голям от небето на небесата и небето не може да Го побере. Павел в Ареопага в Атина заявява: „Бог, който е направил света и всичко, което е в него, като е Господар на небето и на земята, не обитава в ръкотворни храмове“ (Деяния 17:24). Освен това цар Соломон заявява: „Но Бог наистина ли ще обитава на земята? Ето, небето и небето на небесата не са достатъчни да Те поберат, а колко по-малко този дом, който построих!’“ (3 Царе 8:27). Светилището би трябвало да е мястото, където Бог ще им изявява Своето присъствие.

Израилтяните трябва да донесат доброволен принос за построяване на светилището. Те би трябвало да дадат ценни и скъпи дарове, включително злато, сребро, мед, акациево дърво, различни видове фини платове, зехтин и подправки.

В Изход 25:10-27:21 ни се дават много подробности за скинията и нейните служби. Бог предоставя на Мойсей план, съдържащ конкретни инструкции как да се построи и обзаведе скинията, включително ковчегът на завета, масата за присъствените хлябовете, светилникът, олтарите, завесите, цветовете и размерите.

Мойсей трябва да построи скинията според образеца, който Бог му е показал (Изход 25:9,40; Изход 26:30), който е отражение на небесното светилище (Евреи 8:1,2; Евреи 9:11). Земното светилище изпълнява решаваща функция до смъртта на Исус и Неговото служение в небесното светилище, което прави земното светилище нищожно и невалидно – истина, символизирана от разкъсването на завесата пред Светая Светих при смъртта на Христос (Матей 27:51; Марк 15:38).