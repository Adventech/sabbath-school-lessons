---
title:  Изпълнен с Божия Дух
date:   04/09/2025
---

Бог дава наставления на Мойсей относно всеки детайл в подготовката за службите в светилището. Свещениците би трябвало да са облечени в свещенически одежди, но първосвещеникът да носи специален ефод, съдържащ имената на Израилевите синове. Ще носи и нагръдник, съдържащ Урим и Тумим, който би трябвало да е поставен над сърцето му (Изход, 28 гл.). Всички свещеници би следвало да са посветени (Изход, 29 гл.). Други предмети, които би трябвало да се подготвят внимателно, са кадилният олтар, умивалникът, мирото за помазване и тамянът (Изход, 30 гл.).

`Прочетете Изход 31:1-18. Каква специална помощ оказва Бог, така че всички детайли от скинията и свързаните с нея служби да бъдат подготвени и изработени по красив и подходящ начин?`

За първи път в Писанието се посочва, че Бог ще изпълни човек с Божия Дух. Какво означава това? Веселеил е упълномощен да работи художествено върху скинията. Той е изпълнен, т.е. подготвен с нови умения, разбиране и знания за необходимото майсторство. Освен това Бог дава на Елиав и много други занаятчии същия Дух, за да им помогне в тази работа.

Всред цялата тази креативност Божията събота е представена като знак между Бога и Неговия народ, че Господ го освещава. Това означава, че спазването на четвъртата заповед е свързано с освещението. Йезекиил по-късно отбелязва: „Дадох им и съботите Си да бъдат знак между Мен и тях, за да познаят, че Аз, Господ, ги освещавам“ (Йезекиил 20:12).

Съботата е напомняне, че Господ е не само нашият Създател (Битие 2:2,3), Изкупител и Бог (Второзаконие 5:15; Марк 2:27,28), но е и Светият. Той преобразява хората чрез Своето присъствие; чрез Неговия Дух и Слово те израстват, за да отразяват един любящ, мил, безкористен и прощаващ характер.

Кулминационният дар, който Бог дава на Мойсей, е Декалогът (Изход 31:18). Самият Бог написва и дава двете каменни плочи с Десетте правила (Изход 31:18; Второзаконие 9:9-11). Тези плочи би трябвало да се поставят в Светая Светих и вътре в ковчега на завета, който се намира под умилостивилището (Изход 25:21).

`Изразът „умилостивилище“ идва от една еврейска дума, чието коренно значение е „изкупление“. Защо тогава това „умилостивилище“ ще бъде поставено точно над Божия закон? Каква надежда следва да прозрем в този факт?`