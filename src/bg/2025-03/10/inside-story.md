---
title:  Разказ
date:   05/09/2025
---

### Да познаваш Всезнаещия Бог

_От Андрю Макчесни_

Икбал не знаел нищо за Исус, когато пропътувал повече от 800 км от дома си, за да научи английски в гимназия-интернат на адвентистите от седмия ден в Южна Азия.

Той бил възпитан в нехристиянско семейство и родителите му го изпратили на 20-годишна възраст да се присъедини към сестра си в училище. Тя учела там и била отличничка в своя курс по английски.

Икбал присъствал на всички сутрешни и вечерни богослужения в училището. Посещавал всички съботни служби. В сърцето му започнал да тупти интерес да опознае Исус. Започнал да чете Библията, търсейки информация за Исус. Очите му били привлечени към Йеремия 1:5: „Преди да ти дам образ в утробата, те познах; и преди да излезеш от утробата, те осветих“.

Помислил си: „Искам да познавам Исус лично, защото Той ме е познавал лично още преди да ме оформи в утробата на майка ми“.

Седмиците се превърнали в месеци и Икбал научил повече за Исус. Разсъждавал: „Възможно ли е Исус да ме е довел на повече от 800 километра от дома ми не само за да науча английски, но и за да науча за Неговата любов?“.

Започнал да изпитва любовта на Исус в собствения си живот и 2 години и половина след като пристигнал в училището, решил да предаде сърцето си на Исус и да се кръсти.

След като завършил училището, Икбал получил бакалавърска степен по Компютърни приложения от адвентния колеж „Лоури“ в Бенгалуру, Индия, и се присъединил към неговия екип, където работи в дейностите по служене в кампуса. Исус е неговият живот.

„Сега съм щастлив да живея с Исус“, казва той. „Ден след ден Исус ме води и се грижи за мен. Винаги, когато се изправя пред проблем, Исус Христос е моето убежище и ме извежда от проблема.“

Икбал изразява учудването си от всезнанието на Исус – идеята, че Той не само го е познавал, преди да го оформи в утробата на майка му, но също така знае нуждите, които има, преди самият той да е наясно с тях.

„Благодаря на Исус, че се грижи за моите нужди много преди дори да разбера за тях“, казва Икбал. „Преди да поискам, Той знае какво да даде и чрез кого да го даде. Това е причината да Му се доверя и да Го обичам все повече всеки ден.“

Адвентният колеж „Лоури“ получи част от дарението за 13-та събота през 2024 г., за да отвори английска църква. Благодарим ви за вашите мисионски дарения, които подкрепят жизненоважни проекти по целия свят.