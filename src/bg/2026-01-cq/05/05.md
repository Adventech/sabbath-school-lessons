---
title:  "Да прескочим бариерите: евангелието срещу кастовата система"
date:   29/01/2026
---

### inVite

Разгледай Йоан 3:1-19 отново и открий Исус в него.

- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Да прескочим бариерите: евангелието срещу кастовата система**

В „Бхагавад гита“ Кришна учи за дхарма (дълг) и очертава ролите на четирите варни (социални класи). Брахмини (свещеници), Кшатрии (войни), Вайшии (търговци) и Шудри (работници). С времето тези учения са тълкувани като божествено одобрение на кастовата система, която дава на всеки човек специфична роля на базата на неговия произход. Тази система оформя индийското общество в продължение на векове, създавайки строга социална йерархия, в която кастата определя отговорностите и възможностите на човек.

Кастовата система води до значителни социални проблеми като дискриминация, изключване и неравноправие. Хората от по-ниските класи, особено Далитите („отхвърлените“, които са изключени от четиристепенната кастова система, изброена по-горе), се изправят пред тежка социална стигма и им се отказва достъп до образование, работа, медицинска помощ и други основни нужди. Въпреки усилията законово да се реформира кастовата дискриминация, ефектите ѝ все още се чувстват силно и днес. Много хора остават хванати в капана на роли, в които са родени, без да могат да се издигнат над социалния си статус.

В контраст ученията на Исус са радикално инклузивни, разчупващи всички социални бариери. Исус си взаимодейства с всякакви хора, особено с онези, които обществото отбягва или презира. Той се отнася към всички с достойнство, независимо от социалното им положение. Един силен пример за уважението, което показва Христос, се намира в Йоан, 4 глава, където Исус говори със самарянката при кладенеца. Правейки това, той прескача половите, религиозните и етническите граници, показвайки че Божията любов се простира към всички хора. По подобен начин в притчата за добрия самарянин (Лука 10:25-37) Исус подчертава, че любовта към ближния се издига над социалните, етническите и религиозните разделения. Неговата вест е ясна: в Божието царство всеки е еднакво ценен.

Елън Уайт също строго опонира социалните йерархии. Тя пише: „Христос дойде, за да събори всяка стена на разделение. Той дойде, за да покаже, че Неговият дар на милост и любов е толкова безграничен, колкото е въздухът, светлината или проливния дъжд, който напоява земята“ (Уайт, Е. По стъпките на великия Лекар, с. 25 -англ. изд.). Уайт подчертава, че любовта на Исус е за всички хора, независимо от техния произход или социален статус. Християните са призовани да следват примера Му, живеейки според принципите на равенство и любов. Павел потвърждава тази истина: „Няма вече юдеин, нито грък, няма роб, нито свободен, няма мъжки пол, нито женски; защото вие всички сте едно в Христос Исус“ (Галатяни 3:28). Този стих отразява сърцето на евангелието, което обединява хората от всички социални и етнически разделения.

Откровение 14:6 описва как евангелието ще бъде разпространено на „всеки народ, племе, език и хора“. Тази вест е най-нерасистката в целия свят. Евангелието предизвиква йерархии като кастовата система и призовава вярващите да създават общности, в които всеки човек да бъде ценен и обичан, отразявайки инклузивното естество на Божието царство.

**Въпроси за размисъл:**

`По какъв начин Исус прескача социалните бариери в Неговото време и какви уроци можем да научим за нашия живот днес?`

`По какъв начин евангелието ви е помогнало да прескочите социалните бариери във вашия живот?`