---
title:  Философите и Исус
date:   06/01/2026
---

### inTerpret

- След като прегледа преписания и отбелязан текст, какви са основните послания на този пасаж?
- Какви въпроси възникват в теб? Кои части са трудни?
- Кои са библейските принципи и заключения, които откриваш?

**Философите и Исус**

В цялата човешка история хората търсят отговори на най-великите философски въпроси: Защо сме тук? Как можем да бъдем щастливи? Каква е целта на страданието? Докато проповядва в Атина, апостол Павел се среща с две именити философски движения: Епикурейството и Стоицизма. И двете групи имат отличителни вярвания за света и за човешкото щастие. Епикурейците вярват, че боговете са далечни и не се месят в човешките дела. Те смятат удоволствието за най-възвишеното добро и целта им е да сведат до минимум болката и страха – особено страха от смъртта. Те отхвърлят идеята за живот след смъртта или божествена намеса. От друга страна, привържениците на Стоицизма поддържат пантеистичен поглед върху боговете, смятайки божественото за рационална сила, която прониква в цялата природа. Те наблягат на самоконтрола, здравия разум и целомъдрието като ключове за щастието и смятат, че съобразяването с рационалното мислене е начинът да постигнем душевно спокойствие.

Макар че тези философии се опитват да предложат отговори, те са непълни. Исус е отговорът на дилемите, които тези философски течения се опитват да разрешат. В Колосяни 2:8-10 Павел говори за ограничеността на човешките разсъждения и подчертава, че истинската мъдрост може да бъде намерена в Христос: „Внимавайте да не ви заплени някой с философстването си и с празна измама, по човешки предания, по ученията на света, а не по Христос. Защото в Него обитава телесно цялата пълнота на Божеството; и вие имате пълнота в Него, Който е глава на всяко началство и власт“. Философията без Христос не може да даде вечен живот или дълбоко удовлетворение и мир. Само Христос може да осигури смисъл и цел на нашия живот.

За Епикурейците, които вярват, че боговете са далечни и безучастни, вестта на Павел е революционна. Апостолът заявява, че Исус не е далечна фигура – Той е Бог въплътен, напълно Бог и напълно ангажиран с човечеството. Исус е личният, ангажиран Бог, Който на тях им липсва.

Стоиците учат, че независимостта и контрола върху емоциите са ключовете към щастието. Павел предизвиква тази идея като заявява, че пълнотата може да бъде намерена в Христос, не в човешките усилия или добродетели. Истинският мир и цялост идват не от самоконтрола, а от връзката ни с Христос.

Епикурейците и Стоиците предлагат непълни решения на проблемите на живота. В „Колосяни“ Павел представя Исус като дефинитивния отговор – личния, загрижен Бог, Който ни прави цели. В Него ние намираме онова, което философията никога не може да ни даде: пълнота на живота и мир.

`Кои качества на Бога представя Павел на атиняните?`

`Как знанието, че имаме пълнота в Христос (Колосяни 2:10) променя начина, по който гледате на предизвикателствата на живота?`