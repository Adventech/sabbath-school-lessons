---
title:  Силата на възкресението
date:   27/02/2026
---

### inSight

`Как можеш да приложиш Йоан 20:1-18 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Силата на възкресението**

„Сатанинските ангели бяха принудени да бягат от силната пронизваща светлина на небесните ангели и горчиво се оплакваха на своя цар, че плячката им била отнета със сила, и че Оня, Когото те тъй много мразеха, беше възкръснал от мъртвите. Сатана и множествата му бяха ликували, че властта им над падналия човек бе станала причина Господарят на живота да бъде положен в гроба. Но демонският им триумф бе твърде краткотраен. Щом Исус излезе от своята тъмница като могъщ победител, Сатана вече знаеше, че след известно време и той ще умре и че царството му ще премине в ръцете на Онзи, Комуто то принадлежеше по право. Той негодуваше и беснееше, че въпреки всичките му старания Исус не е бил победен, а е проправил път за спасение на човека и всеки, който желае, може да ходи в него и да бъде спасен“ (Уайт, Е. Ранни писания, с. 182).

„О, да можеха наведените глави да се вдигнат, очите да се отворят, за да Го видят и ушите да могат да чуят Неговия глас! „Идете скоро и кажете на учениците Му, че е възкръснал!” Нека не поглеждат към новия гроб на Йосиф, който бе затворен с големия камък и запечатан с римския печат. Христос не е там. Не надничайте в празния гроб. Не скърбете като безнадеждните и безпомощните. Исус живее и понеже Той живее, ще живеем и ние“ (Уайт, Е. Копнежът на вековете, с. 794 – англ. изд.).

„Над току-що отворената гробница на Йосиф Христос провъзгласи тържествено: „Аз Съм възкресението и животът!” Тези думи можеха да бъдат изговорени само от Божеството (…) Само Този, Който е едно с Бога, можеше да каже: „Имам власт да положа живота Си, имам власт и да го взема отново“.В своята Божественост Христос притежаваше властта и силата да разкъса веригите на смъртта“ (пак там, с. 785).

„Гласът, който извика от кръста „Свърши се!” , бе чут от мъртвите. Той проникна през стените на гробовете и призова спящите да станат. Така ще бъде и когато гласът на Христос се чуе от небето. Този глас ще проникне в гробовете и ще ги отвори, и мъртвите в Христос ще възкръснат. При възкресението на Спасителя се отвориха само няколко гроба, но при второто Му идване всички скъпи умрели ще чуят гласа Му и ще възкръснат за славен, безсмъртен живот. Същата сила, която възкреси Христос от мъртвите, ще възкреси и Неговата църква и ще я прослави заедно с Него над всички началства, над всички власти, над всяко име не само в този свят, но и в бъдещия“ (пак там, с. 787).