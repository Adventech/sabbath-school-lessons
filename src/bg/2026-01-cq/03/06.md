---
title:  По-близо, от колкото мислите
date:   16/01/2026
---

### inSight

`Как можеш да приложиш Битие 1, 2 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**По-близо, от колкото мислите**

„Ръката, която поддържа световете в космоса, която поддържа реда и неуморимата дейност на всички неща в Божията вселена, е ръката, която бе прободена на кръста заради нас (…)

Създателят на всички неща е Този, Който е наредил така чудно да се приспособят средствата към целта и резервите към нуждата. Той е, Който е предвидил в материалния свят да се задоволява всяко вродено желание. Той е, Който е създал човешката душа със способността да опознава и да обича. И не е такъв, че да не задоволява желанията на душата. Нуждите и копнежите на човешките същества в този живот на борба с грях и скръб не могат да се задоволят с никакъв неосезаем принцип, с никакво безлично същество или дух. Не е достатъчно да се вярва само в закон и сила – неща, които нямат никаква милост и никога не чуват викове за помощ. Ние имаме нужда да знаем за една всемогъща ръка, Която би ни крепила, за един вечен Приятел, Който би ни съжалил. Ние имаме нужда да улавяме една топла ръка, да се уповаваме на едно изпълнено с нежност сърце. И точно такъв ни се е открил Бог в Своето Слово“ (Уайт, Е. Възпитание, с. 132,133 – англ. изд.).

„Стига само да искаме да се вслушаме, Божиите творения ще ни предложат скъпи уроци на послушание и доверие. От звездите, които в своя незнаен ход през пространството следват от век на век определения им от Бога път, чак до най-малкия атом всичко в природата се покорява на волята на Твореца. И Бог се грижи за всичко и поддържа всичко, което е създал. Този, Който крепи неизброимите светове в необятния простор, в същото време се грижи и за нуждите на малкото сиво врабче, безгрижно чуруликащо своята скромна песничка. Когато хората тръгват да вършат ежедневната си работа, когато са вглъбени в молива, когато лежат през нощта и стават на сутринта, когато богаташът пирува в своя палат или когато беднякът събира децата си около оскъдната трапеза, всеки от тях е нежно наблюдаван от небесния Баща. Нито една сълза не се пролива, без Бог да я забележи. Няма усмивка, на която Той да не обърне внимание.

О, само да искахме да повярваме в това – всичките ни ненужни грижи и тревоги биха изчезнали. Животът ни нямаше да бъде така изпълнен с разочарование, както е сега; защото всички неща – независимо дали са важни или незначителни, щяха да бъдат оставени в ръцете на Бога, Който никога не може да бъде объркан от множеството грижи, нито пък съкрушен от тяхната тежест. Тогава бихме се радвали на такова душевно спокойствие, каквото за мнозина от дълго време е нещо непознато“ (Уайт, Е. Пътят към Христос, с. 85,86 – англ. изд.).