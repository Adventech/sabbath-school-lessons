---
title:  Запомняща се разходка
date:   02/03/2026
---

### inGest

Върни се към отбелязания текст и изучавай пасажа.

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.

**Запомняща се разходка**

Някои хора приемат, че Библията е сборник от приказки. Много скептици никога не са имали някой, който да им отвори Словото и да им покаже защо тя е надеждна и заслужава доверие. Докато някое не им покаже обратното, те ще я смятат за измислица. От къде бихте започнали със скептик, който е отворен да чуе защо вярвате в Библията?

След смъртта на Исус, учениците са изпълнени със съмнения, страх и отчаяние. За тях идеята за възкресението е като „празни приказки и не им повярваха“ (Лука 24:11). Разпятието разбива надеждите им за бъдещето.

Една неделя следобед двама съкрушени ученици вървят от Йерусалим към Емаус. Исус копнее да насочи умовете им към нови възможности и реалности. Той би могъл да започне разговора, разкривайки се като възкръсналия Христос, Който е победил гроба, но вместо това, Той започва, използвайки същите инструменти, които са на разположение и на нас. Вместо да извърши изумително чудо, Той им представя един обикновен библейски курс. В този разговор Христос показва как можем да помогнем на скептиците да намерят вярата.

Започвайки от Мойсеевите книги и продължавайки към „Псалми“ и всички пророци, Исус им обяснява от пророчествата защо Месията трябва да пострада и да умре. Тяхното разбиране се пробужда, когато виждат, че много пророци са предсказали събитието на разпятието, векове преди то да се случи. Тези древни предсказания заздравяват тяхната вяра в Писанието и в Исус като Месията.

След библейското изучаване, двамата ученици разпознават, че Исус говори с тях. Преди да могат да зададат други въпроси, Той „стана невидим за тях“ (Лука 24:31). Може би Исус не иска да започне друг разговор, който би ги разсеял от Библейските истини, които току що са разисквали. Той иска да ги остави с мисли за най-важното. Тези Писания трябва да продължат да бъдат основата на тяхната вяра. Думите на Божието Слово карат сърцата им да горят в тях (Лука 24:32), и същите тези думи ще ги поддържат в бъдещето.

Тази история е повтаряна много пъти през вековете и до днес. Мощни чудеса се случват, когато Писанията биват обяснявани на хора, които търсят истината и са отворени към влиянието на Светия Дух. Много съвременни скептици са намирали вярата, когато някой ясно им е обяснил библейските пророчества, така че да могат да видят, че Божията книга е надеждна. Днес хората все още са объркани и се борят да разберат истината. Те чакат някой да изучава Библията с тях, така че да получат ясни отговори на своите въпроси относно святата книга.

`Кога твоята вяра е била запалена наново чрез повторно изследване на Писанията?`

`Кои от твоите библейски вярвания смяташ, че можеш да обясниш уверено? Кои части от твоята вяра чувстваш като слаби или несигурни? Как можеш да заздравиш онова, което смяташ, че ти липсва?`