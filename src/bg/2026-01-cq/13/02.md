---
title:  Защото Той е жив
date:   23/03/2026
---

### inGest

Върни се към отбелязания текст и изучавай пасажа.

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.

**Защото Той е жив**

Запътвайки се на север към Тир и Сидон, Исус пътува с учениците си извън границите на Израил до една земя с чужда култура, храна, акценти и религия. По време на това пътешествие, една ханаанка се приближава към Него, молейки Го да изцели дъщеря ѝ, която е обладана от демон. Ханаанците са политеисти. Те се покланят на Ваал и Ашера, практикуват идолопоклонство и ритуали, които са в ярък противовес на еврейската вяра (Второзаконие 7:1-5). Въпреки езическия си произход, тя вижда нещо неповторимо в Исус. Противно на типичните за нейната култура брутални култови практики, като принасянето на деца в жертви, тази ханаанка е твърдо решена да спаси дъщеря си на всяка цена.

В началото Исус сякаш я игнорира, казвайки: „Аз не съм изпратен при други освен при изгубените овце от Израилевия дом“ (Матей 15:24). Това може да звучи грубо, но Той създава предпоставка за добър урок. Първоначалният му отказ отразява отношението на учениците към не-евреите. Неговото забавяне не е отхвърляне, то дава възможност на вярата на жената да заблести и показва твърде ограниченото разбиране на учениците на Неговата мисия. Той им дава да разберат как изглежда техният фаворитизъм и фанатизъм. Неочакваният отговор на Христос трябва да е поразил учениците, каквато е неговата цел.

Макар че е чужденка от друга култура, ханаанката разбира, че Исус е „Давидовият син“, титла, която разкрива нейното разбиране за Месианската Му идентичност (Матей 15:22). Признанието ѝ е удивително, предвид културната ѝ дистанция от юдаизма. Р. Т. Франс коментира: „Тя видя в Исус нещо, което религиозните водачи на Израил често пропускаха – състрадание и божествена сила“. Елън Уайт отбелязва: „Под външния отказ на Исус тя видя състрадание, което Той не можеше да скрие“ (Уайт, Е. Копнежът на вековете, с. 401 – англ. изд.). Вместо да се обиди, тя настоява с доверие. Исус след това хвали нейната вяра, казвайки: „О, жено, голяма е твоята вяра; нека бъде според желанието ти“ (Матей 15:28). Този момент показва, че упованието в Господа, а не етническата принадлежност, води хората към лоното на Божиите благословения.

Това е единственото записано чудо в този регион, значително събитие в службата на Исус. Учениците, които в началото са колебливи, виждат от първа ръка, че „изгубените овче на Израил“ не се определят по националност, а по вяра. Исус разширява тяхното разбиране за Своята мисия, показвайки, че Божията любов и милост се простират отвъд Израил към всеки, който вярва. Тази жена, макар да е от чужда култура, става истинска част от стадото на Израил заради своята вяра.

`Как Исус прави вярата на тази жена да заблести?`

`Можете ли да се сетите за други примери, когато Бог отлага и дава трудности, за да изпъкне вярата на хората?`