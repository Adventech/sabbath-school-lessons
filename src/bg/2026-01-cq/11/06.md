---
title:  Ереста на вечното мъчение
date:   13/03/2026
---

### inSight

`Как можеш да приложиш Малахия 4:1-3 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Ереста на вечното мъчение**

„Мисля си, че много обитатели на лудниците бяха доведени там поради преживявания, подобни на моите. Тяхната съвест е поразена от чувство за вина и треперещата им вяра не се осмелява да изиска обещаното опрощение от Бога. Те слушат описанията за християнския ад, докато накрая това смразява кръвта им и слага огнен отпечатък върху плочите на паметта им. На сън или наяве винаги виждат страшната картина, докато накрая загубят представа за реалността и започнат да мислят само за пламъците на ада от басните и да чуват писъците на обречените. Загубват разсъдъка си и умът се изпълва с безумните фантазии на един ужасен сън. Онези, които проповядват доктрината за вечния ад, ще направят добре, ако по-внимателно размислят за последиците от разпространяването на това жестоко учение“ (Уайт, Е. Свидетелства към църквата, Т.1., с. 25,26 – англ. изд.).

„Сатана приписва на Бога всички злини, които са наследени от плътта. Той Го представя като Бог, Който се наслаждава на страданието на Своите творения, Който е отмъстителен и неумолим. Сатана е онзи, който създаде доктрината за вечните мъчения като наказание за греха, защото по този начин може да поведе човеците към безверие и бунт, да обърка душите и да повали човешкия здрав разум“ (Уайт, Е. Съвети към родители, учители и студенти, с. 27 – англ. изд.).

„Само един спомен остава: нашият Изкупител ще носи вечно белезите на Своето разпятие. Наранената Му глава, ребрата, ръцете и нозете Му пазят единствените белези от жестокото дело на греха. Пророкът, гледайки Христос в Неговата слава, казва: „Лъчи се издаваха от страната Му; и там бе скривалището на силата Му“ (Авакум 3:4). В прободеното тяло, откъдето изтече кървавата струя, примирила човека с Бога, се намира славата на Спасителя, там е „скривалището на силата Му“ (…) А белезите на Христовото смирение са Неговата най-висша почит; през вечните векове раните от Голгота ще бъдат израз на хвалата за Него и за Неговата мощ (…)

Великата борба е свършена. Няма повече грях и грешници. Цялата вселена е чиста. Необятното творение бие в един пулс на хармония и радост. От Този, Който е сътворил всичко, се излъчва живот, светлина и радост по всички царства на безбрежното пространство. От най-мъничкия атом до най-големия свят, всички неща, одушевени или неодушевени, в непомрачена красота и съвършена радост заявяват: БОГ Е ЛЮБОВ!“ (Уайт, Е. Великата борба, с. 674,678 – англ. изд.).