---
title:  Как да създадеш атеист
date:   08/03/2026
---

### inTro

Прочети ключовия пасаж за този урок: Малахия 4:1-3

Вникни в библейския текст

**Как да създадеш атеист**

Представете си един вечен ад, в който пламъците поглъщат осъдените, горящата плът никога не изгаря и крясъците на агония отекват безкрайно в тъмнината. В това кошмарно царство няма изход, няма отдих – само непрестанни мъчения, които продължават вечно, без надежда или милост. Всяка секунда се чувства като вечност, докато болката и отчаянието поглъщат душата. Самата мисъл за това е ужасяваща: едно място, където страданието няма край, където виковете за милост остават нечути и където страданието на осъдените става зрелище на божествения гняв.

Как е възможно един любящ, милостив Създател, да осъди Своето творение на такава съдба? Жестокостта на тази доктрина изглежда, че разбива самата основа на Божия характер такъв, какъвто е разкрит в Писанието – един справедлив, любящ и милостив Бог.

Чарлс Дарвин, който е смятан за основателя на еволюционната теория, размишлява върху тази страховита концепция. Той пише в своята автобиография: „Трудно ми е да разбера как може някой да иска християнството да бъде истина; защото ако беше така, според директния език, използван в текстовете, хората, които не вярват – и това би включвало моя баща, брат и почти всичките ми близки приятели – ще бъдат наказвани вечно. И това е една ужасна доктрина“. Тази перспектива, наред с други въпроси, допринася за нарастващия скептицизъм на Дарвин към християнството.

Думите му обхващат дълбоката морална и теологична криза, която предизвиква доктрината за вечния адски огън – една толкова ужасяваща идея, която кара него и много други да се съмняват в самото естество на християнството. Елън Уайт признава унищожителното влияние на това погрешно учение:

„Вън от възможностите на човешкия ум е да се оцени злото, нанесено от ереста за вечните мъки. Библейската религия, която е пълна с любов и доброта и изключително богата с милост и съчувствие, е затъмнена от предразсъдък и е обвита с ужаси. Като помислим в какви фалшиви краски е обрисувал Сатана характера на Бога, можем ли тогава да се чудим, че хората се страхуват от своя милостив Творец, изпитват ужас от Него и даже Го мразят? Чудовищните представи за Бога, разпространили се по света чрез ученията от амвоните, са създали хиляди, не, милиони съмняващи се и невярващи“ (Уайт, Е. Великата борба, с. 536 – англ. изд.).

Книгата „Анализ на ада: отворени и релационни отговори на доктрината за вечните съзнателни мъчения“ разглежда вредните ефекти на идеята за вечното страдание както върху отделните личности, така и върху по-широката мисия на християнството. Това проучване подчертава, че вечното мъчение е сред най-пагубните доктрини, която създава сериозни религиозни травми, подхранва атеизма и предизвиква дълбок страх и недоверие към Божия характер.

Ученията за вечния адски огън са значителен фактор в нарастването на скептицизма и атеизма, тъй като много хора ги намират за несъвместими с идеята за справедлив и любящ Бог. Не трябва ли вярващите в Библията да говорят срещу такава ужасяваща, погрешна и отблъскваща перспектива за Бога?

Добре познатият атеист и философ Сам Харис казва: „Бог казва да вършиш онова, което желаеш, но ако направиш грешния избор, ще бъдеш измъчван цяла вечност в ада. Това не е свободна воля (…) Ако човек каже това, ние го наричаме психопат. Когато бог каже същото, ние го наричаме „любящ“ и строим църкви в негова чест“. В този случай, не бихме ли могли да се съгласим с атеиста?

В този урок ще се разровим в библейските учения за адския огън, показвайки, че анихилационизмът – окончателният край на злото – е не само най-справедливата и милостива божествена присъда, но и най-съгласуваната с Божия характер, както ни е разкрит в Писанието. Чрез внимателно изследване на Библията и теологични размишления, анихилационизмът ще разкрие откровение на божествената справедливост, която е както милостива, така и съгласувана с истинското естество на любящия Създател.

**Предизвикателство пред апологетиката:** Как премахването на доктрината за вечно горящия ад би обърнало хората към Исус?

### inScribe

Препиши Малахия 4:1-3 от превод по твой избор. Кои думи и фрази в тези стихове си противоречат с доктрината за вечното мъчение?