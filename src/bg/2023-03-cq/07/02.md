---
title:  Посветен за служение
date:   06/08/2023
---

#### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

` `

**Посветен за служение**

Неотдавна посетих църква, която провеждаше специална служба, в която нейни членове бяха публично посветени за служение. Някои ставаха старейшини, други дякони или дяконеси, а някои бяха отделяни за различни служения. Цялото събрание участва в молитвите на благославяне и благодарност и чух много хора да хвалят Господа, особено когато бяха призовани млади хора. Виждаме нещо подобно да се случва с Аарон и тримата му сина в Левит 8. Те били изведени пред цялото събрание и „посветени“ за служение в специална служба (Левит 8:2–5, 15, 30).

Интересно е, че Левит 8 поставя толкова висок стандарт за Божиите свещеници. Те трябвало да бъдат святи или отделени от светските неща - живи представители на Бог. Въпреки че Аарон бил по-възрастен човек по това време, синовете му били млади, така че това бил призив както за млади, така и за стари. В писмо до младия Тимотей, когото наставлявал, Павел пише това: „Никой да не презира младостта ти, но бъди пример на вярващите в слово, в поведение, в любов, в дух, във вяра , в чистота” (1 Тимотей 4:12). Подобно на Павел и Мойсей, ние трябва да повишим стандарта за съвършенство и святост в младежкото служение, а не да го понижаваме!

Цялата тази идея да бъдем свято свещенство във всеки един аспект е драматично илюстрирана в Левит 8:22-25. Моисей поставил кръвта на пожертван овен върху дясното ухо, палеца и пръста на крака на всеки от свещениците. Това означава, че Бог искал да слушат думите Му всеки ден и да изпълняват чутото (ухото), да вършат това, което е право, живеейки в послушание спрямо Него (палеца), да изпълняват поверените им задачи и да участват в Неговото дело – да отстояват това, което е правилно, дори ако това означавало да се опълчат срещу културата (пръста на крака). Всички тези неща били пореден начин да се пренесе духовния взор на народа напред към Исус, Който изпълнил на практика всяко едно от тези божествени поръчения по красив и съвършен начин.

Преди да се обезсърчите и да започнете да се чудите как бихте могли да достигнете този стандарт, за да бъдете свято свещенство в Божията църква, забележете какво се случва в Левит 8: Аарон и синовете му получават всеки дар, от който се нуждаят, за да бъдат ефективни свещеници за Бог. Те трябвало да научат един невероятен урок, който днешните пастори също трябва да научат: служението е свързано със смирение. Става въпрос за това, човек да е зависим от Бог за силата, дарбите, мъдростта и характера, от които се нуждаем, за да се изправим пред предизвикателствата. Забележете следното:

* Свещениците трябвало да бъдат измити вместо да се измият сами (Левит 8:6).
* Свещениците трябвало да бъдат облечени вместо да се облекат сами (Левит 8:8, 9).
* Свещениците е трябвало да бъдат помазани с миро вместо да се помажат сами (Левит 8:12).
* Кръвта е трябвало да бъде помазана върху свещениците, те не могли да  направят това сами (Левит 8:22-25).

Всичко това е трябвало да ги научи, че изцяло зависят от Бог, за да Му служат ефективно. Само Бог можел да ги новороди и обнови  (Тит 3:5) и само Бог можел да ги облече със Своята правда (Псалми 132:9). Само Бог е можел да ги изпълни с маслото на Светия Дух (Лука 4:18) и само Бог е можел да осигури Своята кръв за тяхното опрощение и изкупление.

`Какви стъпки можеш да предприемеш, за да се научиш да живееш в пълна зависимост от Бог?`

`Кой е твоят ментор в служението? За кого можеш да бъдеш ментор ти?`