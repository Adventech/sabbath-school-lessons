---
title:  Повече от общ обяд
date:   15/07/2023
---

#### inTro

**Прочети Левит 3. Вникни в библейския текст.**

**Повече от общ обяд**

Хората по света днес са разделени според раса, политика и ваксинационен статус. Тази склонност към раздвояване се простира чак до Райската градина, тъй като първото нещо, което Адам и Ева правят, след като съгрешават, е да се нападнат един друг: Адам обвинява Ева, а Ева обвинява змията (Битие 3:12,13). За съжаление чуваме за такива разделения също в дома и църквата, тъй като грешните хора почти винаги могат да намерят причина да бъдат разделени. Кой не е чувал за спорове относно музикалните стилове, ръкополагането или за цвета на църковния килим?

Името на приноса за мир или общение е свързано с еврейската дума шалом, която означава „мир“ или „благосъстояние“. Това приношение, намиращо се в Левит 3 и 7, е силно напомняне да живеем в мир и общение един с друг. Сладкият мир, който имаме с Бог чрез Исус, трябва да ни вдъхновява да търсим мир един с друг. Бог иска да се подкрепяме заедно в тези последни дни, а не да се разделяме (Евреи 10:25).

Примирителната жертва е единственият вид жертва, при който е позволено на приносителя да изяде част от жертвата. Принасящият жертва, от благодарност или поради обет, я носи в храма, където тя да бъде разделена по три начина: Бог получава тлъстината от приноса, изгорена на олтара, свещеникът получава гърдите и плешката, а принасящият жертвата получава всичко останало (Левит 3:16; 7:14, 15, 31, 34). Той споделя тази храна със семейството си и с други, свързани с неговото домакинство. От израилтяните се изисква да ядат тази ритуална храна на определеното от Бог място близо до скинията (Второзаконие 12:6, 7, 17, 18). Това споделено хранене представлява време на радост. Храната e израз на отпразнуване на близката връзка с Бог и тясното общуване един с друг. Бог дълбоко цени общението и мира сред Своите хора.

#### inScribe

Препиши Левит 3:16-17. Можеш също така да преразкажеш библейския текст или да го представиш схематично.

` `