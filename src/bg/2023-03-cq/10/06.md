---
title:  Храмът на душата е пречистен
date:   31/08/2023
---

#### inSight

`Как можеш да приложиш Левит 16:1–28 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Храмът на душата е пречистен**

“Кръвта на Христос, макар че трябваше да освобождава каещия се грешник от осъждането на закона, не трябваше да покрива греха. Тя трябваше да остане в светилището до последното умилостивение. Така под символична форма кръвта на жертвата за грях отстраняваше греха от каещия се, но оставаше в светилището до Деня на Умилостивението.”

“Във великия ден на последната отплата мъртвите трябва да бъдат „съдени според делата си по написаното в книгите“ (Откровение 20:12). Тогава чрез заслугите на изкупителната кръв на Христос греховете на всички истински покаяни ще бъдат заличени от небесните книги. По този начин светилището ще бъде освободено или очистено от доклада за греха. Това велико дело на изкуплението или на заличаването на греховете бе представено символично със службите в Деня на умилостивението – очистването на земното светилище чрез отстраняване на греховете, които са го осквернили, посредством заслугите на кръвта от жертвата за грях.“ (Елън Г. Уайт,  Патриарси и Пророци, стр. 238 - 239).

“Сатана изобретява безброй планове, за да ангажира умовете ни, та да не могат да се занимават с делото, с което трябва да са най-добре запознати. Архиизмамникът мрази великите истини, които представят пред погледа една изкупителна жертва и един всемогъщ Посредник. Знае, че за него всичко зависи от успеха да отклони мислите от Исус и от Неговата истина.“ (Елън Г. Уайт, Великата борба, стр. 301).

“В момента живеем във времето на великия умилостивителен ден. В символичната служба, докато първосвещеникът измолваше милост за Израил, от всички се изискваше да съкрушат душите си чрез покаяние за греховете си, чрез смиряване пред Господа, да не би да бъдат отлъчени от народа Божи. По същия начин и онези, които искат имената им да са в Книгата на живота, трябва сега, в малкото останали дни на тяхното благодатно време да съкрушат душите си пред Бога, съжалявайки за греха и истински каещи се. Трябва да се извърши дълбоко, щателно изследване на сърцето. Повърхностният дух, на който се отдават толкова много изповядващи се за християни, трябва да се отхвърли. Сериозна битка предстои пред желаещите да победят лошите наклонности, готови да завладеят душата им. Приготовлението е лично. Ние няма да се спасим групово. Чистотата и верността на един няма да компенсира липсата на тези качества у друг. Макар че всички народи трябва да се явят на съд пред Бога, Той ще изследва живота на всеки един поотделно така отблизо, основно и точно, все едно че освен него няма никакво друго същество на земята. Всеки ще бъде изпитан и трябва да бъде намерен „без петно или бръчка, или друго такова нещо“. (Елън Г. Уайт, Великата борба, стр. 302).