---
title:  Чистотата на Спасителя
date:   14/09/2023
---

#### inSight

`Как можеш да приложиш Левит 18, 20  в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Чистотата на Спасителя**

„Има хора, които са изпитали Христовата опрощаваща любов и които истински желаят да бъдат Божии деца, а в същото време съзнават, че техният характер не е съвършен, че животът им е нечист и поради това са готови да се усъмнят дали в действителност сърцата им са подновени от Светия Дух. На такива бих казала: Не отстъпвайте, не изпадайте в отчаяние. Често пъти ще трябва да падаме на колене и да плачем за своите слабости и грешки при нозете на Исус; но не трабва да се обезсърчаваме. Даже ако сме победени от неприятеля, не сме отхвърлени, не сме изоставени или отблъснати! Не! Христос стои отдясно на Бога и винаги се застъпва за нас. Любимият ученик Йоан каза: „Това ви пиша, за да не съгрешавате. Но ако съгреши някой, имаме Застъпник при Отца – Исус Христос, Праведния.“, 1 Йоаново 2:1. А не забравяйте и думите на Христос: „Сам Отец ви обича.“, Йоан 16:27. Той желае да възстанови при Своя образ във вас, да ви въздигне до Себе Си, да види Своята чистота и святост, отразени във вас. И ако само пожелаете да Му се покорите, Този, Който е започнал доброто дело във вас, ще го продължи до деня Исус Христов. Молете се по-пламенно; вярвайте по-пълно. Когато стигнем до там, че да не можем вече да разчитаме на собствената си сила, нека се доверим на силата на нашия Изкупител и да хвалим Този, Който е нашето единствено спасение.

Колкото по-близо идвате до Исус, толкова по-грешни ще изглеждате в собствените си очи; защото духовното ви зрение ще става все по-чисто и вашите несъвършенства ще се виждат все по-ясно и в явен контраст с Неговото съвършено естество. Това е доказателство, че сатанинските измами са изгубили своята сила и вече ви възкресява и раздвижва животворното влияние на Божия Дух.

Никаква трайна любов към Исус не може да обитава в сърце, което не съзнава собствената си греховност. Душата, преобразена от Христовата благодат, ще се възхищава от Неговия Божествен характер; но ако не виждаме собствената си морална уродливост, това е безпогрешно доказателство, че не сме добили представа за красотата и превъзходството на Христос.

Колкото по-малко гледаме да даваме висока оценка на себе си, толкова по-високо ще оценяваме чистотата и красотата на своя Спасител. Всеки поглед към нашата греховност ще ни довежда при Онзи, Който може да прощава; и когато душата, съзнавайки своята безпомощност, се стреми към Христос, Той ще и разкрие Себе Си и цялата Си мощ. Колкото повече съзнанието, че Той ни е необходим, ни довежда до Него и до Божието слово, толкова по-възвишена ще бъде представата ни за Неговия характер и толкова по-пълно ще отразяваме Неговия образ“ (Елън Г. Уайт, Пътят към Христос, стр. 65, 66).

„Не е Христов последовател този, който се отдръпва от грешните, като ги оставя безпрепятствено да следват пътя на падението си. Хората, бързащи първи да обвинят другите и ревностни да ги предават на справедливостта, често в своя живот са по-виновни от тях. Хората мразят грешника, а обичат греха. Христос мрази греха, но обича грешника. Такъв ще бъде духът на всички, които Го следват. Християнската любов не бърза да порицава, а бърза да долови покаянието, готова е да прощава, да окуражава, да върне скитника в пътеката на светостта и да утвърди стъпките му“ (Елън Г. Уайт, Копнежът на вековете, стр. 50)