---
title:  Първообразът на Празниците
date:   17/08/2023
---

#### inSight

`Как можеш да приложиш Левит 9 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Първообразът на Празниците**

„Тамянът, възнасящ се с молитвите на Израил, представя заслугите и застъпничеството на Христос — съвършената Му праведност, която Той чрез вяра вменява на Своя народ — единствено тя може да направи поклонението на грешните същества прието от Бога. Пред завесата на Светая Светих имаше един олтар за вечно ходатайство (постоянно застъпничество), а пред Светая — един олтар на вечно умилостивение. Към Бога се пристъпваше с кръв и тамян — символи, сочещи към великия Посредник, чрез Когото грешниците можеха да дойдат при Йехова и чрез Когото единствено можеше да получи милост и спасение покаяната, вярваща душа... Христос бе, Който даде церемониалния закон. Даже и след като този закон не трябваше вече да се спазва, Павел го представи на евреите в неговото истинско значение и стойност, показвайки мястото му в изкупителния план и отношението му към Христовото дело; и великият апостол нарича този закон славен, достоен за Божествения си Автор. Тържествената служба в светилището символизираше великите истини, които щяха да бъдат разкривани през следващите поколения. Облакът тамян, издигащ се заедно с молитвите на Израил, представлява Исусовата правда, която единствено може да направи молитвата на грешника приемлива от Бога; окървавената жертва на жертвения олтар свидетелстваше за идещия Изкупител; а от Светая Светих проблясваше видимият знак на Божественото присъствие. По този начин в течение на векове на тъмнина и отстъпничество вярата се запазваше жива в сърцата на хората, докато настана времето за идването на обещания Месия. На четиринадесетия ден от месеца привечер се празнуваше Пасхата, чиито тържествени, внушителни церемонии напомняха за избавянето от египетското робство и сочеха напред към Жертвата, която щеше да избави людете от робството на греха. Когато Спасителят даде живота Си на Голгота, значението на Пасхата се изчерпи и в памет на същото събитие, което тя символизираше, се постанови наредбата за Господнята вечеря. Празникът на шатрите бе не само възпоменателен, но и символичен. Той посочваше не само назад към пустинното пътуване, но като празник на жетвата честваше събирането на земните плодове и сочеше напред към великия ден на окончателното събиране, когато Господарят на жетвата ще изпрати жетварите Си да съберат плевелите на купове за огъня, а пшеницата — за Неговата житница.“ (Елън Г. Уайт, Патриарси и пророци, стр. 155, 162, 246-247).