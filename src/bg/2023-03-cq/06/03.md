---
title:  Да оправиш нещата
date:   31/07/2023
---

#### inTerpret

`Какви специални послания носи Левит 5:14—6:7?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Да оправиш нещата**

Когато приемем Божията стойност за възстановяването на злини, причинени на Него или на други хора, нашият Създател изисква от нас да следваме тези стъпки:

_1. Изповядай се_ (Левит 5:5; Числа 5:6, 7). Необходимо е да си признаем стореното. Това не е моментът да обобщаваме, а да бъдем конкретни за това как сме наранили Бог и как сме наранили другите. Тази изповед не е корпоративна, а лична. С други думи, това не е моментът да признаете какво са направили хората от вашата църква, държава или колеги, а какво вие лично сте направили, за да нараните някой друг, умишлено или неволно. Тази изповед се прави пред Бог и само пред Бог. Забележете, че тази жертва се принася „на Господа“ (Левит 5:6).

_2. Възвърни отнетото_ (Левит 5:16; Левит 6:4,5; Числа 5:7). Следващата стъпка в процеса е да възвърнете това, което сте взели, и да добавите 20 процента към него. Други пасажи в Стария завет имат процент много по-висок (вижте Изход 22:1; 2 Царе 12:6; Притчи 6:31), но тук в Левит 5 той е само 20 процента, защото грешникът изповядва греха си вместо да бъде хванат в него и следователно е принуден да възвърне отнетото. Тук виждаме Божията милост, проявена към онези, които бързат да признаят вината си и да се реваншират на Бог и на онези, които са онеправдали.

Има някои хора, които изискват потомците на онези, които са онеправдали други, да бъдат отговорни за възвръщане на отнетото, но това не се потвърждава в Левит. Бог никога не наказва децата за греховете на техните родители, освен ако и децата не участват (4 Царе 14:6; Йезекиил 18:6). Но като християни ние трябва да облекчаваме всяко страдание, което може да е резултат от неправда. Също така е важно да се знае, че грешникът идва до олтара по собствена воля, а не насила. Само Бог чете сърцето и само Бог е отговорен за възмездието. Можем да Му се доверим, за да излекува травмите и заличи прегрешенията на поколенията, но междувременно не трябва да отлагаме да поправим личните си грешки спрямо Бог и хората в живота ни.

Какво се случва, ако не можем да възвърнем това, което сме направили? Ами ако обстоятелства като ограничителна заповед или смърт го направят невъзможно?

При приноса за вина грешникът при тези обстоятелства е трябвало да върне парично обезщетение на свещениците. С други думи, те давали на църквата парите, които вече не можели да дадат на онези, които били онеправдали (Числа 5:8).

_3. Принеси жертва_ (Левит 6:6). След като грешникът се изповяда и възвръщането е направено, той трябва да разчита на изкупителната кръв на Исус да го покрие. Както обикновено, Бог предлага това с голяма щедрост, особено когато грешникът е показал дълбоко и истинско покаяние. Той е показал чрез самопризнания и възвръщане, че наистина съжалява за стореното.

Интересно е, че за другите жертви, които обсъдихме, птици или дори брашно могат да бъдат използвани като заместител на бика, козата или агнето, използвани в жертвата. Това е било така, за да могат бедните да участват и да се насладят на предимствата на прошката и спасението чрез вяра в Христос. Но за приноса за престъпление единствената приемлива жертва била овен. Това била една от най-скъпите жертви, на второ място след бика. Това несъмнено показва високата цена, която грехът изисква, дори когато на човек му е простено. Грехът има последствия и, въпреки че е простен чрез смъртта на Исус, често оставя белези в нас и в другите, които могат да бъдат изтрити само когато Христос се завърне.