---
title:  Неотменим, Непроменим и Вечен
date:   28/09/2023
---

#### inSight

`Как можеш да приложиш Левит 26 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Неотменим, Непроменим и Вечен**

„Много проповедници проповядват в своите църкви и много професори и учители наставляват студентите си, че Божият закон е променен или недействителен. А онези, които вярват, че изискванията му са все още валидни и че трябва да бъдат буквално изпълнявани, са обект на присмех и презрение...

Никоя от приетите от християнския свят заблуди не подронва така дръзко авторитета на Небето, не се противопоставя така пряко на заповедите на разума, няма по-гибелни последици, както съвременната утвърждаваща се доктрина, че Божият закон вече не е задължителен за човека. Всяка страна има своите закони, постановяващи респект и послушание; няма управление, което да съществува без тях. А как можем да си представим, че Творецът на небето и земята няма да има Закон за управляване на съществата, които е създал? Представете си видни държавници да учат публично, че законите, управляващи страната им и защитаващи правата на гражданите не са задължителни, че само ограничават свободите на хората и затова не трябва да бъдат спазвани. Колко време, мислите, че биха останали такива хора на постовете си? Но нима незачитането на държавните и националните закони е по-тежко престъпление от пренебрегването на Божиите предписания, съставляващи основата на всяко управление?..

Онези, които учат хората да гледат лековато на Божиите заповеди, сеят непослушание и жънат непослушание. Отхвърлят ли се наложените от Божия закон ограничения, съвсем скоро и човешките закони няма да се зачитат...

Учението, че хората са освободени от послушанието към Божиите изисквания, вече е намалило силата на моралните задължения и е разтворило портите за нахлуване на порой от нечестия. Беззаконие, разпуснатост и поквара ни връхлитат подобно на вълна, помитаща всичко пред себе си...

Най-долните престъпници, хвърлени в тъмница заради престъпленията си, често пъти са ограждани с почести и внимание, като че са постигнали отличие, достойно за завиждане. На характера и престъпленията им се дава широка гласност. Пресата публикува възмутителни подробности за човешките пороци и така събужда у други желания за извършване на измами, грабежи, убийства. А Сатана ликува от успеха на пъклените си планове. Съдилищата са покварени. Управниците се ръководят от желанието за печалба и любов към чувствени удоволствия. Невъздържанието е замъглило способностите на много хора, така че Сатана почти напълно ги контролира. Юристите стават жертва на поквара, подкупи и измами. Пиянство и разгулен живот, страсти, завист, безчестие от всякакъв вид се ширят сред онези, които прилагат законите. “... правосъдието отстъпи назад и правдата стои далеч; защото истината падна на площада и правотата не може да влезе.” (Исая 59:14)...

Водачите на неделното движение поддържат и се борят за реформи, от които народът наистина се нуждае, и за принципи в хармония с Библията. Но заедно с тях има и едно изискване, което противоречи на Божия закон и Неговите служители не могат да се обединят с тях. Нищо не може да ги оправдае за това, че премахват Божиите заповеди заради човешки предписания.“ (Елън Г. Уайт, Великата борба, глава: Предстоящата борба)