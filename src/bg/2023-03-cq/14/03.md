---
title:  Десет обещания
date:   25/09/2023
---

#### inTerpret

`Какви специални послания носи Левит 26?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Десет обещания**

Има много въпроси, които възникват относно Божия закон в Левит. Най-често срещаният от тях е: как да разберем кои закони са остарели и кои са все още актуални за нас днес. Това е страхотен въпрос и отговорът е доста прост: ако Новият завет го подкрепя, той все още е в сила днес. Например, щом Новият завет учи, че животинските жертвоприношения са приключили със смъртта на Исус, ние не принасяме такива днес (Колосяни 2:14-17; Евреи 10:1-4) и тъй като Новият завет не порицава смесването на два вида плат в облеклото ни, ние също не го порицаваме. Доста разбираемо, нали?

Това просто разбиране се отнася и за греховете, които изискват смъртно наказание в книгата Левит. Тъй като Новият завет все още ги нарича грехове, и ние ги наричаме грехове, но понеже Новият завет предписва различна форма на наказание (не смъртно; 1 Коринтяни 5), ние приемаме част, а не цялото, от този тип заповед. Въпреки това, никога не трябва да забравяме, че в крайна сметка „заплатата на греха“ все още е „смърт“ (Римляни 6:23). Смъртното наказание в Левит е малък символ на голямата последна присъда, пророкувана в Новия завет (Откровение 20:8), ето защо трябва да се покаем и да повярваме в Христос. И за протокола, всичките 10 заповеди от Изход 20 глава се намират и в Новия завет (Матей 4:10; Матей 12:34–37;Матей 19:18, 19; Деяния на апостолите 17:29; Римляни 7:7 ; 13:9; Евреи 4:4, 9, 10).

Да искаме просто да проповядваме Исус и да учим хората да обичат е благородно и добро желание. Всички, които виждат централната роля на Исус, ще се радват да знаят, че правилното представяне на Божия закон е представяне на Исус и Неговата любов! Всъщност законът не е само описание на характера на Христос – той също така описва истинската любов. Първите четири заповеди изразяват любов към Бог, а останалите шест изразяват любов към нашите ближни (Матей 22:37-40). Въпреки това е трудно да си представим някой, който се опитва да научи другиго какво е любов, като същевременно отхвърля Божието определение за нея. Крайният резултат от това е фалшива или сантиментална форма на любов, която отразява света, вместо атмосферата на небето, и ето поради това трябва да спазваме Божия закон в неговата цялост.

Аргументът, че Старият завет е премахнат на кръста, може да е най-упоритият от всички възражения срещу спазването на закона, поместен в Левит и из цялото Писание, но вместо да се отърве от закона, Новият завет просто го премества. Законът в Стария завет е написан от Бог върху каменни плочи, а законът на Новия завет е написан от Светия Дух (Бог) върху сърцето (Евреи 10:16). Това, разбира се, означава, че сега, когато законът е написан в сърцата ни, можем и трябва да го спазваме още по-пълно! Точно това има предвид Павел в Римляни 8:4, когато заявява, че „изискванията на закона“ могат да бъдат „изпълнени в нас, които ходим не по плът, а по Дух“.

Подгответе се: следваща мисъл е доста проницателна! В Стария завет Божият закон е списък от добри заповеди, но в Новия завет това е списък от добри обещания (Изход 20:1–17): „ЩЕ освещавам съботата”; „НЯМА да крада”; „НЯМА да убивам“; „НЯМА да изневерявам“; и още и още. Това не е ли красива мисъл?

`Какви са последиците от превръщането на заповедите в обещания в новия завет?`

`Как това се отразява на взаимоотношенията ни с Бог?`