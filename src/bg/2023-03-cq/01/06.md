---
title:  Единственият
date:   29/06/2023
---

#### inSight

`Как можеш да приложиш Левит 1-7 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Единственият**

"Но тази велика жертва не бе принесена, за да породи в сърцето на небесния ни Баща любов към човека, нито пък за да Го накара да пожелае да ни спаси. Не, не! "Бог толкова възлюби света, че даде Своя Единороден Син" Йоан 3:16. Нашият небесен Баща ни обича не заради това велико изкупление, напротив, Той предвидя изкуплението, защото ни обича" (Елън Г. Уайт, Пътят към Христос, стр. 13).

"Когато Адам и синовете му започнаха да принасят церемониалните жертви, отредени от Бога като предобраз на идващия Изкупител, Сатана съзря в тях изразена връзката между земята и небето. През следващите векове той постоянно се стараеше да прекъсне тази връзка. Неуморно се опитваше да даде погрешна представа за Бога и за ритуалите, сочещи към Спасителя. Наистина успя да постигне целта си с повечето членове на човешкото семейство.

Докато Бог желаеше да научи хората, че единствено от любов дава Дара, Който ги примирява със Него, заклетият враг на човечеството се стараеше  да представи Бога като личност, наслаждаваща се на неговото унищожение. По този начин жертвите и тайнствата, предназначени от Небето да разкриват Божията любов, бяха изопачени, за да служат като средство, чрез което грешниците напразно се надяваха да умилостивят с дарове и добри дела гнева на обидения Бог" (Елън Г. Уайт, Пророци и царе , стр. 685, 686).

"При сътворението си Адам и Ева имаха познание за Божия закон. Знаеха какво изисква Бог от тях, заповедите му бяха записани в сърцата им. Когато човекът падна в престъпление, законът не бе променен, но бе установена система за възстановяване, за да бъде човекът върнат обратно към послушание. Беше дадено обещание за Спасител и бяха установени жертвени приноси, сочещи към смъртта на Христос като велик принос за грях. Но ако Божият закон никога не беше престъпен, нямаше да има смърт и нужда от Спасител. Следователно нямаше да има нужда и от жертви...

Има много хора, които се опитват да смесят двете системи, използвайки текстове, които говорят, че церемониалният закон премахва моралния закон; но това е изкривяване на Писанията. Разграничението между двете системи е широко и ясно. Обредната система се състои от символи, които сочат към Христос, към Неговата жертва и свещеничество. Този обреден закон, с неговите жертви и наредби, трябваше да бъде изпълняван от евреите, докато символът срещне своята същност в смъртта на Христос, Божия Агнец, Който поема греха на света. Тогава всички жертвени приноси трябваше да бъдат прекратени. Именно този закон Христос "махна отсред нас, като го прикова на кръста". Колосяни 2:14" (Патриарси и пророци, стр. 363, стр. 365).