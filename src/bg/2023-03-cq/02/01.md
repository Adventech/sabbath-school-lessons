---
title:  Бъди 100% посветен
date:   01/07/2023
---

#### inTro

**Прочети Левит 1. Вникни в библейския текст.**

**Бъди 100% посветен**

Левит 1 глава представя идеята, че трябва да бъдеш 100% посветен на Господ, защото и Той ти е посветен на 100%. Изследването на приносите за всеизгаряне хвърля голяма светлина върху това колко много Бог цени посвещението ни от цяло сърце. Този доброволен принос изисква от грешника да донесе мъжко животно от стадото си в храма и да го даде изцяло на Господа (Левит 1:3,4). Одобрените за това животни са телета, овни, козли и гълъби (Левит 1:5,10,14).

Този принос е бил сериозна демонстрация на посвещение, тъй като семейството на приносителя е зависело от тези животни както за храна, така и за облекло, инструменти и оръжия. Интересна подробност е, че животното е трябвало да бъде заклано “на северната страна на жертвеника”, която представлява страната на жертвеника най-близо до Божия трон (Левит 1:11; Исая 14:13). Това означава, че дарителят излагал на показ искрената си отдаденост и посвещение не пред някой друг, но пред самия Цар на царете!

Въпреки, че мнозина вярват в Бога, някои искат Той да има само ограничен контрол върху тях. Предпочитат Господ да има достъп само до определени сфери от живота им. Ако използваме метафора, за да го опишем, те желаят Той да има достъп само до един файл в компютъра им, но не и върху това какво ядат, какво гледат или слушат, с кого излизат, за кого се женят, как изразходват средствата си и т.н. Тяхното посвещение на Бога се ограничава с това да посещават църква, но не се отразява на начина, по който живеят всеки ден. Господ, обаче, не цени “хладкото” християнство. Реалността е, че то дори Го отвращава! (Откровение 3:16)

Божият характер не е хладък и Той няма да приеме хладкост от Своите последователи. Бог предпочита да сме студени или горещи, посветени на 100% или въобще да не сме посветени. Може би няма място в Стария Завет, където тази идея да е по-категорично изявена от Левит 1 глава и жертвите за всеизгаряне. Всичко трябва да бъде поставено на олтара като принос за Господа. (Левит 1:13)

#### inScribe

Препиши Левит 1:10-13. Можеш също така да преразкажеш библейския текст или да го представиш схематично.

` `