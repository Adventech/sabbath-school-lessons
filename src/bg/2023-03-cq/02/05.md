---
title:  Нашата жертва за всеизгаряне
date:   05/07/2023
---

#### inVitе

Разгледай Левит 1 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Нашата жертва за всеизгаряне**

Когато Йоан Кръстител извикал “Ето Божият Агнец, Който носи греха на света!” (Йоан 1:29), той ясно идентифицирал Исус като жертва за всеизгаряне. Забележете, че не е казал: ето Божият бик, Божият козел или Божият гълъб. Това е сочело към жертвата, която свещеникът е принасял всяка сутрин и вечер, за да започне и завърши ежедневните служби (Изход 29:39). За тези основни, съществени приноси за всеизгаряне, агнето е било животното, принасяно в жертва.

За всеки, който е разбирал храмовите служби, това е била изключително важна титла за Исус. Провъзгласявайки Го за Божия Агнец, Йоан не само Го посочва като изпълнението на 4000-годишния символ на приносите за всеизгаряне, но и като основата на цялостната храмова служба. Той е бил Алфа и Омега (началото и края) на всички жертви! Всяка жертва сочи към Исус, “Който носи греха на света!” (Йоан 1:29).

Навсякъде в Левит 1 глава виждаме Исус, символизиран в приноса за всеизгаряне. Той е дал живота Си доброволно, бил е безгрешен и без физически или духовен недостатък (Левит 1:3), бил е умит и чист вътрешно и външно (Левит 1:9) и е бил напълно посветен на Бога. Той е понесъл върху Себе Си нашите грехове, идентифицирал се е с нас и е умрял със смъртта, с която ние е трябвало да умрем (Левит 1:4,5). Той е изкупил нашия грях, като е платил със Собствената Си кръв, за да можем да застанем пред Бога чисти и опростени (Левит 1:4).

Въпреки че жертвата за всеизгаряне е била демонстрация на цялостното посвещение на приносителя на Господ, тя е била първо и преди всичко изява на Божието посвещение към нас чрез Неговия Син. Той е дал всичко, за да можем да бъдем спасени. Неговото посвещение към нас мотивира нашето посвещение към Него. Първо ние разпознаваме Исус като нашата жертва за всеизгаряне и като отговор полагаме живота си на олтара на посвещението и пълната отдаденост на Бога на любовта.

Това са всички аспекти на този вид жертва, които са отразени в Исус. Както Христос:

* Приносът за всеизгаряне не е имал физически недостатъци (1 Петрово 1:18,19)
* Цялото животно е било принасяно на Бога (Йоан 19:30; Евреи 7:27)
* Приносът за всеизгаряне е осигурявал опрощаване  и очистване от греховете (Римляни 3:24, 25; 1 Йоаново 1:7)
* Жертвеното животно е било убивано (Матей 26:42)
* Приносът е бил “благоуханен” за Господа (Ефесяни 5:2)
* Проливала се е кръвта на жертвата (Евреи 9:11,12)

`По какви начини Исус изразява пълното си посвещение към нас?`