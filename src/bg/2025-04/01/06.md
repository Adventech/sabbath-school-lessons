---
title:  Сполука и успех
date:   02/10/2025
---

`Прочетете Исус Навин 1:7-9 заедно с Битие 24:40; Исая 53:10 и Псалми 1:1-3. Какво означава да имаме сполука и успех според тези стихове?`

Еврейската дума tsalakh, „ще сполучиш“ (Исус Навин 1:8), има предвид успешно завършване на планираното или благоприятни обстоятелства.

Думата sakal, „внимателен“ (Исус Навин 1:8), може да бъде преведена като „сполучлив“ или „успешен“. Но може също да означава „благоразумен“ или „който постъпва мъдро“. Често се среща в „Йов“, „Притчи“ и „Псалми“, когато идеята за успеха е тясно свързана с мъдрите постъпки, ръководени от страх от Бога и послушание към Словото.

Според тази идея успехът не се определя задължително като материално благополучие, въпреки че не изключва и това. Успехът трябва да се разглежда като хармония с духовните ценности и принципи, които лежат в основата на Божия сътворен свят и са изразени в Неговия закон.

Доверието в Божиите обещания, особено обещанието за спасение единствено чрез вяра, и послушанието към закона, не си противоречат. Те са двете страни на една и съща монета.

`Прочетете Римляни 3:31. Каква казва този стих за връзката между закона и вярата?`

Противопоставянето на вярата в изкупителната и жертвена смърт на Христос за нас и послушанието към Божия закон е фалшива и опасна дихотомия. Законът и благодатта винаги вървят ръка за ръка. Само повърхностното разбиране на ролята на закона може да доведе до възприемането му като противоположен на благодатта.

Авторите на Стария Завет почитат високо закона и го смятат за източник на наслада (Псалми 1:2; 119:70,77,174). Правилно разбиран и прилаган, законът ще доведе до по-дълбоко разбиране на нашата греховност (Римляни 7:7) и на нуждата ни от Христовата правда (Галатяни 3:24).

`Колкото и усилено да се опитвате с Божията благодат да спазвате закона, как собствените ви преживявания разкриват вашата нужда от покриващата правда на Христос?`