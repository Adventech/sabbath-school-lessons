---
title:  Наследници на обещанията
date:   30/09/2025
---

`В Исус Навин 1:2,3 Господ казва на Исус Навин, че им дава земята в онзи конкретен момент. От друга страна, заявява, че вече им я е дал. Какво означава това? `

Земята е дар от Господа, Който е истинският Собственик. В Исус Навин 1:2,3 са използвани две различни форми на глагола „давам“, отразяващи два важни аспекта от наследяването на земята. Първата форма описва процеса по даването на земята. Само териториите отвъд Йордан са заети от Израил. По-голямата част от Обетованата земя още не е завладяна.

В Исус Навин 1:3 употребеният глагол е в перфектна форма, което създава впечатлението, че земята вече им е била дадена. Когато Бог е подлогът на такива действия, формата се нарича „пророческо перфектно време“. Защото Неговите обещания в Словото са сигурен факт, на който може да разчитаме като настояща реалност.

Местоименията в стих 3 „вие“ и „вашите“ са в множествено число, следователно обещанието е дадено не само на Исус Навин, но и на целия израилев народ. Споменаването на обещанието, дадено на Мойсей, предава идеята за приемственост на Божията кауза.

Също така думата kol, „всички“, „всеки“, се повтаря многократно в първа глава. Това е израз на пълнотата, необходима за постигането на целта, поставена пред Исус Навин. Трябва да има съвършена координация между Бога, Исус Навин и израилевия народ, за да бъде сигурен успехът на предстоящото завладяване на Обещаната земя.

`Прочетете Исус Навин 1:4-6 и Евреи 6:17,18. В този момент Обещаната земя е точно това – обещана. Обаче Бог я нарича наследство. Какво означава да бъдем наследници на Божиите обещания?`

Няма нищо магическо в Божиите обещания. Те нямат от само себе си силата да осигурят собственото си изпълнение. Гаранцията, че ще се осъществят, е присъствието на Бога, Който казва: „Аз ще бъда с теб“. Присъствието на Господа е наистина решаващо за оцеляването на Израил. Без Него те ще бъдат само един от многото народи, без никакво специално призвание, идентичност или мисия (Изход 33:12-16). Присъствието на Господа е всичко, от което се нуждае Исус Навин, за да постигне успех.

И днес нещата стоят по същия начин, затова имаме обещанието на Исус от Матей 28:20.