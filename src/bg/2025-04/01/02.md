---
title:  Един нов Мойсей
date:   28/09/2025
---

`Прочетете Второзаконие 18:15-22 и Исус Навин 1:1-9. Защо е важно книгата „Исус Навин“ да започне с повторение на обещанието какво ще се случи след смъртта на Мойсей?`

Въпреки че Мойсей е починал и Бог е определил новия водач, Исус Навин, между тях има паралели. И на двамата Бог е казал, че ще въведат народа в обещаната на предците земя. Господ казва на Исус Навин: „Всяко място, на което стъпят краката ви, ви го давам, както казах на Мойсей“ (Исус Навин 1:3). Исус Навин ще завърши делото, първоначално дадено на Мойсей. Той всъщност е новият Мойсей.

`Прочетете Изход 33:11; Числа 14:6,30,38; Числа 27:18; Числа 32:12; Второзаконие 1:38; Второзаконие 31:23; Второзаконие 34:9. Какво ни казват тези стихове за Исус Навин?`

На този етап обещанието, че Бог ще „издигне“ пророк като Мойсей (Второзаконие 18:15) е по-скоро една възможност, отколкото завършена реалност. Началните думи на книгата „Исус Навин“ напомнят на читателя за това обещание и същевременно създават очакване за неговото изпълнение.

Макар и покойник, Мойсей пак присъства чувствително в първата глава. Името му се споменава десет пъти, а на Исус Навин само четири пъти. Мойсей е наречен „Господният слуга“, докато за Исус Навин се казва, че е „Мойсеевият служител“ (Исус Навин 1:1). Ще е необходим цял един живот на предано служене и покорство, за да получи и Исус Навин титлата „Господния слуга“ (Исус Навин 24:29).

Макар че първата глава на „Исус Навин“ хваща прехода между двамата велики водачи на Израил, най-важният герой е самият Господ, Чиито думи са първите в книгата и Чието ръководство е на първо място. Няма спор Кой е истинският водач на Израил.

`През вековете Бог призовава мъже и жени да водят народа Му. Защо е решаващо да помним Кой е истинският, невидим Водач на църквата?`