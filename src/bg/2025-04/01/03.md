---
title:  Прекоси! Завладей! Раздели! Служи!
date:   29/09/2025
---

`Прочетете Исус Навин, 1 гл. Какво можем да научим за структурата на книгата от тази първа глава?`

Първата глава от „Исус Навин“ е въведение към цялата книга. Тя включва четири речи, които съответстват на четирите основни части на книгата: прекосяване (Исус Навин 1:2-9); завладяване (Исус Навин 1:10,11); разделяне на земята (Исус Навин 1:12-15); и служене чрез изпълняване на закона (Исус Навин 1:16-18).

Книгата може да се разглежда като една поредица от божествени инициативи. Във всяка една Бог дава на Исус Навин конкретна задача, свързана със завладяването на Ханаан, и всяка една по-късно е отбелязана в книгата след успешното ѝ завършване.

В края на краищата Божиите обещания за заселването в земята ще бъдат изпълнени. Оттам нататък отговорността за запазването на страната е в ръцете на израилтяните и може да се осъществи само с истинска вяра и покорството, което винаги се ражда от такава вяра.

Божиите инициативи, изразени с трите глагола – „прекоси“, „завладей“ и „раздели“ – намират своя подходящ отговор в послушанието на народа, което произтича от последната инициатива: служи.

Както казахме, книгата „Исус Навин“ има четири основни части, всяка от които се характеризира с определена идея, изразена с честото присъствие на една еврейска дума:

1. прекоси (Исус Навин 1:1-5:12);
2. завладей (Исус Навин 5:13-12:24);
3. раздели (Исус Навин 13:1-21:45);
4. служи (Исус Навин 22:1-24:33).

Следователно самата структура на книгата предава основната ѝ вест: Божиите инициативи не се извършват автоматично. Те изискват народът Му да действа с вяра. След всичко, което е направил Бог за нас – включително и това, което не можем да сторим за себе си – сме призовани да направим онова, което е по силите ни, а то е да изпълним каквото ни повелява Той. Така е било през цялата свещена история, така си остава и днес. Например описанието на Божия народ в края на времето от Откровение 14:12 предава същата идея: вярата в това, което е сторил Бог за нас, води до послушание.

`Помислете за някои от обещанията в Божието Слово, които са ви най-скъпи. Каква реакция изискват те от вас, за да могат да се осъществят?`