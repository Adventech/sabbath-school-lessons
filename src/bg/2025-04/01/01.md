---
title:  Рецепта за успех
date:   27/09/2025
---

### За изучаване през седмицата

Второзаконие 18:15-22; Исус Навин, 1 гл.; Евреи 6:17,18; Ефесяни 6:10-18; Псалми 1:1-3; Римляни 3:31.

> <p>Стих за запаметяване</p>
> „Само бъди силен и твърде храбър, за да постъпваш внимателно според целия закон, за който слугата Ми Мойсей ти даде заповед; не се отклонявай от него нито надясно, нито наляво, за да имаш добър успех, където и да идеш“ (Исус Навин 1:7).

Бенджамин Зандер, музикален директор на Бостънската филхармония, преподавал музикална интерпретация. Забелязал тревогата на студентите си от предстоящата оценка на изпълненията им. За да ги успокои и да разкрият пълния си потенциал, той обявил още на първия ден от курса, че всеки ще получи шестица. Не се налагало да очакват да я постигнат, а било „възможност да я преживеят“. Единственото изискване било да напишат писмо през първите две седмици от семестъра, но да е датирано за края на курса. Писмото трябвало да обясни защо заслужават високата оценка.

Книгата „Исус Навин“ предлага нови възможности. Мойсей, основен фактор в 40 години от историята на Израил, вече принадлежи към миналото. Изходът от Египет и броденията из пустинята, белязани от бунтове и инатливост, вече са завършили. В Обещаната земя предстои да влезе ново поколение, готово да се покорява на Бога не с очакването да го постигне, а с възможността да го преживее.

Нека да разгледаме как Бог отваря нова глава от живота на Израил и как би могъл да направи същото и за нас.