---
title:  Бъди силен!
date:   01/10/2025
---

`Прочетете Исус Навин 1:7-9. Защо Господ на два пъти подчертава пред Исус Навин, че трябва да бъде силен и смел?`

Задачата на Исус Навин включва огромни предизвикателства. Стените на ханаанските градове изглеждат непревземаеми, а населението на земята е обучено за битки. За разлика от тях израилтяните, обикновени номади, не притежават дори и най-примитивните военни съоръжения, за да преодолеят укрепените стени. Историята казва, че дори и Египет, суперсилата за онова време, не е успял да се установи трайно в Ханаан.

Обаче тук призивът да бъдат силни и смели не е свързан само с бойния дух или с военните стратегии. Кураж и сила са необходими, за да останат верни на Тората и на конкретните ѝ изисквания, които определят завета на Израил с Яхве.

`Прочетете Ефесяни 6:10-18. Въпреки че днес не се налага да участваме във военни конфликти, как бихме могли да приложим тези насърчителни думи, отправени към Исус Навин, в ежедневните си духовни битки?`

Днес, когато изпълняват поверената им от Христос мисия, християните изпитват подобни трудности като Исус Навин, т.е. налага се да воюват срещу собствените си греховни наклонности, срещу началствата, властите и управниците на тъмнината в нашата епоха и срещу нечестивите множества. И като Исус Навин имат същата увереност за присъствието на Христос: „И, ето, Аз съм с вас през всички дни до свършека на света“ (Матей 28:20). Както подкрепящото присъствие на Господа е достатъчно да прогони страховете на Исус Навин, така трябва да бъде достатъчно да пропъди и нашите съмнения и тревоги днес.

Предизвикателството за нас е да познаваме достатъчно добре Господа, за да се доверим на Него и на обещанията Му. Затова повече от всичко друго имаме нужда от тази лична връзка с Него.

`Най-важният въпрос за нас днес не е по-различен от този на Исус Навин. Как да останем верни на Божието Слово дори когато е непопулярно или би ни създало главоболия?`