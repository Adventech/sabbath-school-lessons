---
title:  Върховният Съдия
date:   27/10/2025
---

`Прочетете Битие 18:25; Псалми 7:11; 50:6; 82:1; 96:10; 2 Тимотей 4:1,8. Какво говорят тези стихове за Божия морален характер? Как ролята на Бога като Съдия на вселената ни помага да разберем въпроса за божествената война?`

Светостта на Божия характер означава, че Той не може да понася греха. Бог е търпелив, обаче грехът трябва да пожъне крайната си съдба, която е смърт (Римляни 6:23). Яхве обявява война на греха независимо къде се намира, независимо дали в Израил или сред ханаанците. Израил не се освещава чрез участие в свещени войни повече, отколкото другите народи (Второзаконие 9:4,5; 12:29,30) дори когато стават средство за Божията съдба срещу Неговия избран народ. Различни от други древни близкоизточни народи, израилтяните сами стават обект на свещена война, когато Бог не воюва за тях, а срещу тях, като допуска враговете им да ги потискат (Исус Навин, 7 глава).

Цялата концепция за свещената война може да бъде разбрана само ако се разглежда в контекста на Божията позиция на Съдия. Така завоевателните войни на Израил приемат абсолютно различен характер. За разлика от империалистическите войни за себевъзвеличаване, толкова типични за древния свят (а също и за нашия свят днес), войните на Израил не целят прослава на народа, а утвърждаване на Божието правосъдие и мир в страната. Затова в сърцевината на разбирането на идеята за свещена война стои концепцията за Божието управление и върховенство, представени в образа на Бога като воин, както и в образа Му като Цар или Съдия.

Като воин Яхве е Този, Който като Съдия прилага, утвърждава и поддържа владичеството на закона, което е отражение на Неговия характер. Образът на Бога като Воин, подобно на образите Съдия и Цар, потвърждава, че Яхве няма да търпи бунта срещу утвърдения Му от вечността ред. Следователно може да се твърди, че целта на Яхве никога не е самата война или победата сама по себе си, а възстановяването на справедливостта и мира. В края на краищата съденето или воденето на война, или прилагането на правосъдие, са едно и също нещо, ако Бог е извършителят на действието.

`Разсъждавайте за Бога като праведен Съдия, Който не може да бъде подкупен или манипулиран чрез пристрастие. Как Богът, Който няма безкрайно да търпи греха, потисничеството, страданията на невинните и експлоатацията на потиснатите, е неделима част от евангелието?`