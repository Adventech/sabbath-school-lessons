---
title:  Злодеянията на ханаанците
date:   26/10/2025
---

`Прочетете Битие 15:16; Левит 18:24-30; Второзаконие 18:9-14 и Ездра 9:11. Какво ни казват тези стихове за Божия по-голям план, когато предлага Ханаанската земя на израилтяните?`

За да разберем напълно какво се има предвид под злодеянията на народите, обитаващи Ханаан, трябва да погледнем отвъд книгата „Исус Навин“. Отвратителните обичаи на тези народи, включващи жертване на деца, гадаене, магьосничество, черна магия и спиритизъм ни дават известна представа (Второзаконие 18:9-12).

Откритието на древни угаритски текстове (от Рас Шамра) ни помага да надзърнем в ханаанската религия и общество и показва, че осъждането на тази култура е не само разбираемо, но и – по старозаветните морални стандарти – дори оправдано.

Ханаанската религия е основана на вярването, че природните явления, които осигуряват плодородие, се контролират от сексуалните връзки между боговете и богините. Затова ханаанците си представят сексуалната активност на божествата във връзка с тяхното собствено сексуално поведение и извършват сексуални ритуали, за да подтикнат боговете и богините да направят същото. Тази представа води до установяването на „свещена“ проституция, включваща и жени, и мъже проститутки, участващи в развратни ритуали като част от богослужението им!

Един народ не може да се издигне до морален стандарт, по-висок от този на божествата, на които се покланя. Заради това разбиране за божествата никак не е чудно, че религиозните ритуали на ханаанците са включвали жертване на деца, което Библията специално предупреждава да не се върши.

Археологически доказателства потвърждават, че жителите на Ханаан редовно са жертвали първородните си деца на божества, всъщност на демоните, на които са се покланяли. Малки скелети, смачкани в големи делви с написани обети, свидетелстват за покварената им религия и последиците от нея за много от децата им.

Следователно заличаването на ханаанците не е случайно хрумване, появило се, когато Бог е решил да даде страната Ханаан на израилтяните. Обитателите ѝ са имали благодатно време, период на допълнителна милост, през който са получили възможността да открият Бога и Неговия характер чрез свидетелството на патриарсите, живели сред тях. Имали са тази възможност, но очевидно са я пропилели и са продължили да извършват ужасяващите си ритуали, докато не се е наложило Господ накрая да сложи точка на това.