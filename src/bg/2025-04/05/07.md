---
title:  Разширено изучаване
date:   31/10/2025
---

Прочетете втората половина от гл. „Падането на Йерихон“ от кн. „Патриарси и пророци“ на Елън Уайт.

В Библията е решаващо да познаваме контекста и обстановката. Както видяхме, космическият конфликт и мотивът за Бога като Съдия играят най-важната роля за разбирането на войните срещу ханаанците.

„Бог е бавен да се гневи. Той даде на нечестивите народи благодатно време, за да могат да се запознаят с Него и с характера Му. Според дадената им светлина беше и осъждането им, че отказаха да приемат тази светлина и избраха своите пътища, а не Божиите. Бог представи причината защо не изгони веднага ханаанците от страната. Беззаконието на аморейците не беше стигнало до своя връх. Чрез покварения си живот те постоянно се приближаваха към момента, в който Божието търпение щеше да се изчерпи и те щяха да бъдат изтребени. Докато не стигнеха до този момент и не се изпълнеше мярката на беззаконието им, Божието възмездие щеше да бъде забавено. Всички народи имаха период на благодатно време. Онези, които отхвърляха Божия закон, потъваха все по-надолу в нечестието. Децата наследяваха бунтовния дух от родителите си и правеха още повече злини от тях, докато не се стовареше Божият гняв. Наказанието не ставаше по-малко заради отлагането“ (Коментари на Елън Уайт. Адвентен библейски коментар. Т. 2, с. 1005 – англ. изд.).

**Въпроси за разискване:**

`Обсъдете изводите от факта, че Бог е наш Съдия, както и върховен Съдия на вселената. Защо според вас това, че Бог е Съдията, е най-важно за евангелието и за нашето спасение?`

`Как случаят на ханаанците ни дава възможност да съзрем Божието търпение и справедливост? Как да отразяваме Божия характер в отношението си към другите хора?`

`Помислете за фундаменталното естество на свободната воля. Защо според вас Бог зачита нашия свободен избор? Как са свързани любовта и свободната воля?`

`Старият Завет съдържа много истории за войни и конфликти, но предсказва окончателен мир. Каква роля трябва да играят християните за създаване на мир в средата си?`