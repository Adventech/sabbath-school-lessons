---
title:  Свободен избор
date:   29/10/2025
---

`Прочетете Второзаконие 20:10,15-18; 13:12-18; Исус Навин 10:40. Как законът за войната и начинът на действие срещу даден идолопоклоннически град в Израил, представени във „Второзаконие“, ни помагат да разберем как се ограничава пълното унищожение във войната, водена от израилтяните?`

Еврейският текст използва един уникален термин, за да опише унищожението на хора във война: cherem. Този термин се отнася за всичко, което е „проклето“, „осъдено“ или „обречено на унищожение“. В повечето случаи обозначава пълно и безвъзвратно поставяне на хора, животни или неодушевени предмети под Божието изключително владичество, което при война значи в повечето случаи тяхното унищожение. Концепцията и прилагането на cherem като пълно заличаване на един народ във война трябва да се разбира в контекста на конфликта на Яхве с космическите сили на злото, при който са заложени на карта Неговият характер и репутация.

Отново напомняме, че след появата на греха в света няма неутрална позиция: човек е или на Божия страна, или срещу Бога. Едната страна води до живот, вечен живот, а другата – до смърт, вечна смърт.

Прилагането на пълно унищожение описва Божия праведен съд срещу греха и злото. Бог делегира изпълнението на някои от присъдите Си на Своя избран народ, древния Израил. Унищожението е напълно под Неговия теократичен контрол, ограничено до определен период в историята, до завладяването на земята и до ограничена географска област, древния Ханаан. Както видяхме от урока вчера, обречените на унищожение постоянно се бунтуват срещу Божиите намерения и ги оспорват, без да проявяват никакво покаяние. Следователно Божието решение да ги унищожи не е нито своеволно, нито националистическо.

Освен това Израил може да очаква същото отношение, ако реши да възприеме сходен начин на живот като ханаанците (Второзаконие, 13 глава). Дори ако изглежда сякаш групите, поставени от двете страни на божествената война, са предварително определени (израилтяните трябва да наследят земята, а ханаанците да бъдат унищожени), има възможност да се премине от едната на другата страна, както виждаме в случаите с Раав, Ахан и гаваонците.

Хората не са произволно поставяни под закрила или предавани на унищожение. Онези, които са получили предимствата от връзката с Яхве, могат да изгубят привилегиите си, ако се разбунтуват, а обречените на смърт могат да се покорят на властта на Яхве и да бъдат пощадени.

`Какво е духовното значение на бунта на ханаанците против Бога в контекста на днешния свят? Какви са последиците от свободния ни избор за нас лично?`