---
title:  Лишаване от владение или унищожение?
date:   28/10/2025
---

`Сравнете Изход 23:28-30; 33:2; 34:11; Числа 33:52; Второзаконие 7:20 с Изход 34:13; Второзаконие 7:5; 9:3; 12:2,3; 31:3,4. Какво разкриват тези стихове за целта на завоеванията и степента на унищожението?`

Божията първоначална цел за ханаанците не е унищожение, а лишаване от владение. Един преглед на пасажите, описващи начина, по който Израил трябва да провежда завоевателни битки, използва термини, които говорят за лишаване от собственост, прогонване и разпръсване на жителите на Обетованата земя. Втората група термини, които говорят за разрушение и Израил е извършителят на действието, се отнасят повече за неодушевени предмети, като вещи от езическото идолопоклонство и неща, определени за унищожение. Очевидно местата за езическо поклонение и олтарите са представлявали основни центрове на ханаанската религия.

Свещената война е насочена предимно срещу покварената ханаанска култура и общество. За да не се зарази Израил, той трябва да унищожи всички елементи, които пропагандират покварата. Обаче всички жители на Ханаан и онези, които поединично признават Божието върховенство преди завладяването на страната или дори по време на завладяването ù, успяват да избягат чрез преселване (Исус Навин 2:9-14; Съдии 1:24-26). Единствената част от ханаанското население, обречена на унищожение, са хората, които се оттеглят в укрепените градове, упорито продължават да се бунтуват срещу Божия план за израилтяните и закоравяват сърцата си (Исус Навин 11:19,20).

Обаче това определено повдига един въпрос: Ако първоначалната цел при завладяването на Ханаан е била да се прогонят жителите на страната, а не да се унищожат, защо израилтяните е трябвало да избиват толкова много хора?

Анализът на библейските текстове, свързани със завладяването на Ханаан, разкрива, че първоначалното намерение при завладяването на страната е било разпръсване на ханаанското население. Обаче повечето от тях, подобно на египетския фараон, закоравяват сърцата си и така здраво се прилепват към своята култура, че нейното унищожаване означава унищожаване и на самите тях.

`Кои елементи от твоя характер и навици трябва да бъдат изкоренени и унищожени?`