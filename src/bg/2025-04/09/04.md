---
title:  Предизвикателствата в земята
date:   25/11/2025
---

`Прочетете Исус Навин 13:1-7. Въпреки че ханаанската земя е дар от Бога, кои са някои от предизвикателствата, свързани с притежаването ѝ?`

Като се има предвид фактът, че векове наред израилтяните са живели като роби, техните военни умения не са достатъчни за завладяването страната. Нито дори техните робовладелци, египтяните, със своите тренирани и добре въоръжени армии не са успели да я завладеят трайно. Египтяните не са съумявали никога да завладеят напълно Ханаан заради непревземаемите укрепени градове. А сега един народ от бивши роби получава заповед да покори страната, която бившите им господари не са успели да подчинят. Ако въобще някога ще я притежават, то ще бъде единствено по Божията благодат, а не чрез собствените им усилия.

Исус Навин, 13-21 глава се занимава с разделянето на земята на различните племена на Израил. Това разпределение показва на народа не само кой дял им е отреден, но също и какво още трябва да се завземе от територията. Израилтяните могат да живеят безопасно в страната, дадена им от Бога за наследство. Те са истинските и законни наематели на земята, която е Божие владение. Обаче Божията инициатива трябва да предизвика съответен отговор от хората. Първата половина на книгата показва как Бог дава земята, като лишава ханаанците от собствеността им; втората половина докладва как Израил завзема страната, като се заселва в нея.

Тази сложност на завоеванията илюстрира динамиката на нашето спасение. Подобно на Израил и ние не можем да сторим нищо, за да спечелим спасението си (Ефесяни 2:8,9). То е дар, както земята е Божият дар за Израил заради заветната им връзка с Него. Определено не е поради техните заслуги (Второзаконие 9:5).

Обаче, за да се наслаждават на Божия дар, те трябва да поемат всички отговорности, свързани с живота в страната, както ние трябва да преминем през процеса на освещението, като изпълняваме с любов изискванията за граждани на Божието царство. Макар и да не е съвсем същата ситуация, паралелът между даването на земята по благодат и даването на спасението по благодат е доста удачен. Получили сме чудесен подарък, но можем да го изгубим, ако не внимаваме.

`Какви сходни предизвикателства срещат християните днес подобно на израилтяните, завладяващи Обещаната земя? Филипяни 2:12; Евреи 12:28`