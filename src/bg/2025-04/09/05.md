---
title:  Юбилейната година
date:   26/11/2025
---

Земята заема такова централно място в живота на Израил като Божи народ, че не може да се разпредели грубо. Трябва да бъде разделена на племена, родове и семейства (Числа 34:13-18), за да не стане притежание на няколко елитни групи.

`Прочетете Левит 25:1-5,8-13. Каква е целта на Съботната година и на Юбилейната година?`

За разлика от Египет, където жителите редовно губят земята си и стават слуги на фараона, целта на Бога за израилтяните е никога да не бъдат лишавани от граждански права. Никой не може да притежава земята извън рода и семейството, на които е била разпределена. Всъщност според Божия план земята буквално не би могла да бъде продавана: може само да бъде давана под наем според стойността, установена от броя години до следващата Юбилейна година. Следователно роднините на човека, който е задължен да „продаде“ наследствената земя, имат дълга да я изкупят дори преди Юбилейната година (Левит 25:25).

Разпределянето на земята става прозорец към Божието сърце. Като наш небесен Баща Той иска децата Му да бъдат щедри към по-бедните и да позволяват земите им да ги изхранват на всяка седма година. Съботната година прилага принципа на съботната заповед в по-голям мащаб. Освен че цени и насърчава усилената работа, собствеността на земята също изисква уважение и доброта към хората с финансови проблеми.

Законите за притежаването на земята осигуряват на всеки израилтянин възможност да бъде освободен от унаследени или причинени от него самия поробващи обстоятелства и да започне живота си начисто.

По същество, това е основната цел на евангелието: да премахне различието между богати и бедни, работодатели и работници, привилегировани и непривилегировани, като ни постави на равна нога, след като имаме еднаква нужда от Божията благодат.

За жалост, Израил не обръща внимание на поставения от Бога стандарт и след векове предупрежденията за изгубване на земята се изпълняват (2 Летописи 36:20,21).

`Как принципите за разпределяне на земята на израилтяните и за съботата ни напомнят, че всички сме равнопоставени в Божиите очи? Как може съботата да ни помага да казваме „не“ на експлоататорските порочни кръгове на консуматорството, които заразяват много общества?`