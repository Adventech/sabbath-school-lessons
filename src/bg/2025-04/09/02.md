---
title:  Едем и Ханаан
date:   23/11/2025
---

`Прочетете Битие 2:15 и 3:17-24. Какви са последиците от грехопадението за мястото, където живее първата човешка двойка?`

При Сътворението Бог поставя Адам и Ева в една съвършена среда, олицетворяваща изобилието и красотата. Те могат да се срещат с Твореца в обстановката на прекрасното си място за живеене, което удовлетворява всичките им физически нужди. Освен самото изговорено Божие слово, Едемската градина е като учебен център, където Адам и Ева получават значителни прозрения за Божия характер и живота, който им е определил. Следователно, когато разрушават връзката си на доверие с Твореца, се променя и връзката им с Едемската градина и в знак на тази разрушена връзка те трябва да напуснат градината. Изгубват територията, която им е дал Бог. И ето че Едемската градина става символ на изобилен живот и ние ще преоткрием тези мотиви в темата за Обещаната земя.

`Как възприемат патриарсите обещанието за земята? Битие 13:14,15; 26:3,24; 28:13. Какво според вас означава за нас като адвентисти да живеем като наследници на обещанията (Евреи 6:11-15)?`

Когато Авраам влиза с вяра в земята, показана му от Бога, тази земя става Страната на обещанието за него и потомците му. Остава си такава 400 години. Патриарсите всъщност не я притежават: тя не е тяхна, защото не могат да я дадат на децата си за наследство. По-скоро принадлежи на Бога, както Едемската градина. Както Адам и Ева не са направили нищо, за да заслужат Едем, така и Израил не е допринесъл с нещо, за да заслужи земята. Обетованата земя е дар от Бога, по Божия инициатива. Израил няма никакво вродено право да претендира, че е собственик на страната (Второзаконие 9:4-6): народът може да я притежава единствено по Божия благодат.

Патриарсите са наследници на обещанията, докато не бъдат изпълнени. Ние като последователи на Христос сме наследници на още по-добри обещания (Евреи 8:6), които ще бъдат изпълнени, ако станем подражатели „на онези, които чрез вяра и устояване наследяват обещанията“ (Евреи 6:12).