---
title:  Възстановяване на земята
date:   27/11/2025
---

`Прочетете Йеремия 24:6; 31:16; Йезекиил 11:17; 28:25; 37:14,25. Какво е Божието обещание за завръщането на Израил в Обещаната земя и как се изпълнява то?`

По време на Вавилонския плен израилтяните преживяват не само незавидното положение да са като дърво без корен, но също и обещанието, че връзката им с Бога, макар и овеществена чрез обещанието за земята, не е обусловена, нито ограничена до притежаването на страната. Когато израилтяните изповядват греховете си, покайват се и потърсват Господа с цялото си сърце, Бог отново изпълнява обещанието Си и ги връща обратно в страната в знак на възстановяването им. Той все още е техният Бог, въпреки че не са на Обещаната земя.

Обаче, след като обещанието, че Израил ще притежава земята завинаги, е условно (Второзаконие 28:63,64; Исус Навин 23:13,15; 3 Царе 9:7; 4 Царе 17:23; Йеремия 12:10-12), такова е и обещанието да се заселят отново и да благоденстват в страната след плена. Същевременно старозаветни пророци насочват към едно възстановяване, което ще осъществи бъдещият Цар от Давидовия род (Исая 9:6,7; Захария 9:9,16). Това обещание се изпълнява в живота, смъртта и възкресението на Исус Христос, в Когото ще се изпълнят всички обещания за древния Израил.

В Новия Завет Обещаната земя не се споменава директно, но ни се казва, че Божиите обещания са изпълнени във и чрез Исус Христос (2 Коринтяни 1:20; Римляни 15:8). Следователно в контекста на Кръста земята получава ново тълкувание и става символ на духовните благословения, които Бог иска да даде на Своя верен народ тук и сега (Ефесяни 2:6), а и в бъдещия живот.

Върховното изпълнение на божественото обещание за почивка, изобилие и благополучие в земята ще се осъществи на Новата Земя, освободена от греха и неговите последици. В този смисъл за нас като християни надеждата е основана върху обещанието на Христос, че ще се върне и че след 1000-годишен период в небето ще установи вечното Си царство на обновената Земя. Това ще бъде върховното изпълнение на всички обещания за земя.

`Прочетете Йоан 14:1-3, Тит 2:13 и Откровение 21:1-3. Каква върховна надежда откриваме за себе си в тези стихове и защо смъртта на Исус гарантира изпълнението на тази надежда?`