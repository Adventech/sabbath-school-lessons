---
title:  Земята като дар
date:   24/11/2025
---

`Прочетете Изход 3:8; Левит 20:22; 25:23; Числа 13:27; Второзаконие 4:1,25,26; 6:3; Псалми 24:1. Каква е специалната връзка между Бога, Израил и Обещаната земя?`

На най-първично ниво земята дава физическа идентичност на народа. Местоположението също определя работата и начина на живот на една нация. Робите нямат корени и не принадлежат на никое място: някой друг се наслаждава на резултатите от труда им. Притежаването на земя означава свобода. Идентичността на избрания народ е тясно свързана с живота им върху земята.

Има специална връзка между Бога, Израил и земята. Израил получава земята от Бога като подарък, а не като неотчуждаемо право. Избраният народ може да я притежава, докато е в заветна връзка с Яхве и уважава принципите на завета. С други думи, те не могат да имат земята и благословенията ѝ без Божието благоволение.

Същевременно е вярно, че земята е като лупа, през която Израил може по-добре да разбира Бога. Животът на тази земя винаги ще им напомня за верния, спазващ обещанията Си и надежден Бог. Нито земята, нито Израил могат да съществуват без инициативата на Бога, Който е източникът и основата на тяхното съществуване. Докато израилтяните са в Египет, Нил и напоителната система, съчетани с усилената работа, осигуряват реколтата, с която се прехранват. В Ханаан е различно. Там зависят от дъжда за изобилието на реколтата, а единствено Бог може да владее времето. Следователно земята напомня на Израил за постоянната им зависимост от Бога.

Дори Израил да е получил земята като дар от Яхве, Бог си остава собственикът в абсолютен смисъл. Като истински собственик на цялата земя (Псалми 24:1) Яхве има правото да дава земята на Израил или да я отнема. Ако Той е собственикът на земята, израилтяните и по подразбиране всички хора са странници и пришълци, или на съвременен език: всички ние сме гости на Неговата земя в дългосрочен план.

`В контекста на 1 Петър 2:11 и Евреи 11:9-13 какво означава за вас лично да живеете като странници и пришълци, очакващи града, чийто архитект и строител е самият Бог?`