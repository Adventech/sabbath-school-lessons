---
title:  Бог е верен!
date:   13/12/2025
---

### За изучаване през седмицата

Исус Навин 21:43-45; 2 Тимотей 2:11-13; Исус Навин, 23 глава; Откровение 14:10,19; Второзаконие 6:5.

> <p>Стих за запаметяване</p>
> „Не остана неизпълнено нито едно от добрите неща, които Господ беше говорил на Израилевия дом; а всички те се сбъднаха“ (Исус Навин 21:45).

Когато Джон Кенеди се обръща към Америка при встъпването си в длъжност на 20 януари 1961 г., речта му съдържа само 1366 думи, но оставя неизличима следа върху американското мислене. Когато подтиква страната си да се фокусира върху отговорностите, вместо върху привилегиите, той казва: „С чистата съвест като единствената ни сигурна награда, с историята като окончателен съдник на нашите дела, нека вървим напред и да водим страната, която обичаме, докато молим за Божиите благословения и помощ, но и осъзнаваме, че тук, на земята, Божието дело трябва наистина да бъде и наше“.

Когато Исус Навин, застаряващият водач на израилтяните, усеща, че наближава краят на живота му, решава да се обърне към началниците на народа и израилтяните (Исус Навин, 23 и 24 глава). 23 глава е насочена повече към бъдещето и как да се покланяме на Бога: единствено на Него. 24 глава напомня за Божията вярност в миналото с цел да предизвика решението за това кой заслужава поклонение: Яхве.

Тази седмица ще разгледаме заедно първата реч на Исус Навин, в която той се връща назад към победите на Израил, но същевременно проследява пътя на бъдещия им успех.