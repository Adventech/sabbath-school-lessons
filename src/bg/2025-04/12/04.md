---
title:  Ясни граници
date:   16/12/2025
---

Като употребява същите думи, отправени към него в началото на книгата (Исус Навин 1:7,8), Исус Навин заявява, че предстоящата задача пред Израил не е предимно военна по характер. Тя е духовна. Свързана е с изпълняването на разкритата в Тората Божия воля.

`Защо според вас Исус Навин заема такава твърда позиция към отношенията на Израил с околните народи? Исус Навин 23:6-8,12,13`

Опасността за Израил не е враждебността на околните народи, а рискът от приятелството с тях. Техните оръжия може да не са заплаха, обаче идеологията и ценностите им могат да се окажат по-вредни от всяка военна сила. Исус Навин привлича вниманието на водачите към решаващия факт, че конфликтът, в който са въвлечени, е преди всичко и най-вече духовен. Затова Израил трябва да запази уникалната си идентичност.

Забраната да се споменава името на някое божество, да се кълнат в него, да му служат и да му се покланят, е свързана с идолопоклонството. В древния Близък изток името на божеството символизира неговата/нейната сила. Призоваването или споменаването на имената на чуждите божества в ежедневните поздрави или делови сделки означава признаване на техния авторитет и ще подведе израилтяните да търсят тяхната сила във време на нужда (Съдии 2:1-3,11-13).

Опасността от сключване на бракове с останалите в земята ханаанци е загуба на духовната чистота на Израил. Целта на съвета на Исус Навин е не да подбужда към расова или етническа чистота, а по-скоро да се избегне идолопоклонството, което може да доведе до срив на духовността сред народа. Случаят на Соломон е драматичен пример за тъжните духовни последици от смесените бракове (3 Царе 3:1; 11:1-8). В Новия Завет християните са директно предупредени да не търся брачни връзки с невярващи (2 Коринтяни 6:14), въпреки че при съществуващи вече бракове Павел не съветва да се развеждат с невярващия партньор, а ги призовава да живеят образцов християнски живот с надеждата да спечелят другия за Господа (1 Коринтяни 7:12-16).

`Предупреждението на Исус Навин за опасните връзки неизбежно води до въпроса за връзката на християнина със „света“. Как бихме могли да имаме балансирано отношение към обществото около нас?`