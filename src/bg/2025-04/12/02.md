---
title:  Всичко се сбъдна
date:   14/12/2025
---

`Каква картина на Бога рисува Исус Навин 21:43-45? Как се прилагат тези думи не само за историческата Обетована земя, но също и за реалността на нашето спасение (2 Тимотей 2:11-13)?`

Тези стихове представляват кулминацията на книгата и теологичното ѝ обобщение. Те подчертават една от основните теми в цялата книга: заветната вярност на Яхве, Който спазва Своите обещания и изпълнява обетите Си. Тази кратка част също обобщава цялото съдържание на книгата до този момент. Исус Навин 21:43 говори за разпределянето и заселването на земята (13-21 гл.), докато Исус Навин 21:44 споменава спечелените победи над враговете и владението над страната (1-12 гл.). Цялата тази ретроспекция е представена през призмата на Божията вярност. Израилтяните трябва винаги да помнят: никога не биха могли да претендират, че са победили враговете или са наследници на земята – освен чрез Божията вярност към дадената от Него дума.

Той дава „цялата земя“ (Исус Навин 21:43), предава „всичките им врагове в ръката им“ (Исус Навин 21:44) и според „както беше дал клетва на бащите им“ (Исус Навин 21:44) „всички те се сбъднаха“ (Исус Навин 21:45). Повторенията на думата kol, „всички“, шест пъти в три стиха (Исус Навин 21:43-45) подчертава отново истината, че земята е дар от Яхве и Израил няма никаква заслуга за нейното получаване. Господ се заклева да „даде“ земята и Той „предава“ техните врагове в ръцете им.

Успехът на целия Израил трябва да бъде отдаден единствено на Божията инициатива и благонадеждност. Абсолютно същото важи и за нашето спасение: „Защото по благодат сте спасени чрез вяра, и то не от самите вас; това е дар от Бога; не чрез дела, за да не се похвали никой“ (Ефесяни 2:8,9).

Когато подчертава Божията вярност, ап. Павел пише още: „Вярно е това слово: „Защото ако сме умрели с Него, то и ще живеем с Него; ако устоим, то и ще царуваме с Него; ако се отричаме от Него, и Той ще се отрече от нас; ако сме неверни, Той остава верен; защото не може да се отрече от Себе Си“ (2 Тимотей 2:11-13).

`Как Божията вярност при спазването на обещанията Му ни дава увереност, че никое от Неговите обещания за бъдещето няма да се провали? 1 Коринтяни 10:13; 2 Коринтяни 1:18-20`