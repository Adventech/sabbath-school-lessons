---
title:  Знак на загриженост
date:   15/12/2025
---

Славният завършек на цялата част (Исус Навин 21:43-45) съдържа в себе си изпълненото условие за послушание. Успехът никога не бива да се приема за даденост: той винаги е свързан с изпълняване на Божието слово. Следователно разпределянето на земята, освен че е знак за Божията вярност към Израил (Неемия 9:8), създава условия за бъдещо развитие с възможност за избор, основан на отношението на Израил. Ще успее ли Израил да запази постигнатото?

`Прочетете Исус Навин 23:1-5. Кои са основните идеи във въведението?`

Речта на Исус Навин преминава от възрастния, остарял говорител (подчертано на два пъти) към слушателите, които ще трябва да продължат мисията, поверена им от Бога. Говорителят описва как е станало възможно завладяването на страната: Господ е воювал за тях. Въпреки че заради предателството и неверието си израилтяните е трябвало да участват във войни след Изхода, не чрез тяхната военна сила, а чрез Божията намеса са успели да завземат страната.

Бог е дал на израилтяните почивка от враговете им, но са останали някои народи, които трябва да бъдат прогонени от земята. Победата не е напълно извоювана, не е непроменима реалност, а постоянна възможност, ако предано разчитат на Божията помощ.

`Какви сходства откривате между завладяването на Ханаан под ръководството на Исус Навин и начина, по който днес християните живеят победоносен духовен живот? Прочетете Исус Навин 23:10; Колосяни 2:15; 2 Коринтяни 10:3-5; Ефесяни 6:11-18.`

Победите на израилтяните не могат да се припишат на тяхната сила и стратегии. Също така и духовната победа над греха и изкушенията се постига чрез жертвата и възкресението на Исус Христос, но Божият народ трябва постоянно да разчита на духовните резерви, осигурени от Светия Дух, за да води победоносен живот.

`При толкова много чудесни обещания защо все още толкова лесно грешим?`