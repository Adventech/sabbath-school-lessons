---
title:  Разказ
date:   19/12/2025
---

### „Кажи ни за Библията“

_Андрю Макчесни_

Жената не искала масаж на краката, когато Ким Сун пристигнал в дома ѝ за редовно назначената среща.

„Защо? – попитал Сун, южнокореец, който служел като мисионер в отдалечен град във Филипините. – Нещо лошо ли направих?“.

„Не, не – отвърнала жената. – Искам да си починеш. Този следобед ще имаш още масажи. Ето, вземи си бисквити и си почини“.

Сун бил трогнат от вниманието на жената. Той правел масажи на краката от пристигането си в града преди три месеца. Вместо да казва на хората, че е мисионер, се опитвал да се сприятели с тях и да им разкрива Божията любов. В продължение на три месеца хората от града приемали неговите масажи, без да се замислят за него. Но сега тази жена изразявала загриженост за здравето му. Той разбрал, че е спечелил първия си истински приятел.

Но не и последният. Долу-горе по същото време много от жителите на града започнали да възприемат Сун като свой приятел и го отрупвали с въпроси.

„Защо правиш тези масажи?“ – казал един.

„Откъде си?“ – попитал друг.

Сун отговорил, че е от „Движение 1000 мисионери“.

„Аз съм мисионер – казал той. – Искам да опознаете Исус Христос, затова ви служа“.

Хората от града били изумени, че Сун е мисионер, и казали: „Ако си мисионер, тогава защо не ни говориш за Библията?“.

„Искате ли да изучавате Библията?“ – попитал Сун.

„Да! Да!“ – възкликнали те.

Не след дълго никой повече не искал масаж на краката. Всеки желаел да изучава Библията със Сун. Няколко души не поискали библейски курс, но се съгласили, когато Сун ги поканил. Как можели да откажат след тримесечни масажи?!

Сун не говорел за библейските доктрини. Когато станал адвентист, той се бил опитвал да убеди родителите си да приемат вярванията му в продължение на пет години и се провалил с гръм и трясък. Сега преподавал библейски курс за Божията любов.

Разказал историята за Сътворението от „Битие“. „Това е Божията любов към вас“ – казал той. Прочел притчите за Добрия самарянин и Блудния син. „Това е Божията любов към вас“ – казал той. Говорел за смъртта на Исус на кръста. „Това е Божията любов към вас“ – заявил Сун.

Ким Сун е заместник-директор на „Движение 1000 мисионери“, чието управление е в Силанг, Филипините. То е построено с помощта на даренията от 13-та събота през 1996 г. Прочетете още за това следващата седмица.