---
title:  Гневът на Господа
date:   17/12/2025
---

`Как да тълкуваме описанията на Божия гняв и наказателното правосъдие в „Исус Навин“ (Исус Навин 23:15,16) и на други места в Писанието? Числа 11:33; 2 Летописи 36:16; Откровение 14:10,19; 15:1`

Израил вече е понесъл гнева на Господа по време на броденията из пустинята (Числа 11:33; 12:9), както и в Обещаната земя (Исус Навин 7:1), и много добре осъзнава какви са последиците, когато се предизвиква гневът на Яхве чрез скандално нарушаване на завета. Тези стихове съдържат най-суровите думи на Исус Навин. Шокиращо е да чуем, че Господ ще унищожи Израил, тъй като същата дума е използвана преди това за заличаването на ханаанците. Както са се изпълнили обещанията на Господа за благословението на Израил, така сигурно ще се изпълнят и проклятията на завета (Левит, 26 гл.; Второзаконие, 28 гл.), ако го отхвърлят. В контекста на прогонването и унищожаването на ханаанците тези стихове отново показват, че Яхве е върховният Съдия на цялата земя. Той обявява война на греха, независимо къде се крие този грях. Израил не се освещава и не придобива специални заслуги, участвайки в свещена война, както не ги придобиват и езическите народи, когато по-късно стават средство на Божия съд срещу избрания народ.

Израил трябва да избере да направи славните събития от миналото основа за бъдещето.

На пръв поглед библейското учение за Божия гняв изглежда несъвместимо с твърдението, че Бог е любов (Йоан 3:16; 1 Йоан 4:8). Обаче именно в контекста на Божия гняв става още по-разбираема библейската доктрина за Господната любов. Първо, Библията представя Бога като любящ, търпелив, милостив и готов да прощава (Изход 34:6; Михей 7:18). Обаче в един свят, заразен с грях, гневът на Господа е Неговата святост и правда, когато се среща с грях и зло. Гневът Му никога не е емоционален, отмъстителен, непредсказуем изблик. Новият Завет учи, че Христос е станал грях за нас (2 Коринтяни 5:21), а чрез смъртта Му сме примирени с Бога (Римляни 5:10). Който вярва в Него, няма да понесе Божия гняв (Йоан 3:36; Ефесяни 2:3; 1 Солунци 1:10). Идеята за Божия гняв представя Бога като праведен Съдия на вселената и Този, Който защитава справедливостта (Псалми 7:11; 50:6; 2 Тимотей 4:8).