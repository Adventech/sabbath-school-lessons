---
title:  Прилепете се към Бога
date:   18/12/2025
---

Единственият начин Израил да избегне изкушението на идолопоклонството и Божия гняв, не е постоянно да си напомня какво „не трябва“ да прави според завета, а като съзнателно и постоянно остава верен на Господа. Същият глагол, „оставам верен, прилепвам се“ към Господа (Второзаконие 4:4), се употребява за описване на брачния завет между съпругата и съпруга (Битие 2:24) или за верността на Рут към Ноемин (Рут 1:14). Важно е да отбележим, че според оценката на Исус Навин такава вярност е проявил Израил като народ „до днес“. За съжаление, същото твърдение няма да се окаже вярно за по-късните периоди от израилевата история, както печално свидетелства книгата „Съдии“ (Съдии 2:2,7,11; 3:7,12; 4:1 и др.).

`Исус Навин умолява Израил да обича Господа, техния Бог (Исус Навин 23:11; Второзаконие 6:5). Любовта не може да бъде принудителна, иначе ще престане да бъде истинска. Обаче в какъв смисъл може да ни бъде заповядано да обичаме?`

За да може Израил постоянно да се наслаждава на благословенията на завета, те трябва да останат верни на Бога. Еврейският език е особено силен тук: „Внимавайте много заради собствените си души“. Думата ’ahaba, „любов“, може да се отнася за широк кръг от човешки чувства, включително приятелска привързаност, сексуална интимност, майчинска нежност, романтична любов и вярност към Бога. Ако разбираме любовта към Бога като съзнателно посвещение и отдаденост на Него, тя може да бъде заповядвана, без да се нарушава истинската ѝ същност (Йоан 13:34). Бог винаги желае послушанието на заповедите Му да бъде мотивирано от личната връзка с Него (Изход 19:4: „… и ви доведох при Себе Си“; Второзаконие 6:5; Матей 22:37), основана на направеното от Него за тях и вдъхновена от огромната Му милост и любов.

Заповедта да обичаме Бога изразява също и взаимното, но не и съразмерно естество на Божествената любов. Бог желае да има близка, лична връзка с всеки човек, който откликва на любовта Му. Следователно универсалната Му любов към всички очертава рамката на изявата на нашата доброволна, взаимна любов.

`Исус дава нова заповед на учениците Си. В какъв смисъл тя е нова и стара едновременно? Прочетете Йоан 13:34; 15:17; 3:11; срв. с Левит 19:18.`