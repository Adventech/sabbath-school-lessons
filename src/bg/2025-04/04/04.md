---
title:  Господ е Воин
date:   21/10/2025
---

`Прочетете Изход 2:23-25; 12:12, 13; 15:3-11. Какво означава това, че Бог е Воин?`

По време на дългото пребиваване в Египет израилтяните са забравили истинския Бог на техните предци. Както личи от много епизоди от пустинните бродения, познанието им за Бога на Авраам, Исаак и Яков е избледняло и са примесили езически елементи в религиозните си обичаи (Изход 32:1-4). Под египетския гнет те викат към Господа (Изход 2:23-25) и в най-подходящия момент Той се намесва в тяхна полза.

Обаче конфликтът, описан в първите 12 глави от „Изход“, е по-голям от някаква си борба за власт между Мойсей и фараона. Според древната военна идеология на Близкия изток конфликтите между хората всъщност се смятат за конфликти между съответните богове. Изход 12:12 заявява, че Господ нанася съдби не само на фараона, но и на египетските божества, онези могъщи демони (Левит 17:7; Второзаконие 32:17), които стоят зад потисническата и социално несправедлива обществена система на Египет.

По принцип Бог воюва с греха и няма да търпи завинаги този конфликт (Псалми 24:8; Откровение 19:11; 20:1-4,14). Всички паднали ангели, както и хората, които категорично и необратимо са се отдали на греха, ще бъдат унищожени. Затова битките срещу жителите на земята трябва да се възприемат като по-ранен етап от този конфликт, който ще достигне кулминацията си на Кръста и ще приключи в последния съд, когато ще бъдат реабилитирани Божията справедливост и любящ характер.

Идеята за пълното унищожение на ханаанците трябва да се разбира въз основа на библейския мироглед, в който Бог води космическа война с представителите на злото във вселената. На карта са заложени Божията репутация и характер (Римляни 3:4; Откровение 15:3).

След нахлуването на греха в човешкия живот никой не може да остане на неутрална почва. Човек трябва да бъде или на Божията страна, или на страната на злото. Като имаме това предвид, унищожаването на ханаанците следва да се разглежда като предварителни сцени на последния съд.

`Реалността на великата борба допуска да застанем само на едната от двете страни. Как разбирате на чия страна всъщност сте застанали?`