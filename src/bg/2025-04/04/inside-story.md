---
title:  Разказ
date:   24/10/2025
---

### „Какво искаш?“

_Лори Денски-Снаймън_

Един мисионер и партньорката му от местните продавали християнски книги в нехристиянски квартал в голям град в Южна Азия. По дрехите разбрали, че жителите са много религиозни. Жените били загърнати с шалове, мъжете имали дълги бради. Някои хора дори имали тъмно петно на челата си заради това, че предано са опирали лицата си на пода за протяжни молитви.

От една къща на предната порта се показал мъж с гневно лице. „Какво искате?“ – попитал той, без да отваря портата.

„Работим по проект във вашата общност и продаваме книги – казал мисионерът Дейвид. – Бихте ли искали да отделите няколко минути да разгледате книгите?“.

„Ще се върна след минута“ – отговорил мъжът грубо и си тръгнал.

Партньорката на мисионера Мария се уплашила. „Да се помолим – казала тя. – Изглежда ми много страшен. Мисля, че е фанатик, радикален член на църквата си“.

„Може би е просто гладен“ – казал Дейвид. Било времето от годината, когато посветените религиозни мъже постели през деня за един месец.

Тогава мъжът се върнал. „Защо не влезете? – предложил той.

Вътре в къщата заговорил рязко: „Какво искате?“.

Дейвид извадил няколко здравословни книги от чантата си.

Мъжът, изглежда, се заинтригувал. „Жена ми ще хареса тези книги, защото е диетолог“ – казал той и я извикал да дойде и да ги разгледа.

Докато двамата преглеждали книгите, той ентусиазирано коментирал: „Брей, това е наистина добро“ и „Тази книга е наистина полезна“.

След това попитал без заобикалки: „За кого работите?“.

„Ние сме адвентисти от седмия ден“ – отвърнал Дейвид.

Мъжът рязко се изправил и се отдалечил. После се върнал и седнал. Започнал да гледа втренчено гостите. Тишината станала непоносима.

Съпругата му нарушила мълчанието. „Знаете ли, имам клиенти адвентисти – казала тя. – Те са много добри хора. Но всъщност не зная много за тях“.

Мъжът започнал да крачи напред-назад. Изглеждал възбуден. След това отново седнал.

„Какви други книги имате?“ – попитала съпругата.

Дейвид отворил чантата си и извадил „Великата борба“. „Тази книга говори за истинската любов, истинската прошка и истинския мир“ – казал той.

Жената я разгледала развълнувано. Дейвид ѝ показал също и „Пътят към Христос“ и „Мисли от Планината на благословението“. Мъжът се изправил, изгледал гостите и седнал. Съпругата попитала: „В какво вярвате?“.

Мъжът се изправил отново и се разходил. Изглеждал решен да чуе всяка дума. Изваждайки мобилния си телефон, започнал да записва разговора.

Молете се за мисионерите, тъй като те се стремят да разгласяват евангелието по целия свят. Благодарим ви за мисионските дарения от Съботното училище, с които се издържат мисионерите. Прочетете останалата част от историята следващата седмица.