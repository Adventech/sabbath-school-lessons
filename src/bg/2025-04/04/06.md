---
title:  Вторият най-добър вариант
date:   23/10/2025
---

`Прочетете Изход 17:7-13 и Исус Навин 6:15-20. Какви сходства намирате между тези две военни истории? По какво се различават?`

Първата битка на Израил след Изхода е записана в Изход, 17 глава, където израилтяните се защитават от амаличаните. Израил е станал свидетел на всемогъщата Божия сила както при поразяването на египтяните, така и при освобождаването на самите тях. Видяхме, че Божият първоначален план за Израил не включва воюване срещу други народи (Изход 23:28; 33:2). Но малко след избавлението от Египет народът започва да роптае по пътя (Изход 17:3), дори се усъмнява в Божието присъствие сред тях. Именно в този момент Амалик идва да воюва срещу Израил. И това не е случайно. Бог допуска амаличаните да атакуват Израил, за да се научи народът да Му се доверява.

Без да прави компромис с принципите Си, Бог слиза до нивото на Своя народ, като същевременно постоянно ги призовава да се върнат към идеалния план: пълно и безрезервно доверие в божествената намеса. Всъщност законът за войната (Второзаконие, 20 глава) е даден едва след 40-те години на бродене в пустинята, което също е резултат от неверието на Израил. Новите обстоятелства изискват нови стратегии и едва тогава Бог изисква от Израил пълното унищожение на ханаанците (Второзаконие 20:16-18).

Освен че войната е станала необходимост за Израил, тя също се превръща в тест за верността им към Яхве. Бог не се е отказал от тях, но допуска да видят силата Му, когато напълно Му се покоряват.

Участието на израилтяните в завладяването на земята проличава в заключението на Исус Навин в края на книгата. Тук за ханаанците се казва, че воюват срещу израилтяните (Исус Навин 24:11). Въпреки че рухването на йерихонските стени е в резултат на божествено чудо, народът на Израил трябва да участва активно в битката и да се сблъска с упоритата съпротива на градските жители.

Участието на Израил във военни конфликти става метод за изработване на безусловно доверие в помощта на Яхве. Обаче винаги им се напомня (Исус Навин 7:12,13; 10:8), че изходът от всяка битка е в ръцете на Господа и единственият начин да повлияят върху резултата от военен сблъсък, е отношението им на вяра/неверие към обещанията на Господа. Изборът е в техните ръце.