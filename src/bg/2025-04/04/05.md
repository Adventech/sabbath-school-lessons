---
title:  Господ ще воюва за вас
date:   22/10/2025
---

`Според Изход 14:13,14,25 какъв е Божият първоначален идеален план за включването на Израил във войни?`

В този кризисен момент, когато израилтяните са поставени в безизходно положение, „Мойсей отвърна на народа: Не се бойте; стойте и гледайте избавлението, което Господ ще извърши за вас днес; защото египтяните, които видяхте днес, ще изчезнат от погледа ви до века. Господ ще воюва за вас, а вие бъдете спокойни“ (Изход 14:13,14). Според библейския разказ дори самите египтяни са разбирали тази реалност: „Да бягаме от Израил, защото Йехова воюва за тях против египтяните“ (Изход 14:25).

Божията свръхестествена намеса за безпомощните израилтяни, необучени във военни умения, става модел на действие. Изходът представлява образецът, парадигмата на Божията намеса в полза на Израил. Тук не само че Яхве води битката, но и от Израил не се изисква да воюва (Изход 14:14). Бог е Воинът. Той поема инициативата. Определя стратегията, избира средствата и провежда военната кампания. Ако Яхве не воюва за Израил, те нямат никакъв шанс за успех.

Елън Уайт тълкува това като израз на факта, че „не беше според Божието намерение те да завладяват земята с воюване, а чрез стриктно изпълнение на Неговите заповеди“ (Уайт, Е., Знамения на времето, 2 септември 1880). Както при избавлението от Египет, Бог ще воюва в техните битки вместо тях. Те трябва само да стоят и да наблюдават могъщата Му намеса.

Историята показва, че винаги, когато израилтяните имат достатъчно доверие в Бога, не им се налага да воюват (4 Царе, 19 гл.; 2 Летописи, 32 гл.; Исая, 37 гл.).

В Божия идеален план Израил изобщо не е трябвало да воюва. Последица от тяхното неверие е фактът, че след Изхода Бог допуска да участват във война срещу ханаанците. Както не им се е наложило да вдигнат и един меч срещу египтяните по време на Изхода, така и никога е нямало да възникне необходимост да се бият, за да покорят Ханаан (Второзаконие 7:17-19).

`„Ако израилтяните не роптаеха срещу Господа, Той нямаше да остави враговете им да воюват с тях“ (Уайт, Е. Историята на изкуплението. С. 134 – англ. изд.). Как роптаенето може да повлияе върху живота ни днес?`