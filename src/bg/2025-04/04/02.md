---
title:  Военачалник на Господното войнство
date:   19/10/2025
---

`Прочетете Исус Навин 5:13-15. Какво казват тези стихове за обстановката при завладяването на Ханаан?`

Израил тъкмо е преминал Йордан и е пристъпил на вражеска земя. Пред тях се намира крепостта Йерихон с плътно затворени порти (Исус Навин 6:1). На този етап хората не владеят никакви бойни стратегии. А още по-тревожно е, че Израил разполага само с прашки, копия и стрели, за да завладее град, укрепен да устои на продължителна обсада.

Въпросите на Исус Навин за самоличността на странния гост получават доста неясен отговор: „Не“. Отговорът на госта разкрива, че Той не желае да попада в описаните от Исус Навин категории. С други думи, най-важният въпрос не е дали Той е на страната на Исус Навин, а дали Исус Навин е на Негова страна?

`Сравнете Исус Навин 5:14,15 с 4 Царе 6:8-17; Неемия 9:6 и Исая 37:16. Какво научаваме за самоличността на военачалника на Господното войнство?`

Макар че изразът „военачалникът на Господното войнство“ е уникален за еврейската Библия, съчетанието на думите „военачалник“ и „войнства“ винаги е свързано с военен пълководец. Думата „войнство“ в Писанието може да се отнася за войска, ангели или небесни тела.

Христос преди въплъщението се явява на Исус Навин не просто като съюзник, дори не и като истинския Военачалник на израилевата армия, а като Военачалник на невидима и все пак реална армия от ангели, включена в далеч по-всеобхватен конфликт от войната на Исус Навин с ханаанците. Отговорът на Исус Навин ясно показва, че разбира кой е този Командир. Той е равен на Бога и Исус пада по лице пред Него в знак на дълбоко уважение и преклонение (Исус Навин 5:14; Битие 17:3; 2 Царе 9:6; 2 Летописи 20:18). Водачът на народа е готов да приеме бойната стратегия за военната кампания, която е неотменна част от един далеч по-голям конфликт, в който е включен самият Господ на силите.

`Каква утеха можем и трябва да имаме, като знаем, че „Военачалникът на Господното войнство“ закриля Своя народ?`