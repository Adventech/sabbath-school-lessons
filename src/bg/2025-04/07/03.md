---
title:  Пасхата
date:   10/11/2025
---

`Защо е важно Исус Навин да определи празнуване на Пасха въпреки належащата и огромна задача да завладеят Обещаната земя? Прочетете Исус Навин 5:10; Изход 12:6; Левит 23:5; Числа 28:16; Второзаконие 16:4,6.`

Втората важна дейност, която предшества завладяването на земята, е празнуването на Пасха. Това става вечерта на четиринадесетия ден от месеца точно според дадените от Бога указания. Символичното значение на този празник получава специално ударение: събитията в „Исус Навин“ отразяват събитията от Изхода. Пасхата извиква спомена за нощта на десетата язва (Изход, 12 глава), когато ангелът на Господа е убил всички първородни в Египет и е пощадил израилтяните. Следва Изходът от Египет, преминаването на Червено море и пътуването през пустинята.

За разлика от това, историята на второто поколение започва от пустинята, продължава с преминаването на Йордан, включва обрязване и празнуване на Пасха и води до решаващия момент, когато се очаква друга чудотворна намеса на Господа срещу израилевите врагове, жителите на Ханаан. Заедно с всичко предшестващо, празнуването на Пасха бележи началото на нова ера от израилевата история.

Символът на жертвеното агне на празника Пасха сочи назад към изкуплението на Израил от египетско робство. Но сочи също и напред към реалното идване на Божия Агнец (Йоан 1:29,36; 1 Коринтяни 5:7; 1 Петър 1:18,19), Който ни изкупва от робството на греха. На Господната вечеря, преди да принесе Себе Си като върховната жертва, Исус претворява Пасхата в паметник на Своята смърт (Матей 26:26-29; 1 Коринтяни 11:23-26).

Обаче Пасхата и Господната вечеря символизират една още по-славна реалност: множеството на изкупените, влизащи в небесния Ханаан. В „Откровение“ Йоан изобразява това реално „преминаване“ като 144 000 души, които ходят по кристалното море – първообраза на Червено море и река Йордан пред Божия престол (Откровение 4:6; 7:9,10) – и празнуват първообраза на Пасхата и Господната вечеря на сватбеното тържество на Агнеца (Матей 26:29; Откровение 19:9).

`Как бихме могли винаги да си напомняме за Кръста дори когато нямаме Господна вечеря?`