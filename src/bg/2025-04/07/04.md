---
title:  Подновени олтари
date:   11/11/2025
---

`Какъв е мотивът на Исус Навин да построи олтар на Господа? Прочетете Исус Навин 8:30, 31; Второзаконие 11:26-30; 27:2-10.`

Във времето на патриарсите олтарите бележат пътя на пътуванията им и стават видими образи на претенцията им към земята, обещана от Бога. Като издигат олтар сега, израилтяните свидетелстват за изпълнението на обещанията, дадени на техните предци. В този случай построяването на олтара е непосредствено изпълнение на дадените от Мойсей указания (Второзаконие 11:26-30; 27:2-10).

Исус Навин 8:30-35 играе важна роля за формулиране на цялото теологично послание на книгата. Като свързва една от най-ужасните, бурни истории (война) с нещо съвсем различно – сцена на потвърждаване на завета (поклонение) – Исус Навин ни връща към една от най-важните теологични теми, засегнати в книгата от самото начало: той има заповед да води Израил към живот на заветно послушание (Исус Навин 1:7). Така е изобразен и в края на книгата (24 глава).

Колкото и да са важни войната и завоеванията, има нещо още по-важно: верността към изискванията на Божия закон. Завоеванието е само една стъпка в изпълнението на Божия план за Израил и възстановяването на цялото човечество. Верността към заповедите от Тората представлява върховният проблем в съдбата на човечеството. Исус Навин прави препис на закона върху големи варосани камъни, различни от камъните на олтара (Второзаконие 27:2-8). По този начин камъните, които вероятно съдържат Десетте заповеди, представляват отделен паметник в района на олтара, който постоянно напомня на израилтяните за привилегиите и задълженията на завета.

Исус Навин предвещава новозаветния Йешуа (Исус), Чиято мисия, освен всичко друго, е да върне човечеството към послушание спрямо Бога. За да постигне целта Си, Той трябва да се сблъска със силите на злото. Крайната Му цел е да изпълни изискванията на завета заради нас: „Понеже Божиите обещания, колкото много и да са те, в Него са „Да“; затова и чрез Него е „Амин“, за Божията слава чрез нас“ (2 Коринтяни 1:20).

`Кои духовни „упражнения“ можем да правим сега със същата функция като построяването на олтар в древни времена?`