---
title:  Разширено изучаване
date:   14/11/2025
---

Прочетете главата „Благословенията и проклятията“ от кн. „Патриарси и пророци“ на Елън Уайт.

„Според дадените на Мойсей указания на хълма Гевал беше издигнат паметник от огромни камъни. На тях, предварително подготвени с покритие от хоросан, беше написан законът – не само Десетте заповеди, изречени от Синай и гравирани върху каменни плочи, но и наредбите, предадени на Мойсей и записани от него в книга. До този паметник беше построен олтар от недялан камък, на който се принасяха жертви на Господа. Фактът, че олтарът беше издигнат на хълма Гевал, мястото на проклятията, беше важен, защото показваше, че заради престъпването на Божия закон Израил с основание си беше навлякъл Божия гняв и щеше веднага да понесе наказанието си, ако не беше изкуплението от Христос, символизирано с жертвеника“ (Уайт, Е. Патриарси и пророци. С. 500 – англ. изд.).

„Но Господната вечеря не трябваше да бъде тъжно събитие. Не такава беше целта ѝ. Когато учениците на Господа се събират около трапезата Му, те не бива да си припомнят и да оплакват недостатъците си. Не бива да размишляват за миналата си религиозна опитност, независимо дали е била възвисяваща или обезсърчаваща. Не трябва да търсят разликите между себе си и братята си. Подготвителната служба включва всичко това. Себеизпитването, изповедта на греха, примиряването на различията – всичко това вече е направено. Сега те трябва да се срещнат с Христос. Не бива да стоят в сянката на Кръста, а в неговата спасителна светлина. Трябва да отварят сърцата си за ярките лъчи на Слънцето на правдата“ (Уайт, Е. Копнежът на вековете. С. 659 – англ. изд.).

**Въпроси за разискване:**

`Какво означава първо да търсите Божието царство? Как този принцип влияе върху живота ви всеки ден?`

`Проверете отговора си на последния въпрос от сряда за това колко е лесно да забравите Господа в натовареното ежедневие. В групата обсъдете защо това е толкова лесно. Кои са някои от решенията на този проблем?`

`Като адвентисти вярваме, че Исус служи за нас в небесното светилище. Как може това убеждение да бъде постоянен източник на надежда и сила? Защо трябва съзнанието за това, че именно Исус е там горе и „ходатайства“ (Евреи 7:25) за нас, да ни помогне да разберем колко хубава новина е делото Му в небесното светилище, особено в настоящия Ден на умилостивението?`