---
title:  Копнеж за Божието присъствие
date:   13/11/2025
---

`Прочетете Исус Навин 18:1,2. Кое събитие кара Исус Навин да прекъсне процеса по разпределяне на земята?`

След описването на териториите, разпределени на двете най-големи племена западно от Йордан и на половината от Манасиевото племе, пасажът изобразява събирането на народа в Сило, където се разпределя земята на останалите седем по-малки племена.

Поставянето на светилището, „Моята скиния“, представлява изпълнение на Божието обещание да обитава сред народа Си (Изход 25:8; Левит 26:11,12) и разкрива централната тема на книгата: Божието присъствие сред Израил прави възможно притежаването на страната и ще бъде постоянен източник на благословения за Израил, а чрез тях за цялата земя (Битие 12:3). Поклонението пред Бога заема централно място и е по-важно дори от завладяването и разпределянето на земята! Присъствието на светилището, а по-късно и на храма, трябва винаги да помага на хората да забелязват Божието присъствие сред тях и да изпълняват задълженията си да следват завета.

`Прочетете Евреи 6:19,20; 9:11,12; 10:19-23. Какво можем да научим от Исус Навин ние като християни, които нямаме земно светилище, пазещо физическото присъствие на Бога сред нас?`

Появата на светилището не бива да ни изненадва, защото темата за светилището присъства в разказа на „Исус Навин“ чрез ковчега на завета. Това е централният предмет в Светая Светих и осезаемо присъства в първите две части от книгата: преминаването на реката и завладяването на земята. Сега, като поставя издигането на скинията на централно място при разпределянето на земята, Исус Навин показва, че целият живот на Израил се върти около светилището, земния щаб на Яхве.

За нас като християни, живеещи в реалния Ден на умилостивението, е още по-важно да насочим очите си към небесното светилище, докато продължаваме борбата си с модерните (или постомодерните) гиганти, отправящи предизвикателство към нашата вяра, надежда и духовно наследство. Когато постоянно разчитаме на делото на Христос, извършено на кръста и в небесното светилище, можем да очакваме с надежда времето, когато Бог още веднъж ще заживее сред народа Си, но този път ще бъде завинаги (Откровение 21:3).