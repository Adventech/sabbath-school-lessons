---
title:  Написано върху камъни
date:   12/11/2025
---

`Прочетете Исус Навин 8:32-35. Какво е значението на действието, описано в тези стихове, и какво трябва да говори на нас днес?`

Хълмът Гевал е споменат само във „Второзаконие“ (Второзаконие 11:29; 27:4,13) и в книгата „Исус Навин“ (Исус Навин 8:30,33). Заедно с Гаризин той е мястото, където трябва да се повтарят благословенията и проклятията на завета. Според Второзаконие 11:29 и 27:4,13 това е мястото на проклятията. Тук израилтяните трябва да застанат от двете страни на ковчега в присъствието на свещениците (Исус Навин 8:33). Едната група застава пред хълма Гевал, другата пред хълма Гаризин. И така изиграват двата възможни начина на отношение към завета. Жертвите, принасяни там, сочат към Исус, Който поема на Себе Си проклятията на завета, за да може всички, които вярват в Него, да се наслаждават на благословенията Му (Галатяни 3:13; 2 Коринтяни 5:21).

`Защо е необходимо да се направи препис на завета върху паметник, видим за всички? Второзаконие 4:31; 6:12; 8:11,14; 4 Царе 17:38; Псалми 78:7`

Ние, хората, сме склонни да забравяме. Натъпкваме все по-големия брой объркващи изисквания на ежедневието си във все по-кратки и по-кратки отрязъци от време. Неизбежно забравяме нещата, които не присъстват със същата честота или интензивност. На всяка Господна вечеря имаме специална възможност да се посветим отново на Господа и да подновим заветните си обещания. Ще бъде добре да приемаме тези възможности не само като шанс за индивидуално посвещение, но и за подновяване на верността ни към Бога като църква. Във все по-индивидуалистичното ни общество трябва да преоткрием силата на принадлежността към общност, с която споделяме едни и същи възгледи, ценности и вярвания, както и обща мисия.

`Колко е лесно според вас във вихъра на живота да забравите Господа и да се опитвате да правите нещо със собствената си сила и влияние? Защо ви е толкова лесно да го направите най-вече когато нещата вървят добре?`