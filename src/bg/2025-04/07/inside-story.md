---
title:  Разказ
date:   14/11/2025
---

### Да върнем на Бога Неговото – част II

_Андрю Макчесни_

Магазинът изпратил камион да вземе мебелите, които Франк Мукубе бил купил на изплащане и искал да върне, въпреки че бил платил за тях. Франк, който бил подписал документ, че не иска компенсация, се возел в камиона на път към къщата, която бил наел в Намибия.

Когато камионът обърнал назад, за да натовари багажа, хазяйката на Франк, която живеела наблизо, пристигнала, тичайки. „Защо се местиш, без да ми кажеш?“ – попитала тя.

„Не се местя – отговорил Франк. – Връщам нещата, които не са напълно мои, въпреки че съм ги изплатил. Искам отново да давам десятък и дарения“.

„Какво казваш за тези десятъци и дарения?“ – поискала тя да разбере.

Франк обяснил, че Библията учи, че хората трябва да дават десятък и дарения и че той не ги е давал две години, за да изплаща месечно всичко, което бил купил на кредит.

Хазяйката му се присмяла.

Когато камионът и Франк се върнали в магазина, управителят наблюдавал разтоварването на леглото, дивана, готварската печка, телевизора, килимчето и дори тенджерите. „Какво всъщност се опитвате да направите?“ – попитал той.

„Тези неща стояха между мен и Бога, защото бяха купени с моите десятъци и дарения – отговорил Франк. – Сега се чувствам спокоен“.

Франк наистина се почувствал спокоен. Знаел, че без легло ще трябва да спи на пода. Без печка ще трябва да търси дърва и тенджери, за да си готви на открит огън. Но бил щастлив. Преди се чувствал „проклет“, защото бил ограбил Бога (Малахия 3:8,9). Обаче след като върнал всичко в магазина, почувствал мир и че всичко било наред в отношенията му с Бога.

Онази вечер не се наложило Франк да спи на пода или да търси дърва и тенджери за вечерята. Сърцето на един негов приятел се трогнало от решението на Франк и той му донесъл легло, стара готварска печка и две тенджери.

„Бог ми осигури легло. Бог ми осигури и печка – казал Франк. – Това ме кара да вярвам, че всичко, което е обещал, е наистина вярно“ (Малахия 3:10).

От онзи ден Франк е верен в десятъците и даренията. Днес той е директор на отдел „Настойничество“ към Адвентната църква в Южна Намибия. Споделя, че Бог е винаги верен: „Бог казва: Ако се грижите за Моя бизнес, Аз ще се грижа за вашия. Когато давате десятък, Аз ще се грижа за живота ви“.