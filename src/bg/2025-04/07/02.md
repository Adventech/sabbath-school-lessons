---
title:  Първо заветът
date:   09/11/2025
---

`Прочетете Исус Навин 5:1-7. Защо Господ заповядва на Исус Навин да обреже второто поколение израилтяни точно в този период от завладяването на земята?`

След оглеждането на земята, насърчителния доклад на съгледвачите и чудотворното пресичане на Йордан бихме очаквали народът да започне незабавно да се разправя с врага. Обаче има нещо по-важно от военното завоевание: заветът на Израил с Бога.

Преди да започне да завладява земята, новото поколение трябва да осъзнае в пълнота специалната си връзка с Притежателя на страната. Подновяването на завета е отговор на Божието милостиво и чудно дело по превеждането на Израил безопасно през Йордан.

Нашият завет с Бога трябва винаги да бъде благодарност за това, което вече е направил за нас, а никога не бива да бъде опит да получим някаква изгода чрез законническо съобразяване с изискванията Му. Несъмнено тази идея е решаваща за споровете на апостол Павел с онези, които настояват, че мъжете езичници трябва да се обрязват, като най-ясно виждаме това в писмото му до галатяните.

Израил е на прага на най-великата военна кампания в историята си и бихме очаквали целият лагер да е зает с военни приготовления. Така е, но не и в обикновения смисъл. Вместо да оседлават конете и да точат мечовете, те извършват един ритуал, който прави по-голямата част от войската уязвима за поне три дни.

Народът извършва това, за да отбележи връзката си с Бога, Който го е избавил от Египет. Защо? Защото хората разбират, че битката принадлежи на Господа. Той им подарява победи и успехи. Исус Христос формулира същия принцип с малко по-различни думи: „Но първо търсете Неговото царство и Неговата правда; и всичко това ще ви се прибави“ (Матей 6:33). През повечето време ежедневието ни притиска с толкова много спешни задачи, че забравяме да отдадем първото място на най-важното в живота ни: ежедневното подновяване на нашето посвещение на Христос.

`Помислете за случаите, когато сте пренебрегвали времето с Бога заради „по-важни“ неща. Защо е толкова лесно да направим това и как да му се противопоставим?`