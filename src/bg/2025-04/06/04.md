---
title:  Съдбоносни решения
date:   04/11/2025
---

`Прочетете Исус Навин 7:19-21. Какво казва Исус Навин на Ахан да стори? Какво е значението на такава молба? Как да разбираме неговата изповед?`

Исус Навин моли Ахан да направи две неща: първо, да отдаде слава на Бога. Второ, да признае какво е сторил, без да го прикрива. Ахан ще отдаде слава на Бога, като признае какво е направил. Използваната тук дума (todah) може да се отнася за благодарност (Псалми 26:7; Исая 51:3; Йеремия 17:26), но също и за изповед на греха (Ездра 10:11).

За съжаление, библейският текст не дава никакъв признак, че Ахан е проявил някакво истинско покаяние. Той докрай се надява да остане неразкрит. Предизвикателното му отношение дава основания да бъде смятан за престъпник с издигната ръка, за когото няма никакво изкупление според Мойсеевия закон (Числа 15:27-31).

Думите на Ахан в Исус Навин 7:21 напомнят за падението на Адам и Ева. Ева вижда (ra’ah), че дървото е желателно (khamad), и накрая яде (laqakh) от плода му (Битие 3:6). В изповедта си Ахан признава, че е видял (ra’ah) в плячката красива вавилонска дреха, двеста сикъла сребро и една златна плочка. След това ги е пожелал (khamad) и ги е взел (laqakh). Както в случая с Адам и Ева, изборът на Ахан разкрива, че грехът на алчността е грехът на неверието. Той подозира Бога, че не желае най-доброто за творенията Си и скрива някои изтънчени удоволствия от тях, които принадлежат само на божествената царственост.

Освен паралела с първото човешко падение, текстът подчертава пълния контраст между отношението на Раав (Исус Навин 2:1-13) и това на Ахан. Тя завежда съгледвачите на покрива и ги скрива от войниците. Той взема от забранените неща и ги скрива от Исус Навин. Тя проявява доброта към съгледвачите от Израил и им помага да победят. Той причинява проблем на Израил чрез алчността си и им навлича поражение. Тя сключва завет с израилтяните, той нарушава завета с Яхве. Раав избавя себе си и семейството си и всички те стават почитани граждани на Израил. Ахан обрича себе си и семейството си на смърт и става пример за опозоряване.

`Помислете за греха на завистта. Как бихме могли да НЕ му се поддадем независимо колко сме богати или бедни? Лука 12:15`