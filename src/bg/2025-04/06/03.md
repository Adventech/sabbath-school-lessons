---
title:  Грехът на Ахан
date:   03/11/2025
---

`Прочетете Исус Навин 7:16-19. Какво ни говори цялата тази процедура и за Бога, и за Ахан?`

Вместо да разкрие самоличността на престъпника, Бог установява процедура, разкриваща едновременно Неговото правосъдие и благодат. След като обяснява причината за поражението на Израил и призовава народа да се освети (Исус Навин 7:13), Той позволява да мине време между обявяването на процедурата и прилагането ѝ, което дава на Ахан време да размисли, да се покае и да признае греха си. Също и семейството му (ако са знаели какво се е случило) са имали възможността да решат дали искат да прикриват случката, или да откажат да бъдат съучастници, както синовете на Корей, които избягват унищожението, понеже отказват да заемат страната на баща си (Числа 16:23-33; 26:11).

Решението на трудната ситуация я разплита в обратна посока на начина, по който тя се е появила и е поразила Израил: изключва се общата вина и се стеснява кръгът от целия Израил до едно племе, от племе до семейство, от семейство до домакинство и от домакинство до отделната личност. Освен че разкрива престъпника, разследването също така оправдава невинните. Това е еднакво важен аспект от щателната юридическа процедура, чрез която самият Бог свидетелства за тайните постъпки на Ахан.

Читателят почти може да усети напрежението, когато Бог се прицелва точно в Ахан. Кой не би се учудил на твърдоглавието на този човек, който си мисли, че няма да го открият? Нищо не може да се скрие от пронизващите очи на Господа (Псалми 139:1-16; 2 Летописи 16:9), Който знае какво се крие в човешкото сърце (1 Царе 16:7; Йеремия 17:10; Притчи 5:21).

Важно е да отбележим начина, по който Исус Навин се обръща към Ахан: „Сине мой“. Този израз разкрива не само възрастта и водаческата роля на военачалника, но също и духа, с който този велик воин подхожда към правосъдието. Сърцето му е изпълнено със състрадание към Ахан, въпреки че е призован да изпълни присъдата над провинилия се. Чрез отношението си Исус Навин е отново образ на чувствителността, добротата и любовта на Този, Който „никога не беше груб, никога не изрече ненужно сурова дума, никога не нанесе излишна болка на някоя чувствителна душа. (…) Той [Исус] безстрашно изобличаваше лицемерието, неверието и беззаконието, но говореше сподавено през сълзи, когато изричаше уязвяващите порицания“ (Уайт, Е. Копнежът на вековете. С. 353 – англ. изд.).

`Как влияе на живота ви осъзнаването на факта, че Бог знае всичко, което вършите, дори и скритите неща? А как трябва да повлияе на живота ви?`