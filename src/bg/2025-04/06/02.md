---
title:  Нарушаване на завета
date:   02/11/2025
---

`Прочетете Исус Навин, 7 глава. Кои са двете основни причини за поражението на Израил от жителите на Гай?`

Интересно е да видим, че от самото начало читателят знае причината за гнева на Яхве, както и името на провинилия се. Така напрежението в историята за разкриването на престъплението на Ахан произлиза от напрежението между гледната точка на читателя и тази на Исус Навин и израилтяните. Подобно на много други глави в Стария Завет, Исус Навин, 7 глава има хиастична структура. Централната, кулминационна част в нея отговаря на въпроса защо израилтяните не са успели да завладеят Гай от първия път.

Има две основни причини за поражението на Израил при Гай: грехът на Ахан и прекалената увереност на израилтяните в собствената им сила. Последното води до пренебрегване на дълга им да потърсят волята на Господа, преди да атакуват Гай, и подценяване армията на врага.

Въз основа на Исус Навин 7:1,11-13 виждаме, че макар Ахан да е отговорен за подлото нарушаване на забраната, целият народ е подведен под отговорност и страда за стореното. Бог описва греха на Ахан, като постепенно показва неговата сериозност чрез кумулативна употреба в стих 11 на наречието „дори“ или „също“ (евр. gam). Първо се използва най-обичайният термин за грях: „khata“. След това престъплението се описва с пет по-конкретни гряха, въведени с наречието gam: (1) ‘abar, „пресичам, престъпвам“, (2) дори вземане (laqakh) от обречените на унищожение неща (kherem), (3) също кражба (ganab) (4) и лъжа (kakhash), и (5) даже поставяне (sim) на откраднатото kherem сред собствените вещи.

Заветът между Яхве и Израил включва народа както на индивидуално, така и на колективно ниво. В контекста на завета Израил се възприема като неделимо единство – избран Божи народ, следователно грехът на един или дори на няколко души навлича вина на цялата заветна общност. Както казва Господ: „Израил е съгрешил, а именно, престъпили са завета Ми, за който им дадох заповед“ (Исус Навин 7:11).

`По какъв начин могат цели общности да страдат, както и са страдали, заради лоши постъпки на отделни личности в общността? Какви примери бихте могли да дадете за това и как е повлияна общността?`