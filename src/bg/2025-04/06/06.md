---
title:  Свидетел на Божията сила
date:   06/11/2025
---

Както научихме (Урок 5), Бог е дал на езическите народи възможност да Го опознаят и да изоставят злите си постъпки. Те обаче са отказали и накрая се сблъскват с Божиите съдби.

`Прочетете Исус Навин 7:6-9, където виждаме първоначалната реакция на Исус Навин към бедата, която ги сполетява. Обърнете особено внимание на Исус Навин 7:9. Какъв важен теологичен принцип намираме в думите му?`

Отначало Исус Навин звучи като израилтяните, когато са изпитвали трудности в пустинята след напускането на Египет: „По-добре да бяхме умрели от Господнята ръка в Египетската земя, когато седяхме около котлите с месо и когато ядяхме хляб до ситост; защото ни доведохте в тази пустиня, за да изморите цялото това множество от глад“ (Изход 16:3).

А пък Исус Навин казва: „Ах! Господи Йехова, защо преведе този народ през Йордан, за да ни предадеш в ръцете на аморейците да ни погубят? О, да бяхме били доволни да си седим оттатък Йордан!“ (Исус Навин 7:7).

Бързо обаче изразява голямата си тревога за Божието име и репутация, които ще бъдат опозорени заради поражението. „И като чуят ханаанците и всичките други жители на земята, ще ни обкръжат и ще заличат името ни от земята. Какво ще сториш за великото Си Име?“ (Исус Навин 7:9).

Думите му разкриват една тема и принцип, които заемат централно място в Божиите намерения с Израил. Въпреки че иска езическите народи наоколо да видят какви велики дела извършва Бог за народа Си, когато Му се покоряват, те могат и като Раав да научат за израилевия Бог чрез могъщите завоевания на Неговия народ. От друга страна, ако нещата не се стекат добре, както в този случай, народите ще сметнат израилевия Бог за слаб и беззащитен (Числа 14:16; Второзаконие 9:28), което ще предизвика дръзката им съпротива.

С други думи, дори в контекста на завладяването на земята от израилтяните са замесени велики въпроси и принципи, които включват отдаване почит и слава на Бога, Който е единствената надежда както за израилтяните, така и за езичниците.

`Прочетете Второзаконие 4:5-9. Какъв паралел откриваме тук между Израил и тяхното свидетелство за света и нашето свидетелство като адвентисти от седмия ден днес?`