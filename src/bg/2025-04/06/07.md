---
title:  Разширено изучаване
date:   07/11/2025
---

Прочетете отново цялата глава „Падането на Йерихон“ от кн. „Патриарси и пророци“ на Елън Уайт.

„Смъртният грях, който доведе до унищожението на Ахан, се коренеше в алчността, един от най-често срещаните грехове, на който се гледа твърде леко. (…)

Ахан призна вината си, но тогава беше твърде късно да се възползва от предимствата на изповедта. Беше видял израилевите армии да се връщат победени и обезсърчени от Гай, обаче не излезе напред, за да признае греха си. Беше видял Исус Навин и старейшините да се прекланят до земята с твърде голяма мъка, която не можеха да изразят с думи. Ако тогава беше изповядал греха си, щеше да даде някакво доказателство за истинско покаяние, но той запази мълчание. Беше чул прокламацията, че бе извършено страшно престъпление и дори точното му описание. Но устните му си останаха запечатани. След това дойде тържественото разследване. С какъв огромен ужас се изпълни душата му, когато видя, че е посочено племето му, след това семейството и домакинството му! И все пак не изрече и дума на изповед, докато не беше насочен към него Божият пръст. Тогава, когато грехът вече не можеше да се прикрива, той призна истината. Колко често чуваме подобни изповеди. Има огромна разлика между признаването на фактите, след като са били доказани, и признаването на греховете, известни само на нас и на Бога. Ахан нямаше да признае, ако не се надяваше чрез това да избегне последиците от престъплението си. Изповедта му показа само, че наказанието му беше справедливо. Нямаше никакво искрено покаяние за греха, никакво угризение на съвестта, никаква промяна на намеренията, никакво отвращение към злото“ (Уайт, Е. Патриарси и пророци. С. 496 – 498 – англ. изд.).

**Въпроси за разискване:**

`Обсъдете значението на десетата заповед (Изход 20:17) в един свят, завладян от реклами и консуматорски дух. Как можем на практика да разграничим желание и нужда и защо е важно това разграничение?`

`Прочетете молитвата на Даниил в Даниил 9:4-19. Защо е важно, че когато изповядва греховете на Израил, пророкът продължава да казва „ние“ извършихме всички тези лоши неща, въпреки че не е записано, че самият той е вършил зло?`

`Помислете за въпроса в края на урока за четвъртък. Защо послушанието на израилтяните към всички „наредби и закони“ е толкова важно за тяхното свидетелство? Как този същият принцип важи за нашата църква днес? Или колко по-ефективно би било нашето свидетелство, ако наистина следвахме всичко, дадено ни от Бога?`