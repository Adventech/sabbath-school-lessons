---
title:  Помни
date:   14/10/2025
---

`Прочетете Исус Навин, 4 глава. Защо Бог иска от израилтяните да издигнат паметник?`

Целта на тези камъни е да бъдат „знак“. Еврейската дума ’ot често се свързва с думата „чудо“ и може да се отнася за чудотворни действия, извършени от Бога, като египетските язви (Изход 7:3; Второзаконие 4:34). Може да носи също и значението на „символ“ или „признак“, външен белег за по-дълбока или трансцендентна реалност. Например дъгата е „белег“ на завета (Битие 9:12,13); кръвта по стълбовете и горния праг на вратата на къщите на израилтяните също е наречена „белег“ (Изход 12:13); а най-важното е, че съботата е „белег“ на Сътворението и Божието освещаващо присъствие (Изход 31:13,17; Йезекиил 20:12).

Тук знакът изпълнява ролята на паметник, напомнящ на всяко следващо поколение за чудотворното преминаване. Терминът паметник (zikkaron) произлиза от думата zakar, „помня“, която обозначава не само някакво пасивно припомняне. Внушава запомняне, последвано от подходящо действие (Второзаконие 5:15; 8:2). Издигането на каменни паметници (Битие 28:18-22) и ритуали, които предизвикват въпроси (Изход 12:26, 27; Второзаконие 6:20-25), е нещо обичайно в Стария Завет. Вместо да повтаря чудесата многократно, Бог определя паметници, които извикват спомена за великите Му дела и важни отговори. Затова знакът трябва да стои „вовеки“, което внушава нуждата да се запази това чудо на Господа в колективната памет на народа Му завинаги.

Вероятният въпрос на бъдещите поколения е важен, защото е формулиран по един личен начин: „Какво означават тези камъни за вас?“. Всяко ново поколение трябва да възприеме и разбере смисъла на тези камъни лично за себе си. Вярата във вършещия чудеса Бог може да се поддържа жива само ако всяко поколение преоткрива за себе си значението на могъщите дела на Яхве. Такава вяра ще окаже огромно влияние за преданото изпълнение на библейските традиции, за разлика от традиционализма, мъртвата религия на съответното поколение, лишена от първоначалната си ценност и плам. В края на краищата ние трябва да направим библейската вяра своя вяра. Никой, особено нашите прадеди, не може да вярва вместо нас.

`Кои са някои от паметниците, личните паметници на вашия личен християнски път с Господа, които ви помагат да помните какво е сторил за вас?`