---
title:  Прекосяването на Йордан
date:   12/10/2025
---

`Прочетете Исус Навин 3:1-5 и Числа 14:41-44. Защо Бог иска от израилтяните да се подготвят специално за това, което предстои?`

Това е първият път, когато се споменава за ковчега на завета в книгата „Исус Навин“. До този момент в старозаветния разказ той се появява в контекста на светилището (Изход 40:21), в пътуването на Израил от Синай (Числа 10:33-36) и при неуспешния опит за завладяване на Ханаан (Числа 14:44). Той е най-святият предмет в светилището и съдържа три предмета, изразяващи специалната връзка на Израил с Бога: (1) плочите с Десетте заповеди, (2) жезъла на първосвещеника Аарон и (3) делвата с манна (Изход 16:33; Евреи 9:4).

Ковчегът и подготовката за прекосяване на Йордан напомнят на Израил, че те не влизат в Ханаан по определен от тях начин и време. Завладяването ще бъде успешно само ако следват Божия начин и време. Бог – Който е описан като седящ на престола между херувимите, покриващи ковчега на завета (Изход 25:22; Числа 7:89), и Чиито движения са идентични с движенията на ковчега – влиза в Ханаан пред израилтяните като Един, Който води военната кампания.

Думата, преведена като „осветете се“ (Исус Навин 3:5) или „посветете се“ (англ. – ESV) се отнася за ритуала по очистване, подобен на този, който изпълняват свещениците преди началото на службата си в светилището (Изход 28:41; 29:1), и какво правят израилтяните преди Божието откровение на Синай (Изход 19:10,14). Това посвещение включва изоставяне на греха и премахване на всяка ритуална нечистота. Същата заповед присъства в Числа 11:18, свързана с предстоящото Божие чудо. Такава подготовка се изисква също и преди началото на битките по време на война. Преди Бог да може да воюва за Израил в битка, те трябва да покажат верността си към Него и да Му се доверят като техен Предводител.

Чудото при прекосяването на Йордан ще докаже на израилтяните, че могат да разчитат на обещанието на Господа да прогони народите от земята. Този, Който осигурява преминаването на Йордан по сухо, може също да им подари и цялата страна.

`Бог невинаги разделя Йордан. Неговата намеса невинаги е така очевидна. Според вас как можем да си изградим онази духовна готовност, за да преживяваме и различаваме Божиите намеси в наша полза?`