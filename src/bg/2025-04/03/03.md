---
title:  Живият Бог на чудесата
date:   13/10/2025
---

`Прочетете Исус Навин 3:6-17. Какво ни говори чудотворното пресичане на река Йордан за естеството на Бога, на Когото служим?`

Преминаването на река Йордан е описано в Исус Навин 3:5 с еврейската дума niphla’ot, „чудни дела, чудеса“, която обикновено се отнася за могъщи свръхестествени дела на Бога, които показват Неговата неповторимост (Псалми 72:18; 86:10). По-късно израилтяните размишляват за тези дела, възхваляват Господа (Псалми 9:1) и ги разгласяват на всички народи (Псалми 96:3). Язвите в Египет (Изход 3:20; Михей 7:15), преминаването на Червено море, както и Божието ръководство в пустинята (Псалми 78:12-16) се разказват като такива чудеса.

Библейските автори знаят и свидетелстват за факта, че Богът, Който е създал света, никога не може да бъде ограничаван от Своето творение. Няма нищо невъзможно („твърде чудно“), което да не може да извърши (Йеремия 32:17). Името и естеството Му са чудни (Съдии 13:18) и Той е отвъд нашите възможности за възприятие.

За разлика от божествата на другите народи, които не могат да спасяват (Псалми 96:5; Исая 44:8), Богът на Библията е „жив Бог“, активен и жизнен, Чиито последователи могат да разчитат на Него и да очакват да се намеси в тяхна полза.

Пророк Захария употребява същата дума (от корена на niphla’ot), когато вижда във видение едно бъдеще за Израил след Вавилонския плен. Вижда, че Йерусалим ще бъде напълно възстановен с възрастни хора, седящи по улиците на града, а момчета и момичета ще си играят там. На недоверчивите жители на столицата, които все още виждат белезите от разрушенията, Захария обявява: „Така казва Господ на Силите: Ако това се види чудно в очите на останалите от този народ в тези дни, ще се види ли чудно и в Моите очи? Така казва Господ на Силите: Ето, Аз ще отърва народа Си от източната страна и от западната страна; и като ги доведа, те ще се заселят сред Йерусалим“ (Захария 8:6-8).

`Прочетете Лука 18:18-27. Как отговорът на Исус ви насърчава да се доверявате на Бога за неща, които изглеждат невъзможни?`