---
title:  Отвъд Йордан
date:   16/10/2025
---

„Превърна морето в суша;\
пеш преминаха през реката;\
там се зарадваха в Него“ (Псалми 66:6).

И двете преминавания, на Червено море и на река Йордан, бележат нова епоха от библейската история; и двете имат символично значение (Псалми 66:6; 114:1-7; 4 Царе 2:6-15). В Стария Завет вече има стихове, които свързват двете събития и откриват смисъл, сочещ отвъд първоначалната обстановка. В Псалми 66:6 псалмистът отбелязва Божието изкупително действие в неговия живот (Псалми 66:16-19), като споменава историческия пример с преминаването на Червено море и на река Йордан.

Псалом 114 също свързва двете събития не защото авторът не вижда хронологическата разлика между тях, а заради теологичното значение на двете преминавания. Следователно и двете се възприемат като промяна в положението на Израил, веднъж от робство към свобода, а после от номади бездомници към един народ. В тези псалми примерите на двете преминавания илюстрират промяна в положението на автора от угнетеност, бедност, безпомощност и унижение към безопасност, благоденствие, спасение и достойнство.

И именно до Йордан е взет пророк Илия на небето в контекста на подобно на записаното в „Исус Навин“ чудо. За Илия преминаването донася най-важната промяна в живота му: той е взет на небето. За Елисей промяната също е важна: от слуга на пророка (3 Царе 19:21) става пророк на народа (4 Царе 2:22).

`Прочетете Матей 3:16,17 и Марк 1:9. Какво символично, духовно значение на река Йордан придават авторите на Новия Завет? `

Земното служене на Исус като Представител на Израил следва модела на историята на древния Израил. Исус преминава опитностите на „Червено море“ и „Йордан“. Извикан е от Египет след смъртния указ (Матей 2:14-16), прекарва 40 дни в пустинята (Матей 4:2) подобно на 40-те години на древния Израил и е кръстен в Йордан като преход от личния Си живот към публичното Си служене (Матей 3:16,17; Марк 1:9).

По-късно Евреи, 3 и 4 гл. признава символичното значение на преминаването на Йордан и представя влизането в Ханаан като предвещание за „благодатната почивка“, в която навлизат християните чрез вяра.