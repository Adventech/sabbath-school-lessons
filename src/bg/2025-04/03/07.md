---
title:  Разширено изучаване
date:   17/10/2025
---

Прочетете втората половина от гл. „Преминаването на Йордан“ от кн. „Патриарси и пророци“ на Елън Уайт.

„Изучавайте внимателно преживяванията на Израил, докато пътуват към Ханаан. Изучавайте трета и четвърта глава от „Исус Навин“, където е записана подготовката им и преминаването през Йордан към Обещаната земя. Трябва да държим будни сърцето и ума, като си припомняме уроците, предадени от Господа на древния Му народ. Тогава и за нас, както беше определено от Него за тях, поученията от Словото Му винаги ще бъдат интересни и впечатляващи“ (Коментари на Елън Уайт. Адвентен библейски коментар. Т. 2, с. 994 – англ. изд.).

„Съвременният Израил е по-застрашен да забрави Бога и да бъде подведен към идолопоклонство от древния Божи народ. Дори пазителите на съботата се покланят на много идоли. Бог възлага в особена степен на древния Си народ да се пази от идолопоклонство, защото ако бъдеха отклонени от службата на живия Бог, проклятието Му щеше да почива върху тях, докато ако Го обичаха с цялото си сърце, с цялата си душа и с цялата си сила, Той щеше да ги благослови изобилно в коша и житницата и щеше да премахне болестите сред тях“ (Уайт, Е. Свидетелства към църквата. Т. 1, с. 609 – англ. изд.).

**Въпроси за разискване:**

`Обсъдете в групата свръхестественото преминаване на Йордан. Какво определение бихте дали за чудо? Защо изглежда така, сякаш Бог не върши подобни чудеса днес?`

`Какви практични начини бихте могли да предложите в групата за предотвратяване на духовна забравливост, на лично и на църковно ниво? Макар че е важно да имаме постоянна динамична връзка с Бога и да не градим цялата си християнска опитност върху силни преживявания от миналото, все пак как бихме могли да използваме миналите си опитности, за да си напомняме как е работил Бог в живота ни?`

`Според вас как може съботата, от една страна, да ни напомня за Божията намеса в нашия живот, а от друга, да ни предлага чрез нея да предвкусваме обещаната почивка в царството Му? Как съботата сочи не само към това, което трябва да помним, но и към онова, за което можем да се надяваме в бъдеще?`