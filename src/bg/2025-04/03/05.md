---
title:  Забравливост
date:   15/10/2025
---

`Прочетете Исус Навин 4:20-24 във връзка със следните стихове: Съдии 3:7; 8:34; Псалми 78:11; Второзаконие 8:2,18; Псалми 45:17. Защо е толкова важно да помним могъщите дела на Господа?`

Обърнете внимание на смяната на лицето в Исус Навин 4:23. Казва се, че водите на Йордан са пресъхнали пред „вас“, т.е. пред всички израилтяни, които току-що са преминали Йордан. А за Червено море се казва, че е пресъхнало пред „нас“, онези от първото поколение, които все още са били живи и са видели Изхода. Двете събития, преживени от две различни поколения, имат сходно значение, а това дава възможност на второто поколение да преоткрие чрез свидетелството на родителите си същото значение на пресичането на Йордан за себе си.

По принцип възприемаме забравянето като нормална черта на всички хора. Обаче забравливостта в духовен смисъл може да доведе до сериозни последици.

Дори и днес, ако искаме да запазим самоличността си като народ със специално призвание и мисия, ще трябва да създаваме случаи, в които да освежаваме както личната, така и колективната си духовна памет, за да не забравяме откъде идваме, кои сме и за какво сме тук.

`Прочетете 1 Коринтяни 11:24,25 и Йоан 14:26. Защо трябва винаги да помним какво е направил Христос за нас? Какво друго има значение без това?`

Елън Уайт ясно разбира, че без постоянно да си напомняме какво е направил и разкрил Бог в миналото, ще изгубим мотивацията да изпълняваме мисията си в бъдеще: „Не бива да се боим от нищо в бъдещето, освен да не забравим начина, по който ни е водил Господ, както и Неговите поучения в отминалата ни история“ (Уайт, Е. Истории от живота на Елън Уайт. С. 196 – англ. изд.).

`Макар да е важно да помните миналото и как се е намесвал Бог в живота ви, защо трябва ден след ден да имате опитности с Него и да преживявате реалността на любовта и присъствието Му сега?`