---
title:  Истинският Исус Навин, първообразът
date:   03/12/2025
---

Историята на Исус Навин трябва да се види през призмата на типологията. Войните, водени от него, са исторически събития, съставляващи един съществен сегмент от историята на Израил. Целта на тези войни е да се настанят израилтяните в Обетованата земя, където могат да се наслаждават на определеното си наследство в мир и да изградят ново общество, основано на принципите на Божия закон.

По-късно старозаветни автори като Исая представят делото на Месия още като разпределяне на „запустелите наследства [на народа Му]“ (Исая 49:8), където се използва същата терминология, толкова често употребявана в книгата „Исус Навин“. Както задачата на Исус Навин е била да разпредели земята на израилтяните, така и Месия, изобразен като новия Исус Навин, определя духовното наследство на новия Израил.

`Прочетете Евреи 3:7-4:11. Как Новият Завет потвърждава, че самият Исус Навин, новият Мойсей, е образ на Исус Христос?`

Авторите на Новия Завет представят много аспекти от служенето на Исус Христос с езика на делото на Исус Навин. Както Исус Навин влиза в Ханаан след 40 години в пустинята, така и „първообразът на Исус Навин“, Исус Христос, започва земното Си служене след 40 дни в пустинята (Матей 4:1-11; Лука 4:1-13), а небесната Си служба след 40 дни в пустинята на тази земя (Деяния 1:3, 9-11; Евреи 1:2).

След кръщението на Исус в река Йордан (Неговото „преминаване на Йордан“ [Матей 3:13-17; Марк 1:9-11]), авторите на евангелията цитират от Псалми 2:7 и Исая 42:1, от Месиански псалом и от Песента за Страдащия Слуга на Яхве (Матей 3:17; Марк 1:11; Лука 3:22). Следователно чрез кръщението Си Исус е представен като божествения Воин, Който – чрез живот на предано послушание, дори до смърт – ще води войните на Яхве срещу злите сили. Животът и смъртта Му на кръста предизвикват прогонването на Сатана, водят до победа над духовните ни врагове, предлагат духовна почивка на народа Му и разпределят наследството на изкупените (Ефесяни 4:8; Евреи 1:4; 9:15).

`Какво означава да можем да „си почиваме“ в това, което е направил Христос за нас? Или как можем да имаме увереност, че Исус е победил Сатана заради нас?`