---
title:  Разширено изучаване
date:   05/12/2025
---

„Мисията на Христос не беше разбрана от хората по Негово време. (…) Човешките традициите, максими и постановления скриха от тях уроците, които Бог възнамеряваше да им даде. Тези максими и традиции станаха пречка за разбирането и практикуването на истинската религия. А когато дойде истинската Същност в личността на Христос, те не разпознаха в Него изпълнението на всичките образи, съдържанието на всичките символи. Отхвърлиха първообраза и се придържаха към техните образи и излишни церемонии. Божият Син беше дошъл, но те продължаваха да искат знамение. На вестта „Покайте се, защото наближи небесното царство“, отговориха с искане за чудо. (…) Благовестието на Христос беше препъникамък за тях, защото изискваха знамения вместо Спасител. Очакваха Месия да докаже твърденията Си с могъщи завоевателни дела, да установи империята си върху руините на земните царства. На това очакване Христос отговори с притчата за сеяча. Не със силата на оръжията, нито с насилствена намеса щеше да възтържествува Божието царство, но с всаждането на нов принцип в човешките сърца“ (Уайт, Е. Притчи Христови. С. 34, 35 – англ. изд.).

„Църквата има нужда от верни хора като Халев и Исус Навин, които са готови да приемат вечния живот с Божието простичко условие за послушание. Нашите църкви страдат от липса на работници. Светът е нашето поле за работа. Има нужда от мисионери в градове и села, по-здраво оплетени в идолопоклонството от езичниците на Изток, които никога не са виждали светлината на истината. Истинският мисионерски дух е напуснал църквите, които имат такава възвишена изповед на вярата: сърцата вече не горят от любовта към душите и желанието да ги водят в стадото на Христос. Липсват ни ревностни работници. Няма ли кой да отговори на призива от всички страни: „Ела (…) и ни помогни“?“ (Уайт, Е. Свидетелства към църквата. Т. 4, с. 156 – англ. изд.).

**Въпроси за разискване:**

`Как ви помага библейската типология по-добре да разбирате служенето на Исус Христос за вас?`

`В какво отношение нашата духовна война прилича на завладяването на Ханаан и по какво се различава от него?`

`Разсъждавайте за най-последното изпълнение на типологията на Исус Навин. Как картината на един свят без болка, страдания и смърт ни дава истинска надежда в ежедневните житейски борби?`

`Исус Навин отразява Божия характер до такава степен, че предвещава служенето на Христос. По какви практични начини и вие можете да позволите Исус да отразява характера Си във вас по-цялостно?`