---
title:  Исус Навин, образът
date:   02/12/2025
---

`В контекста на библейска типология какво е значението на множеството паралели между живота на Мойсей и Исус Навин? Изход 3:1,2; Исус Навин 1:1-3; Числа 13:1,2; Исус Навин 2:1; Изход 3:5; Исус Навин 5:15`

Както казахме през първата седмица, Исус Навин е представен като новия Мойсей, който в живота на второто поколение повтаря най-важните стъпки от Изхода от Египет. Точно като Мойсей той е упълномощен за водач в лична среща с Господа. Под ръководството на двамата славата на Израил вдъхва страх сред народите. Мойсей води Израил при преминаването на Червено море, докато Исус Навин води Израил при чудотворното преминаване на Йордан. И двамата получават напомняме за необходимостта от обрязването и значението на Пасхата. Манната започва да пада по времето на Мойсей, а престава при Исус Навин. И на двамата е заповядано да си събуят сандалите. И двамата сигнализират с простряна ръка за победата на Израил. Мойсей дава указания за разделянето на земята и изграждането на прибежищни градове. Исус Навин изпълнява тези указания. И двамата изнасят реч за сбогуване пред народа и подновяват завета с Бога в края на служенето си.

`Разгледайте Второзаконие 18:15-19; 34:10-12; Йоан 1:21; Деяния 3:22-26; 7:37. Кой изпълнява пророчеството на Мойсей за пророк като самия него? Какво е мястото на Исус Навин в тази картина?`

Животът на Исус Навин е частично изпълнение на пророчеството на Мойсей (Второзаконие 18:15,18). Обаче това пророчество не е изпълнено в завършения му смисъл. То може изцяло да бъде осъществено само от Месия. Той познава Отец отблизо (Йоан 1:14,18); Той е истинен и разкрива Бога правдиво (Лука 10:22; Йоан 14:6; Матей 22:16). Бог наистина влага думите Си в устата Му (Йоан 14:24). Следователно и животът на Мойсей, и животът на Исус Навин са образи на идващия Месия, Исус.

`Доколко Исус е в центъра на живота ви с Господа? Защо трябва Христос и това, което е направил за нас, да бъде основата на цялата ви християнска опитност?`