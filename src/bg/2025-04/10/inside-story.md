---
title:  Разказ
date:   05/12/2025
---

### Доверие в Божията преценка за времето

_Андрю Макчесни_

Четири години спорел Ким Сун с родителите си за Библията всеки път, когато се приберял вкъщи, в Южна Корея, за ваканциите по време на теологичното си образование в Адвентния университет във Филипините. След като завършил, продължил да преподава адвентните доктрини, докато учел за магистърска степен по Теология в Южна Корея. Споровете станали толкова ожесточени, че църквата на родителите му организирала молитвено бдение за тях – те били църковни дякон и дяконеса. Около 100 човека се молили за неговите родители да не бъдат подмамени да напуснат църквата си. Накрая майката поискала от Сун да престане да говори за Библията.

Сун бил много объркан, докато не чул един проповедник да казва, че Бог има индивидуален план за всеки човек. Осъзнал, че неговият план за родителите му може да не е Божият план. Решил да се моли и да остави Бога да прецени точния момент. Две години не говорел нищо на родителите си за Библията.

Междувременно завършил магистърска степен и получил длъжност в църквата. Мечтаел да стане пастор, но не получавал предложение за това.

С течение на времето майката започнала да се пита дали нейните вярвания не пречат на мечтите на сина ѝ. Тя чула някой да пита Сун дали родителите му са адвентисти и той отговорил, че посещават друга църква. И направо попитала Сун: „Ще бъде ли в твоя полза, ако се присъединим към църквата ти?“.

Сун разбрал, че родителите му се безпокоят за неговото бъдеще. Но не искал да стават адвентисти заради него. „Няма да помогне – казал той. – Трябва сами да изучавате Библията и след това да решите“.

Той запознал родителите си с един пастор в техния район и те започнали библейски курс. Нито един от аргументите на Сун не ги бил убедил за пет години. Но докато изучавали Библията, видели любовта на Исус в истините, които преди не забелязвали. След два месеца се присъединили към Адвентната църква.

Сун бил изключително щастлив! Той бил първият адвентист в семейството, а сега и родителите му се били присъедини към църквата. Спомнил си колко много се бил зарадвал няколко години по-рано, когато животът на един мъж бил променен, след като го запознал с Исус във Филипините. Спомнил си за желанието си от онова време да стане мисионер на пълен работен ден.

Сун решил да се върне във Филипините като мисионер на „Движение 1000 мисионери“ – организация, която е част от Южната Азиатско-Тихоокеанска дивизия на ЦАСД.

Ким Сун е заместник-директор на „Движение 1000 мисионери“, чието управление е в Силанг, Филипините. То е построено с помощта на даренията от 13-та събота през 1996 г. Прочетете още за това следващата седмица.