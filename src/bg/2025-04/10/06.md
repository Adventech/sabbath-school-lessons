---
title:  Исус Навин и ние
date:   04/12/2025
---

`Като символ Исус Навин ни насочва отвъд служенето на Исус Христос към едно изпълнение в живота на църквата, тялото Христово. В какъв смисъл войните, водени от Израил под ръководството на Исус Навин, предвещават духовните битки на църквата? По какво се различават? 1 Тимотей 1:18; 2 Тимотей 4:7; Ефесяни 6:10-12; 2 Коринтяни 10:3-5; Деяния 20:32`

Авторите на Новия Завет забелязват еклесиологичното (в църквата) изпълнение на типологията на Исус Навин. Членовете на Христовото тяло, църквата, са ангажирани в духовна война срещу злите сили. Въпреки това те се наслаждават на почивката в Божията благодат (Евреи 4:9-11) и на благословенията от духовното си наследство.

`Какво казват следните стихове за последното изпълнение на типологията на Исус Навин? 1 Петър 1:4; Колосяни 3:24; Откровение 20:9; 21:3`

Последното и окончателно изпълнение на типологията на Исус Навин ще бъде при второто идване на Исус Христос (апокалиптичен/есхатологичен аспект).

Животът на Исус Навин отразява толкова много от Божия характер, че определени аспекти от него придобиват пророческо естество, предвещаващо действията и личността на Месия.

За нас днес Месия вече е дошъл. Не е необходимо да се предсказва служенето Му, но все още имаме привилегията да отразяваме Неговия характер – славата, която Христос копнее да сподели с учениците Си (Йоан 17:22) и която може да стане наша, като размишляваме за Христовия характер (2 Коринтяни 3:18). Колкото повече мислим за Него, толкова повече отразяваме красотата на Неговия характер. Това е основата на ежедневния ни живот с Христос и докъде можем да стигнем. Ето защо времето, отделено за Словото всеки ден, е толкова важно. Затова и трябва да си отделяме време да разсъждаваме за живота, характера и ученията на Исус. Да, чрез гледане наистина се променяме.

`Исус Навин, образът, пита израилтяните: „Докога ще немарите да отидете и завладеете земята, която ви е дал Господ, Бог на бащите ви?“ (Исус Навин 18:3). По какъв начин днес би изразил този въпрос Исус Христос, първообразът на Исус Навин?`