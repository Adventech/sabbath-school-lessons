---
title:  Променени чрез гледане
date:   20/11/2025
---

`Размишлението за живия пример на великите герои на вярата е решаващо за духовното ни израстване. Същевременно върховният ни пример е Исус Христос – Неговият живот и учения. Как ни променя фокусирането върху живота на Исус? Евреи 12:1,2; 2 Коринтяни 3:18`

Марко Якобони, невробиолог в Университета на Калифорния, Лос Анджелис, изучава функцията на огледалните неврони. Тези малки клетъчни кръгове се активират и когато извършваме определено действие – ако се смеем или прегръщаме някого – и когато наблюдаваме някой друг да го върши. Активността на тези неврони намалява разграничението между гледане и вършене.

Елън Уайт говори за това колко е важно да съзерцаваме характера на Исус: „Когато гледаме към Исус, получаваме по-ярка и по-отчетлива представа за Бога, а чрез гледане ние се променяме. Добротата и любовта към другите хора стават естествен инстинкт за нас. Изграждаме характер, който е копие на Божествения характер. Докато заприличваме на Него, израствайки, се увеличава способността ни да Го опознаваме. Все повече и повече навлизаме в общението с небесния свят и имаме постоянно нарастваща сила да приемаме богатствата на познанието и мъдростта на вечността“ (Уайт, Е. Притчи Христови. С. 355 – англ. изд.).

`Прочетете Римляни 12:1,2. Какви два противоположни процеса работят в живота ни? Как да бъдем сигурни, че освобождаваме място за действието на правилния от тях?`

В обобщителната глава от „Посланието към римляните“ апостол Павел говори за две противоборстващи сили, които се опитват да оформят живота ни. От една страна, светът около нас с различните му влияния се опитва да ни принуди да влезем в неговия калъп, което води до оформянето ни отвън навътре.

За да противодейства на това влияние, Светият Дух може да ни преобразява отвътре навън, подобно на гъсеница, която се превръща в прекрасна пеперуда. Но за да стане това, трябва да посветим живота си на Бога и да Го молим да продължава доброто дело, което е започнал в нас (Филипяни 1:6). В края на краищата трябва да вземем съзнателно решение да живеем под влиянието на Духа миг след миг.