---
title:  Вярност
date:   16/11/2025
---

`Прочетете Битие 36:15; Числа 13:6,30-32; Исус Навин 14:6,14. Кой е Халев? Какво е мястото му сред израилтяните?`

Името на Халев идва от еврейската дума keleb, „куче“, която присъства в Стария Завет винаги в негативен контекст. Обаче keleb се употребява в извънбиблейски писма и химни за изразяване на куража, издръжливостта и верността на слуга към господаря му. В това отношение Халев е верен на името си и през целия си живот проявява непоклатима вярност към Господа.

`Какво говори за Халев фактът, че е готов да изрази мнението си дори когато мнозинството от съгледвачите е на съвсем различно мнение, а израилтяните го заплашват със смърт? Числа 14:6-10,21-25; 26:65; 32:12`

Вижте следните важни водачи на Израил, съвременници на Исус Навин и Халев: Самуй, Сафат, Исая, Осия, Фалтий, Гадиил, Гадий, Амиил, Сетур, Наавий и Геуил. Познати ли са ви?

Вероятно не.

Защо? Защото това са имената на другите десет съгледвачи, изпратени от Мойсей да разузнаят Ханаан. Те са забравени, не си е струвало да бъдат запомнени техните имена. Докладът им представя Обещаната земя като невъзможна за завладяване. Те възприемат себе си като скакалци в сравнение с гигантите, които населяват някои области от страната, и сърцата им се стопяват от страх пред „непревземаемите“ стени на укрепените ханаански градове.

Халев, като по-възрастния от двамата съгледвачи с положителен доклад, поема отговорността да представи друга възможност: вярата. Той е готов да защитава това, което знае, че е право, въпреки противопоставянето, дори да е застрашен от смърт: „Цялото общество каза да ги убият с камъни“ (Числа 14:10).

`Какво правите, когато повечето хора около вас, изглежда, имат различно мнение, което противоречи на най-дълбоките ви убеждения?`