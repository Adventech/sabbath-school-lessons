---
title:  Дай ми тая планина
date:   17/11/2025
---

`Прочетете Исус Навин 14:6-14,14:24; Числа 32:12; Второзаконие 1:36; Лука 6:45. Как бихте описали отношението на Халев и Исус Навин? Какво означава напълно да последвате Господа?`

Халев никога не забравя обещанието на Господа, дадено чрез Мойсей: че той ще влезе в земята, където са стъпили краката му (Числа 14:24). Четиридесет години по-късно споменава собствения си доклад за земята според „каквото ми беше на сърце“ (Исус Навин 14:7; синодално издание). Докладът му се основава на неговото лично убеждение, че с Божието ръководство и помощ Израил ще може да покори страната.

За разлика от доклада на другите десет съгледвачи, който предизвиква страх сред израилтяните, Халев проявява абсолютно доверие и отдаденост на обещанието на Господа. Еврейската фраза, която буквално означава: „Бях напълно след Господа“ (Исус Навин 14:8), вероятно е съкратена форма от по-дълъг идиом: „Сърцето ми напълно следваше Господа“ или „Изпълних сърцето си, за да вървя след Господа“. За разлика от другите, които ходят след чужди богове и не следват напълно Господа, сърцето на Халев е напълно посветено на Него.

Същият израз е повторен още два пъти, което подчертава верността на Халев (Исус Навин 14:9,14). Собствената му характеристика хармонира с това, което самият Господ нарича „различен дух“ (Числа 14:24), отличаващ Халев от другите десет съгледвачи. Дори на 85-годишна възраст той продължава да бъде образец за това какво може да постигне Господ чрез хората, чиито сърца са напълно отдадени на Него и на каузата Му.

Халев разбира, че територията, която накрая ще притежава всяко племе, е пропорционална на степента, до която дръзват да изискат обещанията на Господа и колко земя са готови да пребродят чрез вяра. Божиите обещания не са самоизпълняващи се, в смисъл че ще се изпълнят независимо от нашата воля. По-скоро изискват вяра, придружавана от решителни действия. Еврейската дума ’ulay, „може би“ (Исус Навин 14:12), може да изразява страх и съмнения, но обикновено носи значението на надежда и очакване, че ще се случи нещо положително (Битие 16:2; Числа 22:6,11; 23:3).

`Какви компромиси, „малки“ компромиси, могат да ни попречат напълно да следваме Господа?`