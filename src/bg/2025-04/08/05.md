---
title:  Скромен герой
date:   19/11/2025
---

Дългите списъци с имена, които очертават границите на териториите, определени за израилевите племена, стоят между докладите за земите, определени за двамата герои Халев и Исус Навин, от първите разузнавачи. Халев пръв получава своето наследство, докато Исус Навин го получава последен. До този момент той е разпределил земята на израилевите племена, сега е време те да дадат на Исус Навин наследството му.

`Прочетете Исус Навин 19:49-51. Какви са изводите от факта, че големият водач на Израил, който разпределя земята, получава последен своето наследство?`

Градът, който получава Исус Навин, е Тамнат-Сараи, име от две части. Първата, Тамнат, произлиза от глагол (manah), чието значение е преброявам или определям, и означава част или територия. Втората дума може би произлиза от еврейския глагол (serach) и означава излишък или остатък (Изход 26:12). Това наименование на града на Исус Навин може да се преведе като останала част или останала територия.

Името на града, който е избрал Исус Навин от онова, което е останало, свидетелства за благородния характер на втория водач на Израил. Той първо изчаква, докато народът получи своите дялове. След това не избира за собствено наследство една от гъстонаселените територии в страната или от най-внушителните градове, но избира скромен град или вероятно руини, за да го построи наново с усилен труд (Исус Навин 19:50).

Освен това Тамнат-Сараи е разположен близо до Сило, в околността на светилището, което показва какви са приоритетите му и към какво е привързано сърцето му. След като новороденият израилев народ е въведен в Обетованата земя и с Божията помощ е осигурено наследство за всяко племе и семейство, никой няма да се възпротиви, ако Исус Навин си поиска внушително наследство. Обаче той е доволен на скромен живот с фокус върху най-важното, олицетворявайки молитвата на Давид по-късно: „Едно нещо съм поискал от Господа, това ще търся – да живея в дома Господен през всички дни на живота си, за да гледам привлекателността на Господа и да Го търся в храма Му“ (Псалми 27:4).

`Какви поуки бихте могли да си извлечете от отношението на Исус Навин? Как можете да ги приложите за себе си в този момент?`