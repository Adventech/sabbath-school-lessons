---
title:  Разширено изучаване
date:   21/11/2025
---

„Вярата на Халев сега беше съвсем същата, както когато свидетелството му беше различно от лошия доклад на шпионите. Той беше повярвал в Божието обещание, че Господ ще въведе народа си в Ханаан, за да притежава земята, и в това беше последвал напълно Господа. Беше издържал с народа дългото бродене из пустинята и беше споделял разочарованията и проблемите на виновните. Обаче изобщо не възропта, но възвеличи Божията милост, която го беше запазила в пустинята, когато братята му бяха загинали. Във всички трудности, опасности и напасти в пустинята и през годините на воюване след навлизането в Ханаан Господ го беше запазил и дори сега, на осемдесетгодишна възраст, силата му не беше отслабнала. Той не поиска за себе си вече покорена земя, а място, за което съгледвачите най-вече бяха твърдели, че е непревземаемо. С Божията помощ той щеше да изтръгне крепостта точно от великаните, чиято сила беше разклатила вярата на Израил. Не желанието за почести или възвеличаване мотивираше молбата на Халев. Смелият възрастен воин желаеше да даде пример на народа, който щеше да отдаде слава на Бога и да насърчи племената да покорят напълно земята, която техните бащи бяха сметнали за непревземаема“ (Уайт, Е. Патриарси и пророци. С. 512, 513 – англ. изд.).

„Това, което даваше на Халев кураж, което го пазеше да не се бои от човек и му даваше сила да застане твърдо и непоклатимо в защита на правото, беше вярата му в Бога. Когато разчита на същата сила, на могъщия Предводител на небесните армии, всеки истински воин на кръста може да получава сила и кураж да побеждава обстоятелствата, които изглеждат непреодолими“ (Уайт, Е. Адвент Ревю енд Сабът Хералд, 30 май 1912).

**Въпроси за разискване:**

`Обсъдете силата на влиянието на средата и необходимия кураж да говорим, когато другите не го правят. Каква е ролята на куража, докато живеем вярата си? Как да избегнем грубостта, докато отстояваме това, което вярваме, че е право? `

`Споделете с групата някои примери на вяра от вашата църква или общност, които са спомогнали за изграждането на характера и на живота ви. Какви са качествата на тези хора, които си струва да бъдат следвани?`

`Помислете и обсъдете влиянието на медиите върху живота ни. Как да избегнем негативното им влияние, докато впрягаме потенциала им за вършене на добро?`

`Поразсъждавайте още за смирението на Исус Навин като водач и желанието му да живее близо до светилището. Какво от примера му ви въздейства особено много?`