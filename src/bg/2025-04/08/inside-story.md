---
title:  Разказ
date:   21/11/2025
---

### Мисионер по случайност

_Андрю Макчесни_

Ким Сун не можел да повярва, че мъжът затръшнал вратата под носа му.

Деветнайсетгодишният студент от Южна Корея ходел от врата на врата да кани хората на евангелизации във Филипините. Много от тях реагирали любезно, когато той и приятелите му чукали на вратите им. Но в този конкретен случай двадесет и пет годишният мъж се отнесъл грубо към посетителите. Не отговорил, когато единият попитал дали могат да влязат за малко. Просто затръшнал вратата.

Сун се почувствал засрамен и разстроен. Другият студент обаче не се притеснил. Сун не можел да разбере защо. Предложил да се върнат на следващия ден. Било понеделник, а евангелизациите продължавали до събота.

Във вторник студентите отново почукали на вратата. Същият мъж отново се показал на вратата и веднага разпознал посетителите. Изглеждал засрамен и ги поканил да влязат. „Извинявам се, че вчера затворих вратата“ – казал той.

Студентите поговорили за любовта на Исус и го поканили на евангелизацията. Срещнали се с него отново в сряда, четвъртък и петък. В събота мъжът решил да предаде сърцето си на Исус чрез кръщение.

„Обичам Исус Христос – казал той. – Искам да живея нов живот.“

Сун бил изумен. Докато наблюдавал кръщението, си помислил: „Този мъж се промени толкова много. Той е напълно различен човек в сравнение с човека от понеделник. Възможно ли е някой да се промени толкова много?“.

Сун бил мисионер по случайност. Не бил дошъл във Филипините, за да търси хора за кръщение. Живеел в Южна Корея, когато родителите му се намесили. Изпратили го във Филипините да учи английски и да стане медицинска сестра, а след това поискали той да работи в Съединените щати.

Когато пристигнал в избраното от родителите му училище, Адвентния университет във Филипините, Сун бил изненадан, че съучениците му ходели на църква в събота. Мислел, че всички християни ходят на богослужение в неделя. Но се изисквало да ходи на църква, затова посещавал църквата, където говорели корейски. Млади хора подготвили евангелизация с „Движение 1000 мисионери“ – организация, която е част от Южната Азиатско-Тихоокеанска дивизия към Църквата на адвентистите от седмия ден. Сун не говорел много английски и не знаел кой знае какво за Библията. Но се присъединил към студентите, ходещи от врата на врата, за да канят хора на евангелизацията. Докато търсел мъжа, който бил затръшнал вратата, той станал мисионер по случайност.

Ким Сун е заместник-директор на „Движение 1000 мисионери“, чието управление е в Силанг, Филипините. То е построено с помощта на даренията от 13-та събота през 1996 г. Прочетете още за това следващата седмица.