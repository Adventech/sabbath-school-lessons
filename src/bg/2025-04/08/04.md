---
title:  Силата на примера
date:   18/11/2025
---

`Прочетете Исус Навин 15:16-19; Съдии 1:13; 3:7-11. Какво ни говори тази история за силата на примера? Как отношението на Халев се възпроизвежда в по-младото поколение? `

В този пасаж Халев предлага дъщеря си Ахса за жена на този, който превземе Кириат-Сефер. Хотониил завладява града и спечелва ръката на Ахса. Историята е важна, защото още веднъж разкрива куража и вярата на Халев, както и готовността му да поема предизвикателства.

Показва също, че новото поколение израилтяни следва примера на тези гиганти на вярата – Халев и Исус Навин. Когато по-старото поколение приключи службата си, има готово ново поколение, което ще продължи да изпълнява Божия план за Израил.

Това донякъде прилича на молбата на Халев към Исус Навин: „Дай ми тая планина“. Ахса, подтикната от съпруга си, проявява същата вяра и решителност като баща си. Със своята решителност и смелост тя продължава примера на Халев за изпълняване на обещанието да завладеят земята.

Земята наистина е дар от Яхве за Израил, но народът трябва да я завладее, като изисква обещанията на Господа с вяра и кураж. Решителността на Ахса е предобраз на упоритостта на онези жени в евангелията, които няма да бъдат отклонени от тълпата или учениците и няма да се откажат, докато не получат благословенията на Исус за себе си и за семействата си.

`Прочетете Лука 18:1-5. Какъв е урокът за нас?`

`Предаването на факела на следващото поколение е решаващо за изпълнението на мисията, поверена ни от Бога. Помислете колко е трудно да се предаде вярата на следващото поколение, от една страна, и за възможностите пред младите хора да поемат повече отговорности в Божието дело, от друга. Какво можем да направим, за да улесним и обучим младежите да стават благочестиви ръководители? Колко е важен нашият пример в този процес?`