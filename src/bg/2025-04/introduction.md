### Втори шанс: Книгата „Исус Навин“

Книгата „Исус Навин“ отбелязва прехода от ръководството на Мойсей към ръководната позиция на Исус Навин. Тя започва с историята за това как Израил навлиза в Обетованата земя и завършва със заселването им в нея.

Исус Навин има наистина трудна задача. Трябва да продължи оттам, откъдето е прекъснал Мойсей. Но това е само началото. Исус Навин трябва да направи това, което Мойсей не е сторил: да преведе народа през Йордан и да го заведе в Ханаан след 40-те години из пустинята според Божието обещанието на предците им.

„Слугата ми Мойсей умря. Сега стани и мини през Йордан, ти и целият този народ, в земята, която Аз давам на тях, на израилтяните“ (Исус Навин 1:2).

Ключът към цялата история намираме тук, в думите на Господа към Исус Навин: те ще влязат в „земята, която Аз [YHVH] давам на тях“.

Да, Исус Навин няма да направи това сам, но само със силата и ръководството на Господа, Който щеше да е въвел народа в земята цяло поколение по-рано, ако те бяха изпълнили своята страна от завета. За съжаление, народът не я е изпълнил и затова е понесъл последиците от своите действия.

Факт е, че през предходните 40 години Израил е изпитал негативната страна на завета. Поради бунта им срещу Бога цялото поколение възрастни, които са видели чудесата на Изхода, с изключение на Халев и Исус Навин, е загинало в пустинята. Четири от петте Мойсееви книги се занимават със случките от броденията им из пустинята през цялото това време. Сега, под ръководството на Исус Навин, второто поколение е готово да посрещне предизвикателствата, свързани със завладяването на земята.

„Тогава Мойсей повика Исус и му каза пред целия Израил: Бъди силен и смел, защото ти ще въведеш този народ в земята, за която Господ се е клел на бащите им, че ще им я даде, и ти ще им я разделиш за наследство. Господ, Той е, Който ходи пред тебе, Той ще бъде с тебе; няма да се оттегли, нито ще те изостави; не се бой!“ (Второзаконие 31:7,8).

Божиите обещания, дадени на патриарсите и на Мойсей, са на път да се изпълнят. Цари дух на очакване и въодушевление, ново начало за народа, който толкова дълго е останал без дом и земя. Бог е проявил верността Си и ги е избавил от робството, затова определено могат да Му се доверят, че ще изпълни и обещанията Си за земята.

„Основната цел на книгата „Исус Навин“ е да опише влизането на Израил в Обещаната земя, завладяването на страната и разделянето ѝ между племената. Тази цел подчертава вестта на книгата, а именно Божията вярност в изпълнение на обещанието за земя, дадено на Авраам. Книгата изтъква Божията вярност към заветните Му обещания (Исус Навин 21:43-45)“ (Andrews Bible Commentary. Andrews University Press, 2020, с. 365).

Заедно ще открием, че макар книгата „Исус Навин“ да е написана преди повече от три хилядолетия, светът, в който живеем днес, не е много по-различен от тогавашния в духовните проблеми. Затрудненията ни може да са от различно естество, но въпреки това са затруднения, особено духовните, които заплашват нашата сигурност и вяра, както и изпълнението на мисията, поверена от Бога на Неговия народ. Примерът на Исус Навин със сигурност ще ни вдъхнови да изискваме Божиите обещания за нашето време и да постигаме успехи с Господната сила, както прави той.

Барна Магяроси сега служи като изпълнителен секретар на Интеревропейската дивизия и председател на Комисията за библейски проучвания към Дивизията. Започва служенето си за църквата като пастор и ръководител на отдел в Южнотрансилванската конференция, Румъния, и продължава като преподавател по теология и ръководител на Адвентния университет в Румъния.