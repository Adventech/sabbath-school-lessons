---
title:  Обвинения…
date:   08/12/2025
---

`Прочетете историята за завръщащите се племена в Исус Навин 22:9-20. Какви обвинения отправят племената западно от Йордан към племената източно от реката? Доколко основателни са тези обвинения? `

За разлика от стих 1, където племената от източната страна са наречени с обичайното си име (рувимци, гадци и т.н.), тук се използва различен израз: „Рувимовите синове, Гадовите синове и половината от Манасиевото племе“, който е противопоставен на „израилтяните“ (Исус Навин 22:11), представляващи различна група.

В разказа изразът „цялото общество израилтяни“ се отнася само за деветте племена и половина на запад от Йордан, с което се подчертава разривът между двете групи. Всъщност скритият въпрос в историята по-нататък е дали племената източно от реката могат да се смятат за израилтяни.

Бихме очаквали приятен завършек на историята, обаче възниква напрежение, когато за племената от изток се докладва, че са издигнали олтар при река Йордан. Текстът не ни предлага никаква причина за постъпката им, нито пък описва функцията на олтара или какви действия са свързани с него. Неяснотата за смисъла на този олтар нараства още повече, ако наблюдаваме случките от първото преминаване на Йордан в глави 3 и 4, където целият Израил пристъпва в Йордан, за да прекоси реката към основната част от Ханаан. Този път част от Израил идва до района на Йордан, но сега, за да пресече реката в обратна посока.

И в двата случая се издига структура от камъни. Първата служи като паметник, докато втората се възприема като внушителен олтар. Неизбежният въпрос е: „Какво означават тези камъни?“ (Исус Навин 4:6,22). Олтарът за жертви ли е издигнат, или е само паметник? Дали тези племена вече започват да отстъпват от истинската вяра?

Без допитване с Исус Навин, Елеазар или племенните началници се създава възможност за недоразумение, което може потенциално да доведе до ужасен конфликт.

`Какво имат предвид Исус и Павел, когато ни увещават да избягваме съденето на другите? Прочетете Лука 6:37; Йоан 7:24; 1 Коринтяни 4:5. Защо е толкова лесно да стигнем прибързано до погрешни заключения за мотивите на другите?`