---
title:  Мек отговор
date:   10/12/2025
---

`Прочетете Исус Навин 22:21-29 във връзка с Притчи 15:1. Какво можем да научим от отговора на източните племена?`

Отговорът на обвинените, така прям и убедителен като обвинението, представлява тематична и структурна сърцевина на главата. До този момент племената не са отговорили на обвиненията, но мълчаливо са изслушали твърденията, отправени срещу тях. Като имаме предвид сериозността на обвиненията, търпението им е образцово и изразява истинското значение на поговорката: „Мек отговор отклонява от ярост, а оскърбителната дума възбужда гняв“ (Притчи 15:1).

Първото изречение от защитата е поредица от имена на израилевия Бог: El, Elohim, Yahweh (Исус Навин 22:22). То е повторено два пъти с нарастваща сила, тъй като става тържествена клетва, която да разсее съмненията и фалшивите обвинения, които почти са довели до гражданска война в Израил. Тези племена изразяват силното си убеждение, че Бог разбира напълно ситуацията и се надяват настоящата делегация да стигне до същото заключение. Двете племена и половина също признават, че са отговорни пред Господа, и призовават Той да отдаде възмездие (Второзаконие 18:19; 1 Царе 20:16), ако те са наистина виновни.

Следва изненадващо откровение, което, от една страна, доказва неоснователността на предявеното обвинение (олтарът не служи само за принасяне на жертви), а от друга, разкрива истинската им мотивация. Страхът от отделяне от Израил, а не отстъплението е истинското основание за действието им. Следователно построяването на олтара не е доказателство за отстъпление, както е било предположено. Всъщност е вярно точно обратното: те са действали със страх от Господа точно както племената западно от Йордан. Реалната основа на единството в Израил не е географията или материалното наследство, а духовната им вярност към изискванията на Господа.

Истинското притеснение на племената от западната страна на реката се разкрива и в искрената им радост, когато се потвърждава невинността на племената източно от Йордан. Вместо да се чувстват сразени от аргументите на братята си, те са наистина щастливи, че подозренията им са се оказали неверни. Избегната е гражданска война в Израил и е съхранено единството на народа.

`Как се справяте с фалшиви обвинения? Споделете някои от принципите, от които се ръководите. Вижте за вдъхновение Псалми 37:3-6,34,37.`