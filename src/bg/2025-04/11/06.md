---
title:  Решаване на конфликти
date:   11/12/2025
---

`Прочетете Исус Навин 22:30-34. Какво научаваме от целия този инцидент за решаването на конфликти и по какви начини да осигурим единството в църквата? Псалом 133; Йоан 17:20-23; 1 Петър 3:8,9`

В историята от Исус Навин, 22 глава има няколко принципа на общуване, които могат да се приложат в ежедневните човешки взаимоотношения в семейството, църквата и обществото.

1. Когато нещо се обърка или изглежда объркано, най-добре да общуваме, вместо да потискаме гласа си, докато не експлодираме. Добре е Божият народ да не остава безразличен, когато се появяват проблеми. Разбира се, ако племената отвъд Йордан бяха споделили за намерението си да построят олтар, проблемът щеше изцяло да бъде избегнат.
2. Дори ако някой е убеден в преценката си, не бива да се правят прибързани заключения. Племената западно от Йордан прибързано повярват в слуха, който е стигнал до тях, и стигат до погрешно заключение, че племената източно от Йордан вече са отстъпили от вярата.
3. Говорете за реалните или предполагаемите проблеми, преди да започнете да действате според заключенията си.
4. Бъдете готови да направите жертва, за да постигнете единство. Племената западно от Йордан са готови да се откажат от част от определената им земя, за да приютят другите племена, ако тяхното заселване от другата страна на реката е причина за предполагаемото им отстъпление.
5. Когато сте обвинени, основателно или неоснователно, дайте спокоен отговор, който отклонява гнева. Ако отговорите на обвинението с обвинение, никога няма да постигнете мир. Опитайте се да разберете, преди да се опитвате да бъдете разбрани.
6. Радвайте се и благославяйте Бога, когато настъпи помирение. Прекрасно е да се види, че по-голямата група израилтяни изпитва искрена радост, когато научава за мотивите на двете племена и половина. Те не са толкова горди, че да не признаят, че са сбъркали.

Ако племената източно от Йордан бяха отстъпили от вярата, израилтяните щяха да приложат изискванията на завета. Единството никога не може да бъде причина за разводняване на истината или за отстъпване от библейските принципи. Обаче църковната дисциплина винаги трябва да бъде последното (а не първото) средство, след като са се провалили опитите за помирение и помощ от пастора въз основа на Божието Слово. Колко различно биха изглеждали църквите ни, ако постоянно се прилагаха тези простички принципи!