---
title:  Преследвани от миналото
date:   09/12/2025
---

`Прочетете отново Исус 22:13-15, но сега във връзка с Числа, 25 глава. Защо израилтяните избират Финеес да застане начело на делегацията до двете племена и половина?`

Преди да повярват в слуховете за това, което би могло да се изтълкува като декларация за независимост, деветте племена и половина, наречени на два пъти „израилтяните“, изпращат делегация, за да изясни намерението и смисъла на построяването на олтара. Тя се състои от Финеес, син на първосвещеника Елеазар, който ще стане негов приемник след смъртта му (Исус Навин 24:33). Финеес вече се е отличил като свещеник, като е сложил край на развратните действия на Израил при Ваалфегор (Числа, 25 глава).

„А Финеес, син на Елеазар, син на свещеника Аарон, като видя, стана изсред обществото, взе копие в ръката си и влезе след израилтянина в спалнята, и прободе и двамата – израилтянина и жената в корема ѝ. Така язвата престана от израилтяните“ (Числа 25:7,8).

Финеес определено има влияние. Другите пратеници са представители на деветте племена и половина западно от Йордан, като всеки е глава на семейство (буквално „глава на бащиния си дом“) от израилевите родове.

Делегацията започва обвинението в светотатство и бунт с официалната пророческа формула „така казва“. Разликата тук е, че не Господ говори, а „цялото Господне общество“ (Исус Навин 22:16). Те отправят обвинение, че Израил е извършил прегрешение, предателство и бунт. Терминът „прегрешение“ е същата еврейска дума, използвана за греха на Ахан (Исус Навин 7:1) и присъства няколко пъти в първите пет книги на Мойсей (например Левит 5:15; 6:2; Числа 5:6,12). Примерите с Ахан и Ваалфегор са прецеденти: единият за предателство, а другият за бунт. Делегацията изразява също тревогата на деветте племена и половина, че построяването на неодобрен олтар ще доведе до отстъпление, идолопоклонство и неморалност, което ще навлече гнева на Господа над целия израилев народ.

`Всички имаме неприятни преживявания в миналото, които ще влияят върху начина ни на справяне с подобни инциденти в бъдещето. Как би могла Божията благодат да ни помогне да се уверим, че трагедиите от миналото ни не определят начина, по който да се отнасяме към ближните си в настоящето?`