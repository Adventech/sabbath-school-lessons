---
title:  Разказ
date:   12/12/2025
---

### Мисия „масажиране на крака“

_Андрю Макчесни_

Ким Сун бил развълнуван, че го изпращат в един далечен район на Филипините като мисионер за 10 месеца към „Движение 1000 мисионери“.

Но се чудел как ще прекара тези 10 месеца. Помнел, че бил спорил с родителите си за Библията в продължение на пет години и не стигнали доникъде. А сега имал само 10 месеца.

Докато се молел, си помислил: „Ако веднага започна с Библията, сигурно хората ще я отхвърлят като родителите ми. Може би първо трябва да им покажа характера на Исус“.

Сун решил да не казва на никого, че е мисионер. Нямало да говори за библейски доктрини. Три месеца щял просто да създава приятелства.

Когато пристигнал в провинциалния град, където щял да живее, Сун посетил всяка от около 30-те къщи, като предлагал масаж на краката на новите си съседи. Масажите на крака са популярни и често се прилагат в азиатската култура.

„Зная как да масажирам крака – казал той на жената в първата къща. – Искам да ти послужа. Имаш ли време за масаж на краката?“.

Тя приела с радост.

Когато Сун се навел за масажа, наоколо се събрали роднини и започнали да наблюдават през прозореца. „Влезте – извикал Сун. – Кой ще бъде следващият? Днес масажите на крака са безплатни“.

Когато приключил 30-минутния масаж на жената, той имал дълъг списък с хора, които искали да им послужи. Жената го нахранила за обяд и за вечеря, докато масажирал 17 чифта крака през онзи първи ден.

Когато Сун вървял към дома си, пръстите на ръцете му били изтръпнали. Но си помислил: „Аз съм мисионер!“.

Сун скоро имал дълъг списък с имена за масаж на краката. От понеделник до петък посещавал два дома сутрин и два следобед.

Открил и други начини да се сприятелява с жителите на града. Отглеждал царевица и я раздавал. Когато хората питали колко му дължат, отговарял: „Нищо! Царевицата дойде от Бога. Той я плати за вас“. Веднъж видял едно момче с рана на крака и намазал раната с мехлем. Когато няколко дни по-късно тя напълно зараснала, родителите дошли при него и го попитали: „Как да ти се отблагодарим?“.

Сун служел на хората от града три месеца, без да разкрива, че е мисионер. Това не било тайна, никой не го попитал. Той се молел за следващите три месеца.

Ким Сун е заместник-директор на „Движение 1000 мисионери“, чието управление е в Силанг, Филипините. То е построено с помощта на даренията от 13-та събота през 1996 г. Прочетете още за това следващата седмица.