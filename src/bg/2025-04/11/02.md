---
title:  Посвещение
date:   07/12/2025
---

`Прочетете Исус Навин 22:1-8. Какво ни казват тези стихове за посвещението на рувимците, гадците и половината от Манасиевото племе?`

Исус Навин потвърждава, че племената от другата страна на Йордан са изпълнили всички задължения, поставени от Мойсей и от самия него, което означава сериозно посвещение и жертва заради общата кауза на Израил. Били са се рамо до рамо с братята си „дълго време“, което всъщност означава около шест-седем години (Исус Навин 11:18; 14:10; Второзаконие 2:14). Съпругите и децата им са останали у дома, източно от Йордан, обаче те са решили да бъдат верни в битките с братята си, въпреки че са ги грозели увреждания и смърт във войната.

Тези стихове косвено подчертават колко е важно единството на народа и на страната. Те също подготвят пътя за следващата история, която е най-вече за единството. Ще останат ли израилевите племена обединени въпреки естествената граница, която представлява река Йордан помежду им? Ще допуснат ли географията да бележи националната им идентичност, или ще позволяват на общото им поклонение пред единствения Бог да ги държи заедно като избран народ, обединен и силен под Божието теократично ръководство?

Исус Навин обяснява единствения начин, по който е възможна такава вярност: те не служат на другите израилтяни, а на самия Яхве, Който им възлага мисията.

Откриваме същия принцип и в Новия Завет. Апостол Павел съветва християните да служат така, сякаш работят за Бога, а не само за хората (Ефесяни 6:7; Колосяни 3:23; 1 Солунци 2:4). Какво по-висше призвание има от това да работим за Твореца на Космоса?

Всеки ден се изправяме пред трудности, които лесно могат да ни обезкуражат и да ни накарат да пожелаем да се откажем от борбата. Понякога е лесно да го направим. Обаче можем да искаме силата на Господа, Който обещава да бъде с нас и да ни направи способни да извършим това, което желае от нас. Ако не изпускаме от поглед високото си призвание, ще бъдем мотивирани да продължаваме напред въпреки неизбежните затруднения и обезсърчението, които са част от греховния ни живот тук.

`Исус Навин 22:5,6 докладва, че предводителят призовава тръгващите племена да останат верни на Господа и след това ги благославя. Как биха се променили отношенията ни в църквата, ако се молехме един за друг повече, отколкото се молим сега?`