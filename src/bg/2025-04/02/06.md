---
title:  Изненадваща благодат
date:   09/10/2025
---

`Прочетете Исус Навин 9:21-27. Как решението на Исус Навин съчетава правосъдие с благодат?`

Дори ако израилтяните бяха поискали да нападнат гаваонците, това нямаше да им бъде разрешено заради клетвата на водачите на събранието. Водачите действат според принципа, че една клетва е обвързваща, стига да не включва закононарушение или престъпно намерение (Съдии 11:29-40) дори ако от нея произлиза лична загуба.

В Стария Завет благоразумието преди даването на клетва и спазването ѝ се смятат за добродетели на набожните хора (Псалми 15:4; 24:4; Еклесиаст 5:2,6). Тъй като са се заклели в името на Господа, Бога на Израил, водачите не могат да се отметнат.

Заради дадения от тях тържествен обет съдбата на Израил е неизменно свързана с тази на гаваонците. Всъщност чрез назначаването им за дървосекачи и носачи на вода за Божия дом (Исус Навин 9:23) гаваонците стават неотменна част от поклонническата общност. Отговорът на Исус Навин, за разлика от присъдата на израилевите управници, която постановява да бъдат роби на „цялото общество“ (Исус Навин 9:21), превръща проклятието в потенциално благословение за гаваонците (2 Царе 6:11).

Историята на Гаваон след това свидетелства за големите религиозни привилегии, на които се радва градът, както и верността им към Божия народ. Обетът, поет от Израил, остава и за следващите поколения, затова, когато израилтяните се връщат от Вавилонския плен, гаваонците са сред онези, които помагат за възстановяването на Йерусалим (Неемия 7:25). Техните действия имат положителни последици за вечността, но само заради Божията благодат.

Какво можеше да стане, ако гаваноците бяха разкрили самоличността си и бяха поискали милост като Раав? Не знаем, но не можем да изключим възможността, че след съветване с Божията воля те биха могли да избегнат унищожението. Божията крайна цел не е да наказва грешниците, а да види как се покайват и да им дари милостта Си (Йезекиил 18:23 и 33:11). Хитруването на гаваонците трябва да се възприема като молба за Божия милост, призив към Неговия добър и справедлив характер. Отказът на ханаанците да се покаят и откритото незачитане на Божиите намерения води до решението за тяхното унищожение (Битие 15:16). Бог оценява признаването на Неговото върховенство от страна на гаваонците, както и желанието им за мир, а не за бунт, така също и готовността им да се откажат от идолопоклонството и да се покланят на единствения истинен Бог.