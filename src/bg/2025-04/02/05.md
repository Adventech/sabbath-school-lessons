---
title:  Сблъсък на ценности
date:   08/10/2025
---

`Прочетете Исус Навин 9:1-20. Какви са сходствата и разликите между историята на Раав и тази на гаваонците. Какво е значението им?`

Тази глава започва с информацията, че пет ханаански царе, които обикновено са владели над малки градове-държави, са решили да направят коалиция срещу израилтяните. За разлика от тях жителите на Гаваон решават да сключат завет с Израил.

За да подмамят израилтяните да сключат този завет, те прибягват до измамата, че са посланици от чужда страна. Според Второзаконие 20:10-18 Бог прави разлика между ханаанците и хората, които живеят извън Обещаната земя.

Думата, преведена като „хитро“ или „коварно“, може да се употребява в положителен смисъл за благоразумие и мъдрост (Притчи 1:4; 8:5,12) или в отрицателен – за престъпно намерение (Изход 21:14; 1 Царе 23:22; Псалми 83:3). В случая с гаваонците коварното им действие прикрива не толкова разрушителното намерение за самосъхранение.

Речта на гаваонците поразително прилича на речта на Раав. И в двете се признава силата на Израилевия Бог и че успехът на израилтяните не е просто човешки подвиг. За разлика от останалите ханаанци те не се бунтуват срещу плана на Яхве да подари земята на Израил, и признават, че самият Господ е прогонил народите пред израилтяните. Новината за избавлението от Египет и победите над Сион и Ог подтикват и Раав, и гаваонците да се стремят към съюз с Израил. Обаче вместо да признаят напълно готовността си да се подчинят на Израилевия Бог като Раав, гаваонците прибягват до хитрост.

Мойсеевият закон урежда начина, по който да се разбере Божията воля в такива случаи (Числа 27:16-21). Исус Навин е трябвало да попита каква е волята на Господа и да избегне измамата на гаваонците.

Основно задължение на владетеля при теокрацията и на християнския водач е да търсят Божията воля (1 Летописи 28:9; 2 Летописи 15:2; 18:4; 20:4). Пренебрегвайки това, израилтяните са принудени или да нарушат съществените условия за завладяване на страната, или да нарушат клетвата, дадена в името на Господа, която е също толкова обвързваща.

`Колко често ви се е случвало да се чудите коя от две привидно противоречиви библейски ценности да изберете?`