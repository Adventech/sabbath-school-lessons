---
title:  Разширено изучаване
date:   10/10/2025
---

Прочетете първата половина от главата „Преминаването на Йордан“ от книгата „Патриарси и пророци“ на Елън Уайт.

След тази история с Раав и съгледвачите Старият Завет запазва мълчание за нея, докато не се появява отново в родословието на Исус. Казва се, че е станала съпруга на Салмон от племето Юда, предшественик на Вооз, и свекърва на една друга забележителна жена, спомената в същото родословие, Рут (Матей 1:5; Рут 4:13,21). Чрез вярата си в Бога блудницата от Йерихон, осъден на пълно унищожение, става важна брънка от царската линия на Давид и прародител на Месия. Ето това е способен да постигне Бог чрез вярата ни, въпреки че може да е само колкото синапено семе (Матей 17:20; Лука 17:6).

„Нейното [на Раав] обръщане не е единичен случай на Божията милост към идолопоклонници, които признават божествения Му авторитет. Един многоброен народ от страната – гаваонците – се отрекоха от езичеството и се обединиха с Израил, участвайки в техните благословения на завета.

Бог не признава никакво разделение по националност, раса или каста. Той е Творецът на цялото човечество. Всички хора са от едно семейство по сътворение и всички са едно чрез изкуплението. Христос дойде да срине всяка разделителна стена, да направи достъпно всяко отделение на храмовите дворове, за да може всяка душа да има свободен достъп до Бога. Неговата любов е толкова обширна, толкова всеобхватна, че прониква навсякъде. Откъсва от сатанинското влияние онези, които са били заблудени от дяволските измами, и им дава достъп до Божия престол, обкръжен от дъгата на обещанието. В Христос няма юдеин, нито грък, няма роб, нито свободен“ (Уайт, Е. Пророци и царе. С. 369, 370 – англ. изд.).

**Въпроси за разискване:**

`Обсъдете целия въпрос за „вторите (и повече) шансове“ и как можем да ги даваме на другите. Същевременно как да внимаваме, за да не злоупотребим с тази идея? Помислете например за жена, подложена на домашно насилие, която получава съвет да продължава да се връща в дома („благодат“), където често насилието не спира? Как да намерим правилното равновесие в това?`

`Обсъдете Раав като пример за вяра. Как да оценим възприемчивостта към Бога на хора, чийто начин на живот е далеч от библейския идеал? По какъв начин да оценим вярата им, без да гледаме лековато на погрешното им поведение?`

`Исус Навин успява да съчетае справедливостта и благодатта по един практичен начин, за да намери решение на затруднението, създадено от измамата на гаваонците и от неговия пропуск да се посъветва с Господа. Помислете за ситуация в живота ви, която изисква едновременно справедливост и благодат. Как ще съчетаете двете?`