---
title:  Изненадани от благодатта
date:   04/10/2025
---

### За изучаване през седмицата

Исус Навин 2:1-21; Числа 14:1-12; Евреи 11:31; Изход 12:13; Исус Навин, 9 гл.; Неемия 7:25.

> <p>Стих за запаметяване</p>
> „С вяра Раав, блудницата, не погина заедно с непокорните, като прие съгледвачите с мир“ (Евреи 11:31).

„Защо пак направих това?“. Сигурно всички сме изричали тези думи. Повтаря се не само историята, повтаря се и човечеството по принцип, както и ние самите в частност. Колко често повтаряме едни и същи грешки!

Израил получава втори шанс да влезе в Обещаната земя и Исус Навин приема сериозно тази мисия. Първата стъпка е да получат ясно разбиране с какво се захващат. Той изпраща двама съгледвачи да му донесат ценна информация за земята: за защитната система, военната подготовка, водните запаси и отношението на населението към нахлуващата войска.

Човек би помислил, че Божието обещание да им даде земята не изисква от тях никакво усилие. Обаче увереността за божествена подкрепа не отменя човешката отговорност. Израил застава на границата на Ханаан за втори път. Очакванията летят в облаците, но последния път, когато Израил е заставал на границата и е имал същата задача, е последвал грандиозен провал.

Тази седмица ще разгледаме две от най-увлекателните истории от книгата „Исус Навин“ и ще открием значението им за вярата ни днес. Божията благодат има безкрайни възможности да ни изненадва.