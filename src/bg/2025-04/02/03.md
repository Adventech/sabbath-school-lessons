---
title:  Стойност на неочаквани места
date:   06/10/2025
---

`Прочетете Исус Навин 2:2-11; Евреи 11:31 и Яков 2:25. Какво ни казват тези стихове за Раав?`

Най-проблемното в историята за Раав е лъжата, която изрича, за да защити съгледвачите. Когато я коментираме, трябва да знаем, че живее в общество, което е изключително греховно, и това накрая води до Божието решение да осъди това общество (Битие 15:16; Второзаконие 9:5; Левит 18:25-28). Въпреки че Новият Завет хвали нейната вяра, внимателният анализ на новозаветните споменавания на действието на Раав разкрива, че никой не одобрява всичко и никъде не се препоръчва лъжата ѝ.

Евреи 11:31 потвърждава, че тя с вяра е застанала на страната на съгледвачите, вместо да се придържа към едно покварено общество. Яков 2:25 я хвали, че е подслонила двамата израилеви съгледвачи и ги е насочила как да се върнат при своите по безопасен маршрут. Насред тази упадъчна, покварена култура и греховния живот на самата Раав Бог в благодатта Си вижда искрица вяра, чрез която може да я спаси. Той използва доброто в нея – което е проява на вяра в Него и на решението ѝ да принадлежи към народа Му – но никога не одобрява всичко, което тя върши. Бог цени Раав за изключителната ѝ смелост, за безстрашната ѝ вяра, за това, че помага за спасяването на хора и че избира Бога на Израил.

След като вижда какво се случва, тя обявява: „защото Господ, вашият Бог, Той е Бог на небето горе и на земята долу“ (Исус Навин 2:11). Важно е да чуем една ханаанка да признава, че Яхве е единственият Бог, особено на един покрив, където според езическата религия би следвало да се принасят молитви на така наречените „небесни божества“.

Фразата на Раав се разполага само в контекста на Божието изключително право да бъде почитан (Изход 20:4; Второзаконие 4:39; 5:8). Думите ѝ свидетелстват за обмислено, съзнателно решение да признае, че Богът на израилтяните е единственото истинско божество. Изповедта ѝ показва, че разбира тясната връзка между Божието върховенство и съдбата на обречения Йерихон.

Моралният ѝ избор признава, че заради присъдата на Яхве има само две възможности: да продължи да се бунтува срещу Него и да бъде погубена или да избере да се покори с вяра. Избирайки Израилевия Бог, Раав става пример за това каква би могла да бъде съдбата на йерихонските жители, ако се бяха обърнали към Бога на Израил с молба за милост.

`Какво ни учи тази история за върховната вярност, която дължим на Бога?`