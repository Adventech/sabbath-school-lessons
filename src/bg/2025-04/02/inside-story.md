---
title:  Разказ
date:   10/10/2025
---

### „Не се тревожи, Бог ще ти помогне“

_Андрю Макчесни_

Когато Инасио Маноел почукал на вратата на една жена в Бразилия, за да ѝ предложи адвентни книги, тя започнала да бълва проклятия. „Мразя християните!“ – изкрещяла тя.

Инасио бил смаян. Това била първата му къща на първия му работен ден като литературен евангелизатор, който продава книги и предлага библейски курс.

Той и приятелят му отишли в следващата къща. Огромно куче залаяло злобно от двора. Приятелят му смотолевил нещо, че в първата къща имало разярена жена, а във втората – разярено куче.

„Не се тревожи – казал Инасио. – Бог е с нас“.

Една жена излязла от къщата и отпратила кучето. След това поканила Инасио и приятеля му да влязат. Тримата си поговорили задушевно и жената разказала за проблемите си, откакто съпругът ѝ бил пратен в затвора. На следващата събота тя дошла на църква с трите си малки деца. Инасио бил изумен. Казал на Бога, че иска да води хората при Него през целия си останал живот.

Обаче най-голямата изненада преживял Инасио в третата къща, която посетили с приятеля си на първия им работен ден. Жената, която живеела там, Едилюза, се съгласила на библейски курс в събота следобед. Тя работела като маникюристка и икономка и не виждала никаква възможност да почива в събота.

„Изкарвам повечето си приходи в този ден от седмицата – казала тя. – Какво да направя?“.

„Не се тревожи – отвърнал Инасио. – Бог ще ти помогне. Той има за теб нещо по-добро“.

На следващия библейски урок Едилюза казала, че е срещнала един непознат на улицата, който я попитал дали познава добра икономка. Работата не изисквала заетост в съботните часове от залеза в петък до залеза в събота.

Едилюза сияела, докато разказвала историята на Инасио. „Сега заплатата ми е три пъти по-висока, отколкото печелех като маникюристка и икономка“ – казала тя.

Била кръстена. По-късно и цялото ѝ семейство я последвало.

Инасио, който сега е на 68 години, е довеждал от 4 до 1 души до кръщение всяка година през изминалите 36 години. Навсякъде, където отива, носи със себе си библейския курс. Всяка вечер се моли: „Господи, срещни ме с някого, с когото да споделя Твоята любов“.

„Мога да се лиша от всичко на света, но не и от библейския курс“ – казва той.

Един от мисионските проекти от 13-та събота за това тримесечие е изграждане на църква в Пернамбуканската адвентната академия в бразилската провинция Пернамбуко, където живее Инасио Маноел. Благодарим ви за щедрите дарения, които ще дадете. Гледайте кратко видео за Инасио в Youtube: https://bit.ly/Inacio-Brazil.