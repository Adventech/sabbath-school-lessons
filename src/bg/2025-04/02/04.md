---
title:  Нова вярност
date:   07/10/2025
---

`Прочетете Исус Навин 2:12-21 и Изход 12:13,22,23. Как стиховете в „Изход“ ви помагат да разберете уговорката между съгледвачите и Раав?`

Сделката на Раав е съвсем ясна: живот за живот и доброта за доброта. Думата chesed (Исус Навин 2:12), „милост“, носи богато значение, трудно за изразяване с една дума на друг език. Отнася се предимно за заветна вярност, но носи също и смисъла на преданост, милост, великодушие и доброта.

Думите на Раав напомнят също за Второзаконие 7:12, където самият Яхве се заклева да пази Своята chesed към Израил. „И ако слушате тези закони и ги пазите и изпълнявате, Господ, твоят Бог, ще пази за тебе завета и милостта [chesed], за която се е клел на бащите ти“ (Второзаконие 7:12).

Много интересно, че същата глава (Второзаконие, 7 глава) предписва забрана (cherem) за ханаанците. И ето я Раав, ханаанка под забрана, а все пак претендира чрез новата си вяра за обещанията, дадени на израилтяните. И в резултат на това е спасена.

Първият образ, който неизбежно ни хрумва във връзка с разговора на съгледвачите с Раав, е Пасхата при Изхода. Там, за да бъдат предпазени израилтяните, те е трябвало да останат по домовете си и да бележат стълбовете на вратите си с кръвта на жертвеното агне.

„И кръвта на къщите, където сте, ще ви служи за белег, така че, като видя кръвта, ще ви отмина, и когато поразя Египетската земя, няма да ви постигне унищожителна напаст“ (Изход 12:13; 22,23).

„С покорството си хората трябваше да дадат доказателство за своята вяра. Така и всички, които се надяват да бъдат спасени чрез заслугите на Христовата кръв, трябва да разберат, че следва да направят нещо за спасението си. Въпреки че единствено Христос може да ни изкупи от наказанието за престъплението, ние трябва да се обърнем от греха към послушанието. Човекът ще бъде спасен чрез вяра, не чрез дела, обаче вярата му трябва да проличи от неговите дела“ (Уайт, Е. Патриарси и пророци. С. 279 – англ. изд.).

В този случай кръвта е белег, който ги спасява от Божия ангел на унищожението. Както Бог е пощадил живота на израилтяните по време на онази последна язва в Египет, така и израилтяните трябва да спасят Раав и семейството ѝ, когато превземат Йерихон.

`Каква силна евангелска вест намираме в тези две истории? Какви уроци за благовестието можем да извлечем от тях?`