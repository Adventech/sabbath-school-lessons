---
title:  С искреност и истина
date:   22/12/2025
---

`Какво умолява Исус Навин израилтяните да направят? Исус Навин 24:14,15. Какво означава да служим на Господа с искреност и истина?`

Призивът на Исус Навин изразява категорично факта, че Израил трябва да реши дали чрез вярност към своя Създател да запази уникалността си и да живее в страната, или да се претопи и да стане един от многото идолопоклоннически народи, без ясна идентичност, цел или мисия. Изборът е в техните ръце.

Призивът е двоен: Израил трябва да се бои от Господа и да Му служи „с искреност и истина“. Страхът от Господа не означава да живеем постоянно треперещи и емоционално разклатени. По-скоро се отнася за благоговението и страхопочитанието, произтичащи от признанието за неизмеримото величие, святост и безкрайност на Бога, от една страна, и нашата незначителност, греховност и ограниченост, от друга. Да се боим от Бога означава постоянно да съзнаваме величието на Неговите изисквания, да признаваме, че Той е не само нашият небесен Отец, но също и нашият Божествен Цар. Това ще ни подтиква да живеем в послушание към Него (Левит 19:14; 25:17; Второзаконие 17:19; 4 Царе 17:34). Докато „страх“ описва вътрешното отношение на израилтянина, външното поведение, произтичащо от благоговението пред Бога, е служенето.

Служенето, изисквано от Израил, е описано с две еврейски думи: „с искреност“ и „с истина“. Първата дума (tamim) се употребява предимно като прилагателно за описване на съвършенството на жертвеното животно. Втората е „истина“ или „вярност“ (евр. ’emet). С нея по принцип се назовава трайност и стабилност. Обикновено се отнася за Бога, Чийто характер е по същността си верен и тази вярност се проявява към Израил.

Верността характеризира личност, на която може да се разчита и заслужава доверие. Всъщност Исус Навин моли Израил да проявява същата вярност към Бога, която Той проявява към народа Си в хода на тяхната история. Това не е просто външно съобразяване с изискванията Му, а извира от неделима вътрешна последователност. Животът на хората трябва да отразява благодарността към Бога за всичко, което е направил за тях. Такова трябва да е и нашето отношение днес към Исус.

`Какво означава за теб да служиш на Господа „с искреност“ и „с истина“? Кои фактори в живота ти те разсейват и ти пречат да се предадеш напълно на Него?`