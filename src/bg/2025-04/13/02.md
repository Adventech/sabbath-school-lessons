---
title:  Вие бяхте там!
date:   21/12/2025
---

„След това Исус събра всичките Израилеви племена в Сихем и свика старейшините на Израил, началниците им, съдиите им и надзирателите им; и те се представиха пред Господа“ (Исус Навин 24:1).

Сихем е мястото, където Авраам е построил олтар, когато е пристигнал в страната, и където Бог за пръв път му е дал обещанието за земята (Битие 12:7). Сега, когато са изпълнени дадените му обещания, Израил подновява завета с Бога точно там, където е било дадено първото обещание. Призивът на Исус Навин извиква в съзнанието думите на Яков да махнат „чуждите богове, които са сред вас“ (Исус Навин 24:23; Битие 35:2-4). Мястото на събитието само по себе си предава призива за абсолютна вярност към Господа и отхвърляне на всички други „богове“.

`Прочетете Исус Навин 24:2-13. Какво е основното ударение в Божията вест към Израил?`

Бог е основната тема в прегледа на миналото: „Аз взех“, „Аз дадох“, „Аз изпратих“, „Аз поразих“, „Аз направих“, „Аз изведох“, „Аз ви избавих“ и т.н. Израил не е главният герой в разказа, а по-скоро обект на действието. Бог е създал Израил. Ако Той не се беше намесил в живота на Авраам, народът щеше да служи на същите идоли. Преживяванията на Израил като народ не са заслуга на някого от предците, а изключително дело на Божията благодат. Фактът, че израилтяните са се заселили в земята, не е основание за хвалба, а точно причината, поради която да служат на Бога.

В речта на Господа пет пъти се разменят местоименията „вие“ и „те“ (бащите). Бащите и това поколение в Сихем се възприемат като едно цяло. Исус Навин се опитва да покаже това, което вече е потвърдено от Мойсей във Второзаконие 5:3, а именно, че Господ не е сключил завет само с бащите, а и с всички присъстващи на речта на Исус. Огромното мнозинство от тях не са присъствали по време на Изхода. Не „всички“ са били при Хорив. Обаче Исус Навин казва, че всички са били там. Накратко, уроците от миналото трябва да бъдат усвоени от всяко ново поколение. Богът, Който е помагал на праотците в миналото, е готов да помага и на настоящото поколение.

`По какви начини можем ние като църква да си изградим по-добро усещане за общата ни отговорност, т.е. да схванем идеята, че това, което правим, влияе на всички останали в църквата?`