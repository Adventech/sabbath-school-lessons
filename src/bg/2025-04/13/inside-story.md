---
title:  Разказ
date:   26/12/2025
---

### „Как да обичаме Бога?“

_Андрю Макчесни_

Ким Сун, мисионер от Южна Корея, за три месеца разказал 15 истории за Божията любов на жителите на един отдалечен град във Филипините.

Хората от града били удивени да научат, че Бог е създал всичко в света за тях. Удивлявали се на Божията любов в притчите за Добрия самарянин и Блудния син. Сърцата им се трогнали, когато разбрали, че Исус е умрял на кръста заради тях. След три месеца мнозина казали: „Разбираме, че Бог ни обича. Но какво да направим ние? Как да обичаме Бога?“.

„Много е вярно това – мислел си изненадан Сун. – Когато знаем, че някой ни обича, искаме и ние да му покажем любов.“ Било време да се задълбочат повече в Библията.

През следващите три месеца той говорел за седмия ден, събота, за чисти и нечисти храни, за десятък и дарения и други основни адвентни вярвания. Много хора от града приели това, което научили. Искали да знаят как да обичат Бога и доктрините им показали пътя.

Сун служил като мисионер 10 месеца: три месеца отделил за масажи на краката, три месеца разказвал истории за Божията любов и три месеца се задълбочавал в Библията. Останал един месец за сбогуване. Последния месец Сун ходел от врата на врата и канел хората да следват Исус. „Скоро си тръгвам – казвал той. – Бих искал да се присъединиш към моята църква. Благословен съм изобилно и бих искал и ти да бъдеш благословен“. Много от жителите на града приели поканата му.

Елън Уайт казва: „Единствено Христовият метод може да донесе истински успех в мисионирането на хората. Спасителят ходеше сред тях като Един, Който им желае доброто. Проявяваше към тях състрадание, удовлетворяваше нуждите им и спечелваше доверието им. Тогава ги канеше: „Следвай Ме“ (По стъпките на великия Лекар. С. 73 – англ. изд.). За десет месеца Сун практикувал метода на Христос: ходел сред хората, желаел им доброто, проявявал състрадание, удовлетворявал нуждите им и спечелвал тяхното доверие, след това ги канел да следват Исус.

Днес Сун е мисионер. Той работи като заместник-директор на „Движение 1000 мисионери“ – организация, която е част от Южната Азиатско-Тихоокеанска дивизия на Църквата на адвентистите от седмия ден. Обучава стотици мисионери всяка година в дирекцията на Движението, изградена с помощта на даренията от 13-та събота през 1996 г. в Силанг, Филипините. „Да бъдеш мисионер е най-висшето призвание – казва той. – Мисионерите не само водят библейски курсове. В живота си трябва да показваме Исус“.

Както влиянието на даренията от 13-та събота на 1996 г. се усеща в цялата Южна Азиатско-Тихоокеанска дивизия чрез работата на „Движение 1000 мисионери“, така и даренията от 13-та събота на това тримесечие могат с Божията благословия също да имат дълготрайно влияние. Благодарим ви за щедрите дарения тази събота.