---
title:  Добър край
date:   25/12/2025
---

`Прочетете заключителните думи в книгата „Исус Навин“, написани от боговдъхновен редактор (Исус Навин 24:29-33). Как тези думи не само ни връщат назад към живота на Исус Навин, но също ни отправят към бъдещето?`

В епилога, който докладва за смъртта на Исус Навин и Елеазар, първосвещеника, книгата ни довежда до отрезвяващ край. Споменавайки заедно погребението на Исус Навин, погребението на Елеазар и погребването на костите на Йосиф, авторът създава контраст между живота извън страната и началото на живота в страната. Вече няма нужда от бродене насам-натам. Земните останки на водачите не трябва да се разнасят. Патриарсите погребват роднините си в пещера (Битие 23:13,19; 25:9,10), на купено в Сихем място (Битие 33:19). Сега народът ги погребва в територията на собственото си наследство и така създава усещане за устойчивост. Обещанията, дадени на патриарсите, са се изпълнили. Верността на Яхве създава историческа традиция, която свързва потомството на Израил с неговото настояще и бъдеще.

Заключителните параграфи на книгата свързват целия разказ с по-голямата картина от миналото, но също и откриват път към бъдещето. Бившият кентърбърийски архиепископ Лорд Джордж Кери заявява в една програмна реч в църквата „Света Троица“ в Шрузбъри, че Англиканската църква е на „едно поколение разстояние от изчезването си“.

Всъщност църквата е винаги на едно поколение разстояние от изчезването си и така е било със старозаветния Божи народ. Една велика глава от историята на Израил е към своя край. Тяхното бъдеще зависи от отговорите, които ще дадат на многото въпроси, които ще постави самото то. Ще остане ли Израил верен на Господа? Ще завършат ли хората недовършената задача да завладеят цялата страна? Ще се държат ли здраво за Яхве, без да се оплитат в поклонение на идоли? Поколението под ръководството на Исус Навин е било вярно на Господа, но ще поддържа ли следващото поколение същата духовна посока, начертана от великия водач? Прочитайки книгата „Исус Навин“, всяко следващо поколение трябва да се изправи пред същите въпроси. Техният успех зависи от естеството на отговорите, които ще дадат в ежедневието си, и какво отношение ще имат към истините, които са наследили.

`Исус Навин се подвизава „в доброто войнстване“ (2 Тимотей 4:7) също като Павел. Какви решения трябва да вземете днес, за да стигнете края със същата увереност в спасението?`