---
title:  Опасностите на идолопоклонството
date:   24/12/2025
---

`Прочетете Исус Навин 24:22-24. Защо се налага Исус Навин да повтори призива си към израилтяните да се освободят от своите идоли?`

Заплахата от идолопоклонство не е теоретична. По-рано, на Моавското поле, в подобен контекст Мойсей е призовал за същото решение (Второзаконие 30:19,20). Сега боговете не са египетските или боговете отвъд реката, а се намират „сред тях“. Затова Исус Навин умолява хората да преклонят сърцата си към Господа. Еврейската дума за това, natah, означава „протягам се“, „накланям се“. Описва един Бог, Който се привежда и слуша молитвите (4 Царе 19:16; Псалми 31:2,3; Даниил 9:18), а такова отношение по-късно изискват от Израил и пророците (Исая 55:3; Йеремия 7:24). Използва се за отстъплението на Соломон, когато сърцето му се прекланя към чужди богове (3 Царе 11:2,4,9). В грешното човешко сърце няма естествена склонност да се прекланя и да слуша Божия глас. Необходимо е съзнателно решение от наша страна, за да го насочим към изпълнение на Божията воля.

Отговорът на израилтяните буквално гласи: „Ще слушаме Неговия глас“. Този израз подчертава, че послушанието е обвързано с взаимоотношение. Израил не бива да следва по навик безжизнени правила. Заветът е обвързан с жива връзка с Господа, която не може изцяло да се изрази само с постановления. Религията на Израил никога не е трябвало да бъде законническа: по-скоро е трябвало да бъде постоянно общуване със светия и милостив Спасител, с вяра и любов към Него.

Дори след трикратното обещание на народа да служи на Господа, което включва и според заповедта на Исус Навин премахване на чуждите богове сред тях, няма никакъв доклад, че това наистина е било извършено. В цялата книга често се докладва за изпълняване на заповедите на Исус Навин (или на Мойсей) като примери на послушание. Тази липса в края на книгата оставя молбата на Исус Навин с отворен край. Централният призив на книгата да служат на Господа не е само за онова поколение, а също и за всяко ново поколение на Божия народ, което ще прочете или чуе тази вест.

`Колко често сте обещавали на Господа, че ще направите нещо, а след това не сте го извършвали? Защо не го направихте? Какво говори вашият отговор за благодатта?`