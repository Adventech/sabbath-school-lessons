---
title:  Свободни да служим
date:   23/12/2025
---

Като истински и верен водач Исус Навин уважава свободната воля на народа си и желае Израил да служи на Господа заради своето свободно решение, а не по принуда. Именно това цели с преднамерената употреба на глагола „избрахте си“ (Исус Навин 24:22). В други пасажи bakhar, „избирам“, описва как Яхве избира Израил (Второзаконие 7:6,7; 10:15; 14:2). Израил има свободата да каже „не“ на Яхве, след като е избран от Бога, но това би било безумно и абсурдно. Израил може да каже „да“ на Бога и да продължи да живее, или да Му обърне гръб и да престане да съществува.

`Какъв е отговорът на Израил на призива на Исус Навин (Исус Навин 24:16-18)? Според вас защо той реагира на отговора им по този начин (Исус Навин 24:19-21)?`

С категоричния си положителен отговор израилтяните признават, че Богът на патриарсите и бащите им сега е също и „нашият Бог“ (Исус Навин 24:17,18), на Когото желаят да служат с непоколебимо сърце. След такова неоспоримо потвърждение на верността им бихме очаквали положителни и насърчителни думи от Исус Навин. Обаче не става така. Диалогът между него и народа приема драстичен обрат, в който водачът сякаш играе ролята на адвокат на дявола. Той променя ударението от Божието милостиво провидение в миналото към заплаха за израилтяните с една картина на Бога, на Когото не е лесно да се служи.

Исус Навин познава неувереността на първото поколение, което е обещало да се покорява на Бога с подобни думи (Изход 19:8; 24:3; Второзаконие 5:27), обаче е забравило обещанията си още докато думите са били на устатата му (Изход, 32 гл.). Следователно водачът иска с помощта на реторика да накара израилтяните да осъзнаят няколко неща. Първо, решението да служат на Бога е сериозно нещо. То трябва да моделира народа според Божието откровение. Благословенията от изпълняването на тази цел са очевидни, но последиците от непослушанието трябва да се осъзнават много добре. Прошката на греховете не е неотменимо право на човечеството, а чудо на Божията благодат.

_Второ_, решението на израилтяните да служат на Бога трябва да идва от самите тях, а не да е наложено от някой водач, дори той да е Исус Навин.

_Трето_, Израил трябва да осъзнае, че хората не могат да служат на Бога със собствени сили. Служенето не се постига с механично придържане към заповедите на завета, а чрез лична връзка със спасяващия Господ (Изход 20:1,2; Второзаконие 5:6,7).