### Великата борба

Всички човешки същества живеят според някакъв мироглед или идеология, които ръководят тяхното възприемане на реалността и следователно техните идеи, планове и вземане на решения. Идеологиите влияят на начина, по който ние тълкуваме събитията и света около нас, както и на нашите мисли и чувства. Те са тълкувателните обективи, чрез които търсим смисъла на живота. Те влияят на нашите вярвания, ценности и действия, осигуряват усещане на продължителност и съгласуваност, свързват миналото, настоящето и бъдещето и придават на живота подредена и донякъде предвидима структура.

Чрез идеологиите, ние свързваме нашите индивидуални опитности с по-широк контекст, намирайки своето място във всеобхватната история на света. Те преодоляват пропастта между личното и универсалното, познатото и непознатото, действителното и възможното. Ние бихме се изгубили в свят без идеологии, плавайки без посока в море от несвързани преживявания; по същество, те са компасът, който ни води през лабиринта на живота, осигурявайки ни усещане за цел и смисъл.

Животът на тази планета предлага изобилие на избор от такива идеологии, от които да избирате; обаче, само една от тях прониква през мъглата на объркването и дава отговори, които водят до дълбоко разбиране на истината. Само една хвърля мощна светлина в тъмнината на този свят: старата и продължаваща истинска история за великата борба между Бог и Сатана. Това е разказът, който ще обсъждаме в този урок. Това е най-сплотената, логична и уместна история, писана някога, предлагаща ни яснота по основните проблеми на живота. Отговаря на големи въпроси като: „Ако Бог е добър, защо има зло?“, „Ще има ли някога пълна и истинска справедливост?“ и „Дали Бог изобщо Го е грижа?“ Въпреки че разказът за голямото противоречие все още не е приключил, ние вече знаем края и той е добър. Исус печели!

В това тримесечие ще разгледаме библейските доказателства, които подкрепят този монументален конфликт. Ще преминем през различни основополагащи теми и множество ключови компоненти, които ще ни нарисуват по-пълна картина на тази космическа война между доброто и злото. Както нашето изследване, така и небесният конфликт ще разкрият истинското състояние на характера на Бог и характера на Сатана.

Нашите седмични уроци ще ни отведат в историята, пророчествата и философията, както и в библейските истории и пасажи, които илюстрират и разкриват разказа на великата борба и различните й динамики, както във видимите, така и в невидимите измерения на реалността. Ще разгледаме нейната приложимост към нашето ежедневие с обновена перспектива и чрез Божията благодат ще бъдем насърчени да вземаме решения за Христос.

Бъдете готови за опити да бъдете възпрени и разсеяни от изучаването на Библията и тези внимателно подбрани уроци. Не се поддавайте. Потопете се в Божието Слово и подходете към тези уроци с непоколебима молитва. Молете се не само за собственото си разбиране, но и за другите по света, ангажирани в това изследване, “Защото нашата борба не е срещу кръв и плът, но срещу началствата, срещу властите, срещу духовните сили на нечестието в небесните места.” (Ефесяни 6:12)

Като допълнителен ресурс силно препоръчваме книгата “Великата Борба” от Елън Г. Уайт. Тя предоставя вдъхновен поглед върху темите на тези уроци и е препоръчително четиво за всеки искрен вярващ. Предлага се безплатно на egwwritings.org и чрез приложението „EGW Writings 2“.

Горещата ми надежда и вяра е, че задълбочаването над тази тема със смирение ще култивира по-дълбока любов към Бог, по-силна идентичност в Исус и устойчиво доверие в Бог, дори когато сте изправени пред изпитания, страдания и нещастия по време на пътуването си към рая.