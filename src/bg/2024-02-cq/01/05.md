---
title:  Съзряване с Човешкия Син
date:   03/04/2024
---

### inVitе

Разгледай Матей 13:24–30, 36–43 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Съзряване с Човешкия Син**

Всеки, който има градина, знае, че добрите семена са от съществено значение. При избора на семена трябва да се вземат предвид различни фактори като генетика и жизненост на семената. Висококачествените семена са генетично чисти, което значи, че не са били кръстосано опрашвани с други сортове или с чужди семена. Семената с висока жизненост произвеждат по-силни и устойчиви растения, които могат по-добре да устоят на вредители и болести. Добрите семена са от решаващо значение за трайни, повтарящи се и изобилни цикли на жътвата.

“Небесното царство се оприличава на човек, който е посял добро семе на нивата си” и “Сеячът на доброто семе е Човешкият Син” (Матей 13:24,37), който разбира се е Исус. Това твърдение е изключително важно в светлината на великата борба. Сатана твърди, че на Бог не може да се вярва - че Той не е добър, но тук ни се представя истината, че Исус сее само добри семена. Той прави само това, което е добро, защото Той е единствено добър. “Бог е светлина, и в Него няма никаква тъмнина” (1 Йоан 1:5).

“Доброто семе, това са чадата на царството” (Матей 13:38). Това са хората, които в своето “покълване” и непрекъснато развитие избират да направят Бог източник на своя живот и спасение. Исус гарантира тяхната чистота чрез Своята праведност и тяхната духовна сила чрез Неговото слово и Дух. Следователно и по Божия благодат, животът им е белязан от многократното пренасяне на изобилие от добри плодове.

Плевелите представляват “чадата на лукавия” (Матей 13:38). Причината, поради която в крайна сметка ще бъдат унищожени, е, че те са “що съблазняват и… вършат беззаконие” (Матей 13:41). Гръцката дума, която е използвана в текста, показва, че това не е просто случаен грях, а продължително практикуване на беззаконие. Тези хора са избрали да останат непрекъснато в бунт срещу любовта, истината и праведността, многократно отхвърляйки поканата за благодат и радостта от вечното приятелство с Исус Христос.

Като Господар на вселената Христос осигурява изобилна милост и благодат за всички - достатъчно, за да осигури спасението на всеки, който откликне на Неговото предложение. Той няма да се върне и да пожъне земята, докато всички хора не направят своя избор и не подпечатат своите решения. Онези, оприличени на житото, ще са потвърдили мястото си в Неговото царство чрез доживотния, постоянен избор на отдаване, основано на любов, позволявайки на Христос да живее в тях и на Неговия Дух да ги трансформира. Онези, представени от плевелите, ще са закоравили сърцата си чрез непокаяно, продължително отхвърляне на поканата на Светия Дух да приемат любовта на Исус.

За нас призивът е да останем под грижите на божествения Сеяч днес и всеки ден. Тогава, един ден, скоро “праведните ще блеснат като слънцето в царството на Отца си” (Матей 13:43). Нека позволим на работата Му в сърцата ни да ни направи добри семена.

`Какво в Исус те кара да Му се довериш, да Го обичаш и да Му се отдадеш с радост?`