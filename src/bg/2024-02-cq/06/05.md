---
title:  Каква любов е тази?
date:   08/05/2024
---

### inVitе

Разгледай Матей 27:15-28:10 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Каква любов е тази?**

Едва ли има по-силна мъка от тази да загубиш любим човек в резултат на болест или трагедия. Трудно е да се измери или преувеличи болката от такава раздяла и загуба. И въпреки това всичките страдания на цялото човечество са като капка, сълза в сравнение с мъката, изпитана от Бог по време на Христовото разпятие и смърт.

Исус преживял невероятна болка и страдания на кръста. Той трябвало да издържи един от най-ужасяващите методи на екзекуция. Най-жестоката форма на разпятие включвала гвоздеи, които пробождали китките и глезените на екзекутирания и нанасяли тежко увреждане на нервите, причинявайки безмилостно мъчение. Окаченото тяло трябвало да изтърпи разтегляне на мускулите, изместване на ставите и ужасни спазми. Дишането било трудно и борбата за всяка глътка въздух изостряла болката. Мъчението се усилвало и от излагането на външните условия, обезводняването, загубата на кръв и шокът, които кулминирали в бавна, агонизираща смърт.

Въпреки това, всички физически страдания били само бледа сянка в сравнение с дълбокото душевно терзание, което смазвало Христос. В Своята пълна морална чистота, никога не съгрешил в нищо, Той почувствал всеки грях извършен някога, като че ли Той бил извършителят. Той понесъл пълната тежест на срама и отчаянието от всяка егоистична постъпка, малтретиране, насилие, садизъм, убийство, ужас и зло, извършено някога. Почувствал вината до дълбините ѝ. Той изпил горчивата чаша на беззаконието до последната капка.

В този момент на дълбоко физическо, умствено и морално мъчение, Той дори не можел да се обърне към Своите Божествени спътници, които били Неговите най-близки и верни приятели от вечността. Отец и Светият Дух трябвало да се оттеглят от Исус. Обвит в тъмнина, Исус се почувствал изоставен и самотен. В апогея на вътрешната си борба, извикал: “Боже Мой, Боже Мой, защо си Ме оставил?” (Матей 27:46). Той не чул в отговор уверяващ Го глас. Небето мълчало. Вместо да Го окуражат, обкръжаващите Го наблюдатели Му се присмивали. Исус бил смазан от наказанието за греха, последицата от избора на човечеството да живее в неподчинение. В този момент Той не можел повече да види надеждата за възкресение. Единственият проблясък на надежда, който можел да има в този момент е бил “с вярване, а не с виждане” (2 Коринтяни 5:7).

Като проява на крайна саможертва, Исус, който имал силата да слезе от кръста във всеки един момент, избрал да остане там за теб, дори това да означаваше продължително страдание и вечна смърт. Исус, буквално и в духовен смисъл, умрял от разбито сърце и го направил, защото те обича. Направил го, за да не трябва ти да преживееш това страдание, което Той преживя. Той го направил дори само за възможността един човек да повярва в Неговото спасение.

Каква е тази любов? Никога няма да може да бъде описана с думи. Това е Божията любов към теб. В светлината на кръста грехът губи силата си, гордостта се топи като восък и изкушенията стават обидни. Всичко се разкрива в истинската си светлина, ние разбираме в пълнота колко много сме обичани, колко много се нуждаем от Христос, колко скъпоценен, достоен и прекрасен е Той в действителност. С несравнимия Си чар Той ни омайва и привлича към Себе Си и ние, напълно отдадени, падаме на колене пред Него да Му се поклоним, да се покаем и да Го хвалим, възкликвайки “Наистина това е Божият Син” (Матей 27:54). Той е твоят личен Спасител и с възкресителна сила Той обявява победа над твоето робство на греха: “Свърши се!” (Йоан 19:30).

`Как смъртта на Исус повлиява на начина, по който мислиш за себе си и за другите?`