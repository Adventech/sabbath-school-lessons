---
title:  Убиец от самото начало
date:   05/05/2024
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Убиец от самото начало**

Въпреки че политическите кандидати могат да твърдят и подкрепят определени ценности по време на избирателната си кампания, само времето може да разкрие истинските им намерения. В началото посланието им може да бъде за помощ и подкрепа на хората и напредък на обществото като цяло. За съжаление, в повечето случаи, след като кандидатите станат популярни или бъдат избрани на власт, техните мнения и поведение се променят. С право можем да си зададем въпроса дали техните позиции в началото са били някога искрени.

Писанието ни разкрива, че Луцифер е желаел да стане “подобен на Всевишния” (Исая 14:14), че “разклащаше царства” (Исая 14:16), че “от голямата (му) търговия”, което може да се преведе и като “клевета”, “напълниха (всичко) с насилие и ти съгреши” (Езекил 28:16). Библията ни разкрива, че Луцифер е започнал да петни името на Бога и да намеква, че той би бил по-добър управник от Него. В началото неговите намерения може би дори са изглеждали чисти и изпълнени със загриженост за добруването на всички сътворени същества. Все пак до този момент никой не е съгрешавал, така че защо дори биха подозирали зла умисъл?

Независимо от това колко незначителни са били неговите начални прояви на бунт, злината в характера на Сатана е била ясно разкрита при убийството на Исус на кръста (Деяния 5:30). Сатана е бил този, който е подбудил Юда да предаде Исус в ръцете на онези, които са търсели начин да Го убият (Лука 22:3). С преследването на Божия народ през вековете и постоянните си опити да убие Божия Син (Матей 2:16-18; Матей 4:6; Матей 27:15-26 Лука 4:16-30; Йоан 5:1-18) неговите намерения и самоличност на истински убиец станала напълно ясна. “Той беше открай човекоубиец и не устоя в истината, защото в него няма истина. Когато говори лъжа, от своите си говори, защото е лъжец и на лъжата баща” (Йоан 8:44).

Сатана използва Юда, религиозните лидери и римското правителство, за да осъществи смъртоносния си план, но дори и да е повлиял върху метода на екзекуцията, Исус не умря от гвоздеите! Той каза “Затова Отец Ме обича, защото Аз давам живота Си, за да го взема отново. Никой не ми го отнема, но Аз от Себе Си го давам. Имам право да го дам и имам право пак да го взема” (Йоан 10:17,18). Той умря доброволно, даде живота Си, смазан от тежестта на греховете на цялото човечество (виж Исая 53 гл.). Кръстът разкри дълбоката омраза на Сатана към Бога.

Лесно е да обвиняваме всички, които са участвали в разпятието на Христос, но колко често и ние правим същото? Всеки път, когато съгрешаваме, ние на практика убиваме отново Божия Син (Евреи 6:6). Удивителното е, че дори и тогава, в Своята велика милост, Исус ни предлага прошка: “Отче, прости им, защото не знаят какво правят” (Лука 23:34).

`Защо е толкова важно да знаем, че Исус не бе убит от Сатана, а доброволно предложи живота си като замяна?`

`Как фактът, че грехът е духовно участие в сценария на Сатана за убийството, променя начина, по който мислите за Божията благодат?`