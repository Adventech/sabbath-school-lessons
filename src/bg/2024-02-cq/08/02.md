---
title:  Молитвата означава война
date:   19/05/2024
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Молитвата означава война**

Даниил е човек на молитвата. Никакви заплахи за преследване или смърт не могат да му попречат да се покланя на Бог и да Му се моли. Той познава силата на молитвата и дълбокото общуване с Бога. В глава 10 научаваме, че Даниил се моли и пости в продължение на три седмици през първия месец на годината (ст. 2-4), когато евреите празнуват Пасха. Това събитие е годишнина от деня, в който Бог избавя израилтяните от робството в Египет – обикновено тържествено, но време за щастие и радост. За Даниил, който живее във вавилонски плен, честването служи само за да му напомни за нуждата на Израил от още едно избавление, за да се завърнат у дома. Бремето, налегнало сърцето му, надделява над желанието му да празнува. Именно това трезво осъзнаване го кара да се заеме със сериозни, целенасочени и интензивни молитви в продължение на три седмици. Той разбира, че молитвата не само се отразява на собственото му сърце и задълбочава духовния му живот, но също така има реално въздействие върху света, както видим, така и невидим.

Когато един небесен пратеник най-накрая се явява на Даниил, той прави много проницателен коментар: „от първия ден откак ти приклони сърцето си да разбираш и да смириш себе си пред своя Бог, думите ти бяха послушани; и аз дойдох поради думите ти” (Дан. 10:12, курсив добавен). Научаваме две неща от това твърдение: 1. Когато се молим, биваме чути веднага и 2. Думите ни могат да задвижат небесни същества. Това трябва да ни открие невероятната сила на молитвата.

Интересното е, че когато Даниил се моли в глава 9, той практически получава отговора без забавяне, но трябва да чака три седмици в глава 10. За щастие, стих 13 дава причина за закъснялата поява на ангела: „князът на персийското царство ми противостоеше двадесет и един дни”. Въпреки че не ни се дават много подробности, можем да заключим, че ангелите са много заети в този велик сблъсък. Понякога те трябва да устояват на различни свръхестествени усилия и демонична съпротива срещу тяхната дейност. Логично е да предположим, че молитвата на Даниил в глава 10 е подобна на тази в глава 9; и двете вероятно са молитви за Неговия народ и за изпълнението на Божията воля за тях. Свръхестествената битка за ума на персийския принц и впоследствие решенията му по отношение на Божия народ е напрегната. Даниил не може да види битката, която се разиграва вследствие на молитвите му. Може би не очаква, че ще отнеме толкова време, но не спира да ходатайства само защото няма незабавен отговор.

Както отбелязахме, има правила на сражението, които направляват великата борба. Тази история предполага, че молитвите за другите дават на Бог правото да използва повече небесни сили, за да повлияе на сърцата на онези, за които са отправени застъпнически молитви. Показва ни важността на непрекъснатите ходатайствени молитви за хора и ситуации и ни насърчава да не се отказваме, когато изглежда, че няма отговори на молбите ни. Може зад кулисите да се води по-голяма битка. Имайки това предвид, защо не се помолиш точно сега за изгубените хора, които познаваш?

`Как можем по-добре да се научим на търпение и постоянство в молитвата?`

`Как знанието за това, че твоите молитви позволяват на Бог да направи повече, променя начина, по който се молиш? Как се отразява на връзката ти с Него?`