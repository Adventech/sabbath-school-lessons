---
title:  Един пулс на хармония
date:   27/06/2024
---

### inSight

`Как можеш да приложиш Откровение 20-22 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Един пулс на хармония**

„Ще стоим в Неговото присъствие и ще гледаме славата Му. Там изкупените ще „познават“, както са били „познати“. Любовта и милостта, вложени в душата от самия Бог, ще намират най-нежен израз. Чистото и свято общуване с небесни същества, хармоничният съвместен живот с блажените ангели и с верните от всички векове, „изпрали дрехите си в кръвта на Агнето“, светите връзки, които свързват заедно „всеки род на небесата и на земята“ (Ефесяни 3:15) – всичко това ще допринася за щастието на изкупените.

Там безсмъртни умове ще съзерцават с никога непреставащо възхищение чудесата на творческата сила и тайните на изкупителната любов. Няма да има лукав, жесток неприятел, който да изкушава хората да забравят Бога. Всяка дарба ще бъде развивана, способностите ще се увеличават. Постиженията на знанието няма да изморяват ума, нито ще изтощават силите. Ще се реализират и най-смелите идеи, ще се постигат най-висшите амбиции. И все пак постоянно ще възникват все нови и нови височини за изкачване, ще се явяват все нови и нови чудеса за възхищение, нови истини за разбиране, нови предмети, които да развиват все повече и повече възможностите на ума, душата и тялото.

Всички съкровище на Вселената ще бъдат открити за изучване от Божиите изкупени. Освободени от връзките на смъртта, чрез неуморно летене те ще достигат до далечни светове, изтръпвали и изпълвали се със скръб при гледката на човешкото нещастие и избухвали в радостни песни при вестта и за една спасена душа. С неизразимо блаженство земните чада ще навлизат в радостта и мъдростта на непадналите светове. Ще споделят съкровищата на знанието и мъдростта, постигнати през безкрайните векове, като разглеждат делата на Божията десница. С непомрачен поглед ще гледат славата на творението – как всички слънца, звезди и системи кръжат в определения им ред около трона на Бога. На всички неща – от най-малките до най-големите – е написано името на Твореца и във всички се изявява богатството на Неговата мощ.

А отлитащите във вечността години ще донасят все по-богати и все по-славни откровения за Бога и за Христос. Както ще расте познанието, така ще се увеличават и любовта, преклонението и щастието. Колкото повече опознават Бога, толкова по-голямо ще бъде възхищението на хората от неговия характер. Когато Исус им разкрива богатството на изкуплението и удивителните постижения във Великата борба със Сатана, сърцата на изкупените ще се изпълват с още по-пламенна почит. С още по-пленителна радост ще засвирват те на златните си арфи; и хиляди по хиляди и десетки хиляди по десетки хиляди гласове ще се присъединяват към мощния хвалебствен хор.

„И всяко създание, което е на небето, на земята и под земята, и по морето, и всичко, което има в тях, чух да казват: На Този, Който седи на престола, и на Агнеца да бъде благословение и почит, слава и господство до вечни векове“ (Откровение 5:13). Великата борба е приключила. Няма повече грях и грешници. Цялата вселена е чиста. Необятното творение бие в един пулс на хармония и радост по всички царства на безбрежното пространство. От най-мъничкия атом до най-големия свят, всички неща, одушевени и неодушевени, в непомрачена красота и съвършена радост заявяват: „Бог е любов“ (Уайт, Е. Великата борба. с. 677,678 – англ. изд.).