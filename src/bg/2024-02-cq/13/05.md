---
title:  Бог е любов
date:   26/06/2024
---

### inVitе

Разгледай Откровение 20-22 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Бог е любов**

Бог е изцяло насочен към взаимоотношенията. Триединният Бог – Баща, Син и Свети Дух – е съвършеното единство на три равни личности. Бог не само показва и дава любов, той е Любов. Всичко, което Бог мисли, казва, прави и създава, е породено от любов. Той определя любовта чрез вечното си съществуване. Исус се отказва от всичко, за да покаже на света какво е любов, какъв е Бог: себеотрицателен, доброжелателен, концентриран върху другите.

В цялото Писание Бог говори за нас като за Свои деца. От Едем до Новия Йерусалим, всички Негови взаимодействия с човечеството отразяват желанието Му да общува с нас. Той казва на Мойсей: „И да Ми направят светилище, за да обитавам между тях“ (Изход 25:8). Той казва на Исая (Исая 7:4), че когато Неговият Син дойде на земята, Неговото име ще бъде „Емануил“, което се превежда „Бог с нас“ (Матей 1:23). Говорейки за момента, когато Неговият свят град слиза на земята, Той казва: „Ето, скинията на Бога е с човеците; Той ще обитава с тях; те ще бъдат Негов народ; и сам Бог ще бъде с тях – техен Бог“ (Откровение 21:3). Божията любов е нишката, която държи Вселената цяла. Тя е мелодията на симфонията на живота, честотата на щастието, хармонията на радостта и силата, която прави живота да процъфтява и вечността да си струва да се преживее.

Библията ни обещава едно надеждно бъдеще, в което любовта отново царува след разрушението, причинено от великата борба. Пълен мир отново ще обхване Вселената. Всеки потенциален талант ще бъде изследван, култивиран и разгърнат за Божия слава. Всички създания ще растат безкрайно в своите познания за Бога и в своята любов към Него, както и едни към други. Това ще бъде една хармонична вечност, в която все повече ще ценим нашия Създател, ще изследваме Неговите могъщи чудеса и дела и ще градим все по-дълбоки приятелства. Нищо на земята не би могло да се сравни с това! Голямата паяжина на любовта ще свърже заедно всички създадени същества от всяка галактика.

За съжаление, Великата борба още не е приключила, но имайки познанието, което притежавате, след като сте изследвали тези събития в последните тринайсет седмици, вие трябва да направите един избор: На коя страна ще застанете в този космически конфликт? Дали ще вземете ръката на Исус и ще излезете от тъмнината на греха в светлината на Неговата любов?

Нашите сърца са бойното поле на тази война. Единствено ако се предадем на Исус, можем да получим победата. „Който побеждава, ще наследи тези неща; Аз ще му бъда Бог и той ще Ми бъде син“ (Откровение 21:7). Бог те обича. Той отчаяно желае ти да бъдеш Негово дете и да живееш с Него вечно. Как ще отговориш?

`Как познанието за Исус от тази страна на вечността ще се различава от познанието за Него след края на Великата борба?`

`По какъв различен или нов начин виждате Исус?`