---
title:  Словото стана плът
date:   29/05/2024
---

### inVitе

Разгледай Матей 4:1-10 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Словото стана плът**

Всеки, който е бил в романтична връзка от разстояние, знае колко специални са написаните на ръка писма от неговия партньор, особено в тази дигитална ера. Любовните писма са малки, физически изображения на една по-голяма реалност. Заедно с други форми на комуникация, такива писма правят моментите на раздяла малко по-поносими. Но, разбира се, нищо не може да се сравни с това, когато двамата се съберат отново лично.

Словото е Божието любовно писмо до човечеството. Разказите, пророчествата и обясненията в Библията разкриват Божието сърце и най-основополагащото качество на Неговия характер: любовта. Наистина е прекрасно, че на човечеството е дадено това любовно писмо, което говори на безброй милиарди хора през хилядолетията. Бог гарантира, че „Цялото Писание е боговдъхновено и полезно за поука, за изобличение, за поправление, за наставление в правдата, за да бъде Божият човек усъвършенстван, съвършено подготвен за всяко добро дело“ (2 Тимотей 3:16). Неговата водеща ръка е върху целия развой на Писанието. Можем да сме уверени, че процесът на събиране на различните библейски книги, както и думите в тях, са божествено дирижирани.

Както знаем, Бог надминава всичко, което някога е трябвало да направи за нас. Неговото желание да бъде с нас, както многократно е изразено в Неговото любовно писмо, води до най-великата изява на Бог към човечеството в цялата история: Исус. „И Словото стана плът и живя между нас; и видяхме славата Му, слава като на Единородния от Отца, пълно с благодат и истина“ (Йоан 1:14). Библията е написана, за да предаде Божието Слово; Исус идва да изяви Божието Слово.

Разгледай следните сравнения между Библията (Словото) и Исус (Словото):

| Библията (Словото): | Исус (Словото): |
| --- | --- |
| е писменото Божие Слово. | е въплътеното Божие Слово. |
| е написана на човешки езици. | стана човек и живя като един от нас. |
| съдържа реч и изрази, които имат човешки ограничения. | имаше човешко тяло и изпитваше човешки ограничения. |
| е написана в определени времена, на определени места и при различни културни обстоятелства. | е роден в определено време, на определено място и при определени културни обстоятелства. |
| е написана от хора, но неин автор е Духа, което прави думите ѝ напълно човешки и напълно божествени. | е роден от жена, но е Божият Син, което Го прави напълно човек и напълно божествен. |
| трябва да се разбира не само като човешки думи, но и като Божие Слово. | трябва да се разбира не само като Човешки Син, но и като Син Божи. |

Исус е Словото, станало плът. Той е живял с нас като един от нас. Разбира човешкото естество с всичките му болки, предизвикателства и проблеми. Може съвършено да се погрижи за нашите нужди, защото Той знае от опит какво са. Неговото въплъщение ни учи, че Бог наистина е нашият Емануил; Той е със нас и Той е за нас! Исус е дошъл, за да ни покаже Божията любов, която вече е била дадена като обещание в Неговото писано Слово.

`Ако Исус е въплътеното Слово, как това трябва да повлияе на времето ти за посвещение и начина, по който подхождаш към изучаването на Библията?`