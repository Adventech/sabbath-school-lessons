---
title:  Словото има сила
date:   27/05/2024
---

### inTerpret

`Какви специални послания носи Матей 4:1-10?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Словото има сила**

Историята съобщава за много повече езици, отколкото се говорят в момента. Някои са изчезнали, докато други са еволюирали или са се слели с други езици с течение на времето. Смята се, че днес има около седем хиляди говорими езика и между четири и пет хиляди писмени. Цялата Библия е преведена на повече от седемстотин езика, а части от нея са преведени на над три хиляди езика. Все още предстои много работа, за да се достави променящата живота сила на Божието Слово на всички хора, племена и народи!

Без значение на какъв език се споделя, Библията винаги ще предава на вярващите и водени от Духа слушатели послание за истина и трансформация. Преобразяващата сила на Божието Слово води началото си от Битие 1 глава, където Бог създава нещо от нищото, като просто го извиква в съществуване. Когато Той говори, атомите, молекулите и елементите избухват в съществуване и образуват структури, клетки и системи от органична и неорганична материя. Природата и науката правят това, което Неговият глас повелява. Божието съзидателно слово не отслабва от каквато и да е промяна, независимо дали става дума за промяна на езика или средството – от чуваем глас до писмена дума. „Така ще бъде словото Ми, което излиза от устата Ми; не ще се върне при Мене празно, но ще извърши волята Ми и ще благоуспее в онова, за което го изпращам” (Исая 55:11).

Съзидателната и преобразяваща сила на Божиите думи не се ограничава до физическата сфера; тя се отнася и за духовния живот. Въпреки това, тъй като Бог е любов и никога не ни принуждава, Той уважава нашите избори. Това, което Неговото Слово може и ще направи в живота ни, зависи изцяло от нашите нагласи и решения. Божиите обещания и заповеди могат да бъдат ефективни, само ако изберем да се доверим и да повярваме в Обещаващия. Казано по-просто, Божието Слово има потенциала да залее живота ни с божествена сила и благодат, но този потенциал може да бъде „активиран“ само когато вярата е налице.

Именно запомненото и усвоено Слово Божие – библейската истина – разобличило измамите на Сатана, когато изкушавал Исус в пустинята и именно изговореното Слово Божие дало на Христос победа както над изкусителя, така и над неговите изкушения („Писано е...” Матей 4:4, 7, 10). Исус разбирал Библията като Свой източник на истина. Той утвърдил и нагледно показал нейната сила, когато ходел сред нас, служейки си с нея да ръководи Неговото служение и да триумфира над Сатана и неговите планове. Като вярващи, ние имаме достъп до Божието вдъхновено, мощно, истинно Слово. Имаме привилегията да изпитваме Божията творческа сила, работеща в нас за нашето освещение, и да станем свидетели на това как Той осигурява победа над Сатана, докато участваме във великото стълкновение, което владее живота ни. Божието Слово има силата да създава живот там, където има само смърт, да дава победа там, където няма нищо друго освен поражение. Обещанията на Библията са наситени с уверения за Божията изцеляваща сила във всяка област на живота.

`Как можеш да използваш Божието Слово, за да се бориш с ежедневните предизвикателства и изкушения?`