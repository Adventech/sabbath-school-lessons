---
title:  Продажбите на Сатаната
date:   28/04/2024
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Продажбите на Сатаната**

В маркетинга професионалните експерти по продажбите са разработили и усъвършенствали стратегии за продажба на продукти. Най-успешните маркетингови техники често продават продукта, като продават усещане. Продавачът се опитва да събуди чувството за нужда в съзнанието на клиента и след това да предложи „перфектното“ решение – срещу заплащане, разбира се. Дали тази нужда е законна или изкуствено завишена, няма значение; единствено продажбата е важна. Предприемат различни стъпки към целта, често се използват съмнителни и нечестни методи.

След като Сатана бил изгонен от небето, той потърсил убежище на земята. Бог ограничил Сатана до едно дърво в средата на Райската градина, както е очевидно в инструкциите Му към Адам и Ева: „От всяко дърво в градината свободно да ядеш; но от дървото за познаване доброто и злото, да не ядеш от него; защото в деня, когато ядеш от него, непременно ще умреш” (Битие 2:16,17). Докато вярвали в словото Му, те щели да бъдат в безопасност, далеч от Сатана.

За да продаде идеята и други да се присъединят към неговия бунт срещу Бога, измамникът измислил своя собствена маркетингова стратегия. Имайки силата да се маскира, Сатана се появил като змия и това била първата му продажбена тактика. Независимо дали е маскиран като ангел на светлината (2 Коринтяни 11:14) или змия, неговият успех разчита на майсторска измама.

Друга търговска тактика, използвана от Сатана, била изопачаването на Божиите думи и посяването на съмнение, като и двете били непознати преживявания за тогавашната свята човешка двойка: „Наистина ли Бог каза: „Да не ядете от всяко дърво в градината“?“ (Битие 3:1). Чрез този добре планиран въпрос, той провокирал Ева и я объркал.

Важно е да имаме предвид, че Ева никога не се била сблъсквала с лъжа и зло. За нея това е била доста странна и същевременно любопитна дискусия, но отровата вече била започнала своята работа. Ева отговорила, като погрешно изразила това, което Бог бил казал за дървото за познаване на доброто и злото. Сатана знаел, че няма смисъл да се опитва да направи Ева атеист; тя буквално говорела и ходела с Бог. Той просто трябвало да я накара да се усъмни в Божиите думи и праведни намерения, така че чрез объркване и полуистини той поставил основата на съмнението.

Следващата тактика на Сатана била да излъже нагло: „Със сигурност няма да умреш; но Бог знае, че в деня, когато ядете от него, ще ви се отворят очите и ще бъдете като Бога, да познавате доброто и злото.” (Битие 3:4,5). Използвайки даденото от Бога желание за израстване в знание и святост, Сатана намекнал, че Бог лишава човечеството от по-добро преживяване. Той твърдял, че е възможно да станем като Бог и да получим достъп до по-високо ниво на интелигентност. Той обещал на Ева свободата да прави каквото пожелае, без да понася никакви последствия.

Тактиката на Сатана не се е променила много през вековете. Той е експерт в смесването на истината със заблудите. Той и неговите легиони от демони все още използват същите изпитани и усъвършенствани тактики за продажби. Само една продажба има значение за тях: вие, разменяйки вечния си живот за вечна смърт.

`В какви лъжи за Бог сте избрали да вярвате в миналото?`

`Как можем да избегнем объркването и съмнението?`