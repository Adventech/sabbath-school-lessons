---
title:  Вече няма Луцифер
date:   11/04/2024
---

### inSight

`Как можеш да приложиш Исая 14:12-17 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Вече няма Луцифер**

„С голяма милост, в съгласие с Божествения Си характер, Бог дълго търпя Луцифер. Никога до този момент духът на недоволство и несъгласие не бе познат в небето. Това бе нов елемент — странен, тайнствен, непредсказуем. Самият Луцифер най-напред не познава истинското естество на своите чувства. Известно време се страхува да разкрие мислите и въображенията на сърцето си, но не ги изоставя. Не вижда накъде отива. За да убеди Луцифер в заблудата му, Бог положи такива усилия, каквито само Безкрайната Любов и Мъдрост можеха да положат. Доказано бе, че недоволството му няма причина и му се представиха последиците от неговото упорство в бунта. Луцифер се убеди, че не е прав. Той разбра, че “праведен е Господ във всичките Си пътища и благодатен във всичките Свои дела” (Пс. 145:17), че Божествените закони са праведни и че това трябва да признае цялото небе. Ако бе сторил така, може би щеше да спаси себе си и много ангели. По това време той още не беше отхвърлил напълно верноподанството си към Бога. Макар че напусна поста като осеняващ херувим, все пак, ако желаеше да се върне към Бога, ако признае мъдростта на Създателя и се задоволи да заеме мястото, отредено му във великия Божи план, той би бил възстановен на своята служба. Дошло бе време за окончателно решение: напълно да се отдаде на Божественото ръководство или да застане в открит бунт. Почти стигна до решение да се върне, но гордостта му попречи. Твърде голяма жертва бе за един, така високо почитан, да признае, че е съгрешил, че собствените му въображения са били фалшиви — да се подчини на авторитета, срещу който действаше с цел да докаже, че е несправедлив.“

„Състрадателният Творец, копнеещ за милост към Луцифер и неговите последователи, се опитва да ги измъкне от бездната на гибелта, в която бяха готови да се хвърлят. Но милостта Му бе изтълкувана превратно. Луцифер посочва Божието дълготърпение като доказателство за собствената си правота, като знак, че Царят на всемира би приел неговите условия. Ако ангелите застанат твърдо с него — заяви той, — те все още биха могли да спечелят всичко, което желаят. Той упорито защитава поведението си и напълно се отдава на великата борба против своя Създател. Стана така, че Луцифер — “носителят на светлина”, който споделя Божията слава и присъства до Неговия трон, чрез престъплението стана Сатана, което означава “противник” на Бога и на святите същества, и погубител на ония, които небето му бе поверило да води и пази.“ (Елън Уайт, Патриарси и пророци. Стр. 7).

„Като изгони Сатана от Небето, Бог изяви Своята справедливост и защити честта на трона Си. Но когато човекът съгрешава, поддавайки се на измамите на отстъпилия дух, Бог доказва Своята любов, като отдава единородния Си Син да умре за падналия човешки род. В изкуплението се разкрива характерът на Бога. Мощното доказателство на кръста показва на цялата вселена, че Божието управление в никакъв случай не може да бъде обвинено за престъпното поведение на Луцифер.“ (Елън Уайт, Великата борба. Стр. 279).