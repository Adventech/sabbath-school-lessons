---
title:  Ридание за Сатана
date:   10/04/2024
---

### inVitе

Разгледай Исая 14:12-17 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Ридание за Сатана**

Повечето хора са гледали филми или чели книги, в които някой персонаж умира неочаквано. Тези драматични сцени обикновено включват мъката на близък човек, който става свидетел на смъртта. В този агонизиращ момент, човекът може да възкликне, „Как?!“ или „Защо?!“

С подобен израз на болка, Исая 14 е пророческа песен на ридание. Структурата на главата и думите в нея подсказват, че е вид погребална песен. Възклицанието „как“ в стих 12 наподобява риданието при нечия смърт и макар песента да завършва с победа за Бог и Неговия народ, риданието в началото има нотки на дълбока скръб. С тежест в сърцето Бог възклицава в стих 12, „Как си паднал от небето, ти, Деннице, сине на зората! Как си отсечен до земята“ (курсивът е добавен). Бог е създал всички ангели, включително и Луцифер. С любов Той внимателно е изработил всеки детайл от тези невероятни същества и им е дал живот. Луцифер бе съвършен и изключително красив (Йезекиил 28:15-17). Бог е избрал прекрасно и значимо име за него, надарил го е с велика цел като носител на светлина и му е дал честта да бъде изключително близо до Него, като засеняващ херувим.

Бог е Баща на ангелите. Неговата връзка с тях е по-силна от тази на човешки баща към неговите деца. Ако животът на едно дете е изпълнен само с безкрайна любов, всеки баща би бил съкрушен да види как детето се отвръща от него и се бунтува без причина. В историята на бунта на Авесалом срещу баща му Давид виждаме отразена любовта, която Бог има спрямо Луцифер, превърнал се в Сатана. Също както Давид вика за Авесаломовата смърт „Сине мой Авесаломе, сине мой, сине мой Авесаломе! Да бях умрял аз вместо теб, Авесаломе, сине мой, сине мой!“ (2 Царе 18:33), така и Бог е извънредно съкрушен от бунта, падението и крайното унищожение на Своето творение, Сатана.

Бог обича докрай. Това е част от същността Му. Исус разкрива Божието сърце когато приема, обучава, служи на и обича Юда, макар да знае, че той ще Го предаде. Исус изяви Божествено състрадание, когато на кръста се помоли за Своите мъчители и подиграватели: „Отче, прости им, защото не знаят какво правят“ (Лука 23:34).

Цялото Писание представя Бог като Един дълготърпелив и милостив Бог. С увереност можем да предположим, че в Своите разговори с Луцифер, Той е упражнил изобилно търпение и съчувствие. Със сигурност не е било приятно за Бог да изгони Луцифер и ангелите; нито ще има наслада в тяхната екзекуция в края на времето: „Заклевам се в живота Си, казва Господ Йехова, не благоволя в смъртта на нечестивия, а нечестивият да се върне от пътя си и да живее. Върнете се, върнете се от лошите си пътища, защо да умрете, доме Израилев?“ (Йезекиил 33:11). В Неговото поведение спрямо Луцифер, виждаме Божия пример за заповедта, която Той ни дава чрез Исус „обичайте неприятелите си, благославяйте тези, които ви проклинат, правете добро на тези, които ви мразят, и се молете за онези, които ви гонят“ (Матей 5:44). На какъв невероятен Бог служим!

`Как ти е показал Исус Своето търпение и състрадание?`