---
title:  Да спориш с Бога
date:   14/07/2025
---

### inTerpret

**Какви специални послания носи Изход, 3 глава?**

- Кои части от нея са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Да спориш с Бога**

Мойсей се опитва да спори с Бога, но безуспешно. Той е скептичен: „Но те няма да ми повярват, нито ще послушат думите ми“ (Изход 4:1). Това притеснение изглежда обосновано. Все пак, защо еврейските лидери биха повярвали на такава претенция, особено от някой, който ги е изоставил?

Божият отговор е да въоръжи Мойсей с чудеса, които да убедят еврейските водачи, че Господ наистина си е спомнил за тях. Първо, Мойсей хвърля своя пастирски жезъл на земята и гледа как той се превръща в змия. След това, той поставя ръката си в своята дреха, и когато я изважда, тя е покрита от проказа. Тези действия са впечатляващи, но не е задължително да убедят египтяните. Бог признава на Мойсей, че е възможно хората все пак да не го послушат: „Но ако не повярват и на двете ти знамения, нито послушат думите ти, тогава да вземеш от водата на реката и да я излееш на сушата; и водата, която извадиш от реката, ще се превърне в кръв на сушата“ (ст. 9). Притесненията на Мойсей не са напълно необосновани. Дори Бог признава, че две чудеса може да не ги убедят.

На Мойсей не му остават много причини да откаже мисията. Той обръща фокуса върху себе си. Сякаш казва: „Боже, Ти говориш с грешния човек. Ти искаш водач, а всеки знае, че водачите трябва да са талантливи говорители“. Мойсей е сигурен, че това оправдание ще проработи. Божият отговор показва, че Той е наясно с неговия недъг, но го е избрал въпреки това: „Но Господ му отговори: Кой е направил човешките уста? Или кой прави човек да бъде ням или глух, да има зрение или да е сляп? Нали Аз, Господ?“ (ст. 11). Тук Бог поема много отговорност. Той твърди, че е създал всички хора, независимо от техните физически предизвикателства и ограничения. Бог отдава еднаква ценност и достойнство на всички хора, включително на онези, родени с несъвършени тела. Историята на Мойсей ни напомня, че физическите недъзи и недостатъци не пречат на Бога да ни използва за Своето дело.

Най-накрая, в последен опит да предотврати своето участие, Мойсей просто умолява Бога да намери някой друг – който и да е друг: „Моля ти се, Господи, прати някой друг вместо мен“ (ст. 13). Той не предлага някакви извинения, само сърдечен вик към Бога да не го кара да извърши това. В този момент ние разбираме, че Бог също има емоции. Той е разгневен и сякаш казва: „Виж! Брат ти вече е тръгнал. Това се случва. Иди. Той ще говори вместо теб и ти ще бъдеш като Бога за него“. Дори в гнева си Господ прави компромиси с Мойсей, осигурявайки му начин да ръководи народа, без да е натоварен от бремето на публичната реч.

В този момент Мойсей се предава. Той вече не предлага извинения. Просто се връща вкъщи и иска позволение от своя тъст да се върне в Египет. В крайна сметка, Бог се оказва прав. Мойсей извършва знаменията така, както Бог заповядва, и „народът повярва; а когато чуха, че Господ посетил израилтяните и че погледнал на неволята им, наведоха главите си и се поклониха“ (ст. 31). На кого се покланят? На Бога, чието име е „Аз Съм“, самосъществуващият Създател, Който е изворът на самия живот.

`Ако имахте спор с Бога, какво би било вашето оплакване?`