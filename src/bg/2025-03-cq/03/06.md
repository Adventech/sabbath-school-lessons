---
title:  Уверението
date:   17/07/2025
---

### inSight

`Как можеш да приложиш Изход 3:1-6 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Уверението**

„Божествената заповед, дадена на Мойсей, го намери подозрителен към себе си, бавен да говори и плах. Той бе изпълнен с чувство на неспособност да бъде Божи говорител пред Израил. Но, приемайки задачата, той встъпи в нея с цялото си сърце, доверявайки се напълно на Бога. Величието на неговата мисия изискваше да упражнява всички способности на своя ум. Бог благослови неговата готовност и послушание и той стана красноречив, изпълнен с надежда, хладнокръвен и подходящ за най-великото дело, поверявано някога на човек. Това е пример за това какво прави Бог, за да укрепи характера на онези, които Му се доверяват напълно и безрезервно изпълняват Неговите заповеди.

Човек получава сила и продуктивност, когато приема отговорностите, възложени му от Бога, и когато с цяло сърце желае да подобрява себе си, за да ги върши правилно. Колкото и скромно да е неговото положение или ограничени неговите възможности, този човек ще постигне истинско величие, ако се довери на божествената сила и желае вярно да върши своето дело. Ако Мойсей бе разчитал на своята собствена сила и мъдрост и нетърпеливо бе приел тази велика задача, той щеше да покаже колко неподходящ е за едно такова дело. Фактът, че човек чувства своята слабост, е поне някакво доказателство, че той осъзнава важността на възложената му работа и че той ще направи Бога свой съветник и своя сила“ (Патриарси и пророци, с. 255 – англ. изд.).

„Чрез Своето човешко естество Христос докосва човечеството, чрез Своето божествено естество, Той придобива Божия трон. Като Човешки Син, Той ни дава пример на послушание, като Божи Син, Той ни дава силата да се покоряваме. Христос е Онзи, Който проговори на Мойсей от храста на планината Хорив, казвайки „Аз съм Онзи, Който съм (…) Така ще кажеш на израилтяните – Онзи, Който съм, ме изпрати при вас“ (Изход 3:14). Това беше обещанието за избавлението на Израил. Затова, когато Той дойде, „подобен на човеците“, Той се разкри като „АЗ СЪМ“. Детето на Витлеем, кроткият и скромен Спасител, е Бог, „явен в плът“ (1 Тимотей 3:16). И Той ни казва: „Аз съм добрият Пастир“. „Аз съм живият хляб“. „Аз съм пътят и истината, и животът“. „Даде Ми се всяка власт на небето и на земята“ (Йоан 10:11; 6:51;14:6; Матей 28:18). АЗ СЪМ уверението за всяко обещание. АЗ СЪМ, не се страхувай. „Бог с нас“ е залогът на нашето избавление от греха, уверението за нашата способност да спазваме закона на небето“ (Уайт, Е. Копнежът на вековете, с. 24,25 – англ. изд.).

`Какви външни страхове ви спират от това да следвате Божията мисия? Как можете да ги превъзмогнете?`