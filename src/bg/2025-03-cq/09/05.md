---
title:  Какво се случва, когато се провалим?
date:   27/08/2025
---

### inVitе

**Разгледай Изход 20:1-17 отново и открий Исус в него.**

- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Какво се случва, когато се провалим?**

Тъй като Исус учи, че вярата е условието за спасението, много хора не го асоциират със закона. Един от най-известните стихове в Библията цитира Неговите собствени думи: „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ (Йоан 3:16). Исус ясно казва, че вярата в Бога е единственият начин да получим дара на вечния живот, но човешкото поведение е също толкова важно за Исус. Той често говори за закона. За да избегне недоразумения, Той набляга на това, че не е дошъл да премахне закона, а предупреждава срещу религиозните водачи, които учат народа да го нарушават (Матей 5:17-19).

Всъщност, когато изучаваме Неговия живот, е лесно да видим, че вместо да омаловажава заповедите, Исус ги възвишава. Например, Той учи: „Чули сте, че е било казано на древните: „Не убивай; и който убие, ще бъде виновен пред съда“. А пък Аз ви казвам, че всеки, който се гневи на брат си без причина, ще бъде виновен пред съда; и който каже на брат си „празноглавецо“, ще бъде виновен пред Синедриона; а който му каже: „бунтовни безумецо“, ще бъде виновен за огнения пъкъл“ (Матей 5:21,22). Исус не се отклонява от закона, а го обяснява и утвърждава неговото по-дълбоко значение.

Исус обяснява, че една любяща връзка с Него се случва само когато човекът спазва Неговите заповеди. Исус казва на Своите ученици: „Това е Моята заповед: Да се обичате един друг, както Аз ви възлюбих (…) Вие сте Ми приятели, ако вършите онова, което ви заповядвам“ (Йоан 15:12,14). Древните египтяни вярват, че когато умрат, те трябва да докажат своята невинност и да се оправдаят пред Озирис, богът на подземния свят, за да получат вечен живот. Техните сърца трябва да бъдат претеглени на везна, на чиято една страна стои перце. Ако са спазвали законите и вярно са почитали своите богове, техните сърца няма да бъдат по-тежки от перцето и те ще продължат към вечността. В контраст на това, Исус предлага Своята прошка на целия свят. Той не се моли само за войниците, когато казва: „Отче, прости им, защото не знаят какво правят“ (Лука 23:34). Всички ние можем да намерим прошка чрез Христос: „Ако някой съгреши, имаме Ходатай при Отца – Исус Христос Праведния“ (1 Йоан 2:1). Законът не е предназначен, за да ни изпълва със срам, защото сме се провалили в достигането на нашите идеали – изобщо не! Законът е там, за да ни води към Исус, докато осъзнаваме нашите провали и се протягаме към Него за прошка.

Защо е необходим законът, ако спазването на заповедите не е основата на нашето спасение?