---
title:  Върви напред!
date:   21/08/2025
---

### inSight

`Как можеш да приложиш Изход 14:10-31 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Върви напред!**

„Великият урок, предаден тук, важи за всички времена. Често в християнския живот връхлитат опасности и дългът изглежда непосилен. Въображението рисува заплашително надвиснала гибел отпред и робство и смърт отзад. Но Божият глас говори ясно: „Върви напред!“. Ние трябва да се подчиним на тази заповед, дори ако очите ни не могат да прозрат през тъмнината и дори да чувстваме студените вълни в нозете си. Пречките, спъващи нашия напредък, никога няма да изчезнат пред несмелия, колебаещ се дух. Хората, които отлагат послушанието си, докато всяка сянка на несигурност изчезне и не остане никакъв риск за неуспех или поражение, никога няма да проявят послушание. Невярващият шепне: „Нека да почакаме, докато се отстранят пречките и видим ясно пътя си“. Но вярата смело тръгва напред с надеждата във всичко, с вярата във всичко“ (Уайт, Е. Патриарси и пророци, с. 290 – англ. изд.).

„Бог бе обещал да е техен Бог, да ги вземе за Свой народ и да ги заведе в обширна и добра земя, но те бяха готови да изгубят кураж при всяка спънка, срещната по пътя към тази земя. По чуден начин Той ги изведе от робството в Египет, за да ги издигне и облагороди и да ги направи за хвала по земята, но за тях бе необходимо да срещнат трудности и да издържат на лишения. Бог ги извеждаше от едно унижено състояние и ги подготвяше да заемат почетно място сред народите, за да им повери важни и свети неща. Ако имаха вяра в Него заради всичко, което бе извършил за тях, щяха с готовност да понесат неудобства, лишения и дори истинско страдание. Но те не желаеха да се доверят на Господа, докато не видят постоянни доказателства за Неговата сила. Забравиха горчивото си робство в Египет, забравиха Божията доброта и сила, проявени в освобождаването им от робството. Забравиха как децата им бяха пощадени, когато погубващият ангел уби всички първородни в Египет, забравиха великата изява на Божествената сила при Червеното море. Забравиха, че докато бяха преминали безопасно по отворения за тях път през морето, вълните погубиха войските на неприятелите им, които се опитаха да ги преследват. Виждаха и чувстваха само настоящите си неудобства и изпитания и вместо да кажат: „Бог е извършил велики неща за нас, защото, когато бяхме роби, Той направи от нас велик народ“, разговаряха за трудностите на пътя и се чудеха дали уморителното им странстване ще свърши някога“ (пак там, с. 292,293).

`Има ли гласове в живота ти днес, които настояват, че е по-добре да се върнеш в Египет? Как можеш да им отговориш с кураж и вяра?`