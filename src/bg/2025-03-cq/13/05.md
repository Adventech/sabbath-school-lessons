---
title:  Да видиш Бога
date:   24/09/2025
---

### inVitе

**Разгледай Изход 33:12-34:35 отново и открий Исус.**

- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Да видиш Бога**

Да видиш Бога може би е преживяването, което християните желаят най-силно. Исус идва на земята, за да направи това възможно, да дръпне завесата и да отвори път, така че хората да съзрат скритото от толкова дълго време. В Йоан, 14 глава, ние намираме Исус да говори с учениците си, докато се подготвя да отиде на кръста. В края на своята земна служба, Той е много притеснен за Своите ученици. Той иска да ги подготви за тежките часове и дни, които предстоят, но е ограничен в онова, което може да каже. Тяхната реалност не е като Неговата. Тяхното ограничено знание и опитности са оформили разбирането им за света. Затова, Той започва с думи на насърчение: „Да не се смущава сърцето ви; вие вярвате в Бога, вярвайте и в Мене. В дома на Моя Отец има много обиталища; ако не беше така, Аз щях да ви кажа, защото отивам да ви приготвя място. И като отида и ви приготвя място, пак ще дойда и ще ви взема при Себе Си, така че където съм Аз, да бъдете и вие“ (Йоан 14:1-3).

Въпреки скорошното му заминаване, Исус им казва, че те могат да продължат да Го следват: „И вие знаете къде отивам и пътя знаете“ (ст. 4). Исус иска да им даде шанс да се намесят и Тома се улавя на въдицата. Той веднага пита Исус предсказуемия въпрос: „Господи, не знаем къде отиваш; а как можем да знаем пътя?“ (ст. 5). Привлякъл интереса на учениците, Исус обяснява по-подробно. Както и в разговора с Никодим, Христос прескача от реалността към метафорите: „Аз съм пътят и истината, и животът; никой не идва при Отца освен чрез Мен. Ако познавахте Мене, бихте познали и Моя Отец. Отсега нататък Го познавате и сте Го видели“ (ст. 6,7). Христос говори за същото нещо, което Мойсей иска – да види Бога.

Филип иска повече. „Господи, покажи ни Отца и това ни е достатъчно“ (ст. 8). Тогава Исус отговаря: „Толкова време съм с вас и не си ли Ме познал, Филипе? Който е видял Мене, видял е Отца“ (ст. 9). Учениците живеят и вървят с Бога вече повече от три години, но мислят, че Той е просто човек. Всичко, на което хората са се надявали в „Изход“, е реализирано в Исус. В Него ние също можем да видим Бога.

`Какво ни пречи да виждаме Бога изцяло?`