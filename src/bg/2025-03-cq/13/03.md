---
title:  Божият образ
date:   22/09/2025
---

### inTerpret

**Какви специални послания носи Изход 33:12-18?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Божият образ**

Мойсей иска да види Божията слава, да съзре Своя Създател. Обаче Бог иска пророкът да види нещо по-важно: „А когато Моисей влезеше в шатъра, облачният стълб слизаше и заставаше на входа на шатъра, и Господ говореше с Моисей“ (Изход 33:9). Онова, от което Мойсей и евреите имат най-голяма нужда, е да разберат Божия характер. Бог знае за нашата слабост и склонност към греха, но въпреки това любовта Му е вечна. Той иска ние да знаем, че Той е Бог на благодатта и състраданието. В контекста на огромния грях на Израил със златното теле, те имат нужда от Божията милост особено много.

Желанието на Бога винаги е било да възстанови у народа Си Своя образ, който е най-вече свързан с Неговия характер. И така, когато Мойсей отново изкачва планината, за да види Бога, Господ го скрива в една пещера и преминава, заявявайки: „Господ, Господ, Бог жалостив и милосърден, дълготърпелив, Който изобилства с милост и вярност, Който показва милост към хиляди поколения, прощава беззаконие, престъпление и грях, но не оневинява виновния, въздава беззаконието на бащите върху децата и върху внуците им до третото и до четвъртото поколение“ (34:6,7). Поразен от Божието величие, „Моисей бързо се наведе до земята и се поклони“ (ст. 8). Тогава, в отговор на Мойсеевите молби за прошка и непрестанно присъствие, Бог обещава да показва още по-явно Своята сила чрез „чудеса, каквито не са ставали в нито един народ по целия свят“ (ст. 10), така че всички нации да знаят, че Той е Бог.

Разглеждайки книгата „Изход“, ние си спомняме много истории, които ни предизвикват. Бог по чуден начин оповестява и демонстрира Своята сила срещу египетските богове. Червеното море се разделя, за да позволи на една цяла нация да избяга. Храна и вода чудотворно се появяват в пустинята ден след ден. Събитията, описани в тази книга са толкова невероятни, че някои евреи и християни днес се съмняват в тяхната историческа правдоподобност. Обаче, ако отхвърлим тези разкази като невероятни, ние ще отхвърлим някои от най-великите истини, които трябва да познаваме. Ще пропуснем реалността, че има Бог, Който ни обича, въпреки нашата греховност. Ще пропуснем великата истина, че прошката е на наше разположение чрез Божието светилище. Ще изпуснем факта, че Бог иска да живее с нас, да бъде наш съсед. И последно, ще изпуснем невероятната истина, че ние отразяваме Божия образ.

`Как разбирането, че Бог ни е направил като себе Си, ни помага да открием нашата истинска стойност като личности?`