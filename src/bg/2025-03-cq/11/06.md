---
title:  Несравним блясък
date:   11/09/2025
---

### inSight

`Как можеш да приложиш Изход, 25 глава в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Несравним блясък**

„А зад втората завеса беше святата скиния – видимото изявление на Божията слава, където никой, освен първосвещеника, не можеше да влезе и да остане жив. Несравнимият блясък на земния храм отразяваше за човешкия поглед славата на оня небесен храм, където Христос, нашият Ходатай, служи пред Божия престол. Мястото, където обитава Царят на царете, където Му служат хиляди по хиляди и десетки хиляди по десетки хиляди стоят пред Него (Даниил 7:10); оня храм, изпълнен със славата на вечния трон, където серафими, Негови лъчезарни пазители, покриват лицата си в поклонение, можеше да намери само слаб отблясък на своето величие и слава в тази най-великолепна постройка, съградена някога от човешки ръце“ (Уайт, Е. Великата борба, с. 414 – англ. изд.).

„Векове наред евреите напразно се бяха старали да покажат в какво се бе изпълнило Божието обещание, дадено чрез Агей, но гордост и неверие заслепиха умовете за истинското значение на пророческите думи. Вторият храм щеше да бъде почетен не с облака на Божията слава, а с живото присъствие на Оня, в Когото телесно обитаваше пълнотата на Божеството – сам Бог, изявен в плът. „Желаният от всички народи“ наистина бе дошъл в Своя храм, по времето, когато Мъжът от Назарет учеше и лекуваше в свещените храмови дворове. С присъствието на Христос, единствено с Негово присъствие, вторият храм превъзхождаше по слава първия. Но Израил бе отблъснал предложения му от Небето Дар. Когато смиреният Учител премина златната порта и напусна храма, славата се оттегли от него завинаги. Вече се бяха изпълнили думите на Спасителя: „Ето, вашият дом се оставя пуст“ (пак там, с. 24).

„Шекината се бе оттеглила от светилището, но в Детето от Витлеем бе открита славата, пред която се покланят ангелите. Това нищо несъзнаващо бебе беше обещаното семе, към което сочеше първият олтар, издигнат до вратите на Едем. Това бе Сило, дарителят на мира. Той бе представил Себе Си пред Мойсей, като „Аз Съм“. Той бе водачът на Израил в огнения и в облачния стълб. Това бе Онзи, Когото пророци бяха предсказали отдавна. Той бе Желанието на всички народи, Коренът и Отрасълът Давидов, Светлата утринна звезда. Името на това безпомощно малко бебе, записано в свитъка на Израил, обявявайки Го за наш брат, бе надеждата на падналото човечество. Детето, за което се плати откуп, бе Този, Който щеше да даде откуп за греховете на целия свят. Той бе истинският „първосвещеник над Божия дом“, глава на „несменяемо свещенство“, посредник до „дясната ръка на Величието във висините“ (Евреи 10:21; 7:24; 1:3) (Уайт, Е. Копнежът на вековете, с. 52, 55 – англ. изд.).

`Как славата на втория храм превъзхожда тази на първия?`