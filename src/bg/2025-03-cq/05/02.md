---
title:  Живи змии!
date:   27/07/2025
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Живи змии!**

Напастите над Египет са едни от най-известните събития в Библията. Те са епични по естество, като разрухата, която нанасят, ескалира с всяка следваща. За да разберем причината за това опустошение, е важно да разнищим по какъв начин язвите представят съревнованието между Бога на Израил и египетските богове.

Отказът на фараона да пусне евреите на тридневно пътуване в пустинята, за да се поклонят на Бога, подготвя сцената за десетте язви. Фараонът казва: „Кой е Йехова, че да послушам гласа Му и да пусна Израил? Не познавам Йехова и затова няма да пусна Израил“ (Изход 5:2). Той дава да се разбере, че според него Богът на евреите не е някой, на Когото трябва да се подчинява.

В отговор, Бог казва на Мойсей: „Сега ще видиш какво ще сторя на фараона, така че по принуда да ги пусне, и ще го принудя да ги пропъди от земята“ (6:1). Съревнованието започва с жезъла на Аарон. Бог казва на Мойсей, че когато фараонът поиска да види чудо, Аарон трябва да хвърли своя жезъл на земята и той ще се превърне в змия (7:8). Обаче, когато той прави това, магьосниците на фараона правят същото нещо (ст. 11). Бог отвръща като кара змията на Аарон да погълне змиите на магьосниците. Онова, което тази начална сцена изяснява, е че това е конфронтация между боговете на Египет и Бога на евреите. Египетските магьосници са способни да имитират свръхестествената сила на Бога, оставяйки хората да решават за себе си кой е истинският Бог. Това също така обяснява защо фараонът закоравява своето сърце към молбата на Мойсей.

Войната между змиите е само началото. Язвите, които следват, са систематично унищожение на целия египетски пантеон. Докато хората често ги наричан язви, еврейският текст говори за тях като за знаци и чудеса (ст. 3). Това набляга върху свръхестествената сила зад тях. Те не са обикновени природни бедствия.

Разказът е внимателно организиран. Първите девет язви са групирани в поредици от три и се различават от десетата. Всяка група започва със среща на Мойсей с фараона рано сутринта, в която пророкът произнася предупредителна вест (7:15; 8:20; 9:13) и след това третата язва във всяка поредица се случва без никакво предупреждение.

`Харесвате ли змии? Според вас, защо повечето хора не ги харесват?`

`Някога били ли сте свидетели на свръхестествена активност на демонични сили? Опишете това преживяване.`