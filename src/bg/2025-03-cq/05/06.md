---
title:  Фалшиви чудеса
date:   31/07/2025
---

### inSight

`Как можеш да приложиш ключовия текст в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Фалшиви чудеса**

„Чародеите всъщност не направиха от жезлите си змии, но чрез магия, подпомогнати от великия измамник, можаха да произведат такова впечатление. Не бе по силата на Сатана да превърне жезлите в живи змии. Макар да притежава цялата мъдрост и мощ на един паднал ангел, князът на злото няма сила да създава или дава живот. Това е прерогатив единствено на Бога. Но Сатана стори всичко по силите си – извърши фалшификация. В човешките очи жезлите бяха превърнати във влечуги и фараонът и придворните му повярваха на това. Видимо нямаше никаква разлика между техните фалшиви змии и направената от Мойсей. Макар че Бог направи истинската да погълне фалшивите, фараонът сметна, че дори и това не беше дело на Божията сила, а резултат на по-превъзходна магия от тази на неговите слуги.

Египетският цар желаеше да оправдае своята упоритост и съпротива срещу Божествената заповед – затова търсеше някаква причина да пренебрегне чудесата, които Бог извърши чрез Мойсей. Сатана му даде точно това, от което се нуждаеше. Чрез постигнатото от магьосниците той представи Мойсей и Аарон пред египтяните като обикновени чародеи и заклинатели, а вестта им – като недостойна за уважение, която не идва от едно превъзходно Същество. Така фалшът на Сатана изпълни целта си – одързости египтяните в техния бунт и накара фараона да закорави сърцето си за Божието влияние. Сатана се надяваше да разклати и вярата на Мойсей и Аарон в Божествения произход на тяхната мисия, за да могат неговите инструменти да победят. Той не желаеше Израилевите чада да бъдат освободени от робството и да служат на живия Бог.

Но с извършените от магьосниците чудеса князът на злото имаше и една още по-далечна цел. Той добре знаеше, че Мойсей, разкъсващ робския ярем на Израилевите чада, символизираше Христос, Който щеше да освободи от властта на греха човешкото семейство. Знаеше, че когато Христос се яви, ще извърши мощни чудеса, доказващи на света, че Бог Го е изпратил. Сатана трепереше за своята власт. С подправянето на извършените чрез Мойсей Божии дела се надяваше не само да предотврати освобождаването на Израил, но и да повлияе на хората от бъдещите векове, унищожавайки вярата им в чудесата на Христос. Сатана непрекъснато се старае да подправя Христовото дело и да установява собствената си власт и претенции. Той подвежда хората да смятат, че Христовите чудеса са резултат на човешко умение и сила. По този начин в много умове той унищожава вярата в Христос като Божи Син и ги подвежда да отхвърлят щедрите предложения на милостивия план на изкуплението“ (Уайт, Е. Патриарси и пророци, с. 264,265 – англ. изд.).

`Как можем да помогнем на онези, чиито сърца са се закоравили за Бога?`