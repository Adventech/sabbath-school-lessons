---
title:  Съревнованието започва
date:   28/07/2025
---

### inTerpret

**Какви специални послания носи Изход 7:1-5?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Съревнованието започва**

Язвите са удивителна и координирана атака срещу египетските богове. Икономическата сила на Египет идва от река Нил, затова Бог започва своята демонстрация там, превръщайки я в кръв. Обаче магьосниците на фараона имитират това действие и, отново, сърцето на фараона се закоравява. Седем дни по-късно се появява следващият знак и земята е покрита от жаби. Отново чародейците на фараона извършват същото чудо (Изход 8:7). Владетелят е притеснен от огромното количество жаби, затова моли Мойсей да ги премахне. Мойсей се съгласява, но кара фараона да му даде определено време, за да знае, че Божията сила е оттеглила напастта (ст. 9,10). Обаче, когато жабите изчезват, той отново закоравява сърцето си. След това трета язва от въшки пада върху земята, без да бъде съобщена, и този път магьосниците не могат да повторят чудото. Може да очакваме реакцията на фараона да бъде различна поради това. Неговите чародейци признават, че това е „Божий пръст“ (ст. 19), но навикът да се съпротивлява на Бога се затвърждава с времето. Фараонът става все по-упорит.

Бог изпраща четвъртата язва, този път под формата на рояци мухи. За да продължи да демонстрира Своето превъзходство над боговете на фараона, Той предпазва Гесенската земя, където живеят израилтяните. Следващите напасти идват бързо едно след друга, като фараона отстъпва и след това оттегля своето позволение отново и отново. Сърцето му става все по-неотстъпчиво с всяка следваща напаст.

Бог използва упоритостта на фараона, за да помогне на израилтяните да видят по-ясно Неговата сила. Когато Мойсей и Аарон го предупреждават за идващата осма напаст на скакалците, слугите на фараона го насърчават да се съгласи с исканията на двамата братя. Те започват да вярват на Мойсеевите думи. Поради този натиск, фараонът се съгласява да пусне само мъжете да отидат, а жените и децата да останат в Египет. Мойсей настоява да бъде позволено на целия народ да отиде. Царят отказва и тогава започва язвата на скакалците. Отново фараонът признава своя грях пред Мойсей, заради унищожението, причинено от скакалците, и патриархът моли Бога да спре язвата. За пореден път сърцето на фараона се закоравява и той отказва да пусне народа. След това пада още една напаст, която не е оповестена, деветата язва на тъмнина, която покрива земята в продължение на три дни. В този случай фараонът отстъпва още малко, като предлага да позволи на целия народ да отиде, стига да оставят своите животни в Египет. Мойсей отново отказва, заявявайки, че животните ще бъдат необходими за жертви при поклонението на Господа. С това, сърцето на фараона се закоравява още един последен път, и той гони Мойсей от своето присъствие, обявявайки, че никога повече не иска да види лицето му.

`Някога борили ли сте се срещу Бога? Какъв беше резултата?`