---
title:  Любов, по-силна от смъртта
date:   18/09/2025
---

### inSight

`Как можеш да приложиш Изход 32:1 – 33:11 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Любов, по-силна от смъртта**

„Позволено му бе [на Мойсей] да види напред във времето първото идване на нашия Спасител (…) Видя окончателно отхвърлен така много благославяния от небето народ, за който бе извършил такъв тежък труд и за който се бе молил и жертвал, заради който бе пожелал по-скоро собственото му име да се заличи от Книгата на живота, и чу страшните думи: „Ето, вашият дом се оставя пуст“ (Матей 23:38). Сърцето му се изпълни с мъка и горчиви сълзи потекоха от очите му, сълзи на съчувствие към скръбта на Божия Син (…)

Скръб, възмущение и ужас изпълниха сърцето му, като гледаше лицемерието и сатанинската злоба на еврейския народ срещу неговия Изкупител, могъщия Ангел, вървял пред бащите им. Чу предсмъртния вик на Христос: „Боже Мой, Боже Мой, защо си Ме оставил?“. Видя Го да лежи в новия гроб на Йосиф. Тъмнина на безнадеждно отчаяние сякаш покри света, но той пак погледна и Го видя да се възнася като победител към небето, придружен от покланящи се ангели и водещ множество освободени от смъртта пленници“ (Уайт, Е. Патриарси и пророци, с. 475,476 – англ. изд.).

„Сатана със страшните си изкушения разкъсваше сърцето на Исус. Спасителят не можеше да погледне зад портите на гроба. Надеждата не му разкриваше, че ще излезе от гроба като победител, нито пък, че жертвата Му ще бъде приета от Отца. Той се побоя да не би грехът, който е така оскърбителен за Бога, да Го раздели завинаги от Него. Христос изпитваше същата душевна мъка, която ще изпита и грешникът, когато милостта се оттегли и не ще има вече кой да пледира за провинената раса. Чувството за грях, довеждащо до гнева на Отца над Него като заместник на човека – това бе, което направи чашата, която Той пиеше, толкова горчива. И тя сломи сърцето на Божия Син.

С удивление ангелите наблюдаваха отчаяната агония на Спасителя. Небесните същества покриха лицата си, за да не видят ужасната гледка. Неодушевената природа също изрази своето съчувствие към нейния оскърбен и умиращ Създател. Слънцето отказа да гледа ужасната картина. То огряваше земята със своите изобилни, светли обедни лъчи и изведнъж сякаш се загуби. Пълен мрак като погребален воал обви кръста. „Настана мрак по цялата земя до деветия час“. В момента нямаше нито слънчево затъмнение, нито друга природна причина, на която да се дължи тази непрогледност, която приличаше на най-гъстата среднощна тъмнина без луна и звезди. Това бе чудотворно свидетелство, дадено от Бога, за да бъде затвърдена вярата на всички следващи поколения“ (Уайт, Е. Копнежът на вековете, с. 753 – англ. изд.).

`За кои хора в твоя живот трябва да се застъпваш по-настойчиво?`