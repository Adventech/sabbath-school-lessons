---
title:  Исус, новият Израил
date:   02/07/2025
---

### inVite

Днес има някои християни, които вярват в Исус, но въпреки това се съмняват в историите, записани в книгите на Мойсей. Изглежда, че те искат да приемат личността на Исус, но да отхвърлят свидетелството на Мойсей. Те намират историите от „Изход“ като просто религиозни материали, които не са основани на реални исторически събития. Това се превръща в проблем, когато си спомним, че Исус цитира книгата „Изход“ като авторитет, както и други книги на патриарха (напр. Марк 12:26; Лука 16:31; 24:27). Той твърди, че да отхвърлиш Мойсей, означава да отхвърлиш Него (Йоан 5:46,47). Искрената вяра в Исус трябва да взема на сериозно петокнижието.

Исусовата служба и мисия не могат да бъдат разбрани правилно, отделени от историята на Израил, така както е записана в книгите на Мойсей. В един много истински смисъл, Исус лично преживява историята на еврейската нация. Нека започнем с това, че Израил побягва в Египет, където се превръщат във велика нация, преди да бъдат повикани в Обещаната земя. По подобен начин Египет се превръща в убежище за Исус, когато Той е още много малко дете (Матей 2:14,15).

Точно както Яков (преименуван на Израил; Битие 32:28) има дванадесет сина (Битие 35:22), Исус също повиква дванадесет ученици (Матей 10:1-4), които да излязат и да разпространят Неговите учения на новия Божи народ. Докато децата на Израел се увеличават по численост, те се превръщат в заплаха за хората около тях, което в резултат води до преследване и опити за тяхното унищожение. По същия начин първите последователи на Христос се умножават много бързо (Деяния, 2, 4, 5 глава), но хората виждат заплаха в това и се опитват да ги изтребят. Растежът на църквата не се случва в мирна среда.

Както при Израил, животът на Исус е труден. Когато нещата изглежда че вървят добре в Неговата служба, Той неминуемо се изправя пред огромни предизвикателства и заплахи за Своето дело. Службата на Исус се разраства експоненциално, както е записано в евангелието на Марк. Обаче когато твърде много хора искат вниманието Му, това става заплаха за успеха на Неговото дело. Той се опитва да отклони интереса към Себе Си, за да избегне възникването на опозиция, затова понякога пробва да убеди хората да не разказват за всички чудеса, които е извършил за тях.

`Какви други паралели виждате между живота и службата на Христос и историята на Израил?`

`Някога виждали ли сте успеха на църквата да носи неочаквани проблеми? Как се справихте с тях?`