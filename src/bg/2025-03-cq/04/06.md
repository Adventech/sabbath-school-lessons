---
title:  Верните в Египет
date:   24/07/2025
---

### inSight

`Как можеш да приложиш ключовия текст в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Верните в Египет**

„През всичките години на египетското робство сред израилтяните имаше хора, които се придържаха към поклонението на Йехова. Те дълбоко се тревожеха, като виждаха как децата им всекидневно стават свидетели на езическите мерзости и дори как се покланят на фалшивите богове. И викаха към Господа за избавление от робството, за да ги спасят от покваряващото влияние на идолопоклонството. Не криеха своята вяра, а заявяваха на египтяните, че обектът на тяхното поклонение е Създателят на небето и земята, единственият истински и жив Бог. Повториха доказателствата за Неговото съществуване и сила от сътворението до дните на Яков. Така египтяните имаха възможност да се запознаят с религията на евреите, но сметнаха, че е под достойнството им да бъдат поучавани своите роби. Опитаха се да измамят поклонниците на Бога с обещания за награда, а когато това не помогна, започнаха да ги заплашват и да бъдат жестоки с тях.

Израилевите старейшини се стараеха да поддържат увяхващата вяра на братята си, като повтаряха обещанията, дадени на дедите им, и предсмъртните пророчески думи на Йосиф, предсказващи освобождението им от Египет. Някои слушаха и вярваха. Други, наблюдавайки заобикалящите ги обстоятелства, се отказваха да се надяват. Египтяните, информирани за разговорите между робите, осмиваха надеждите им и се подиграваха със силата на техния Бог. Позоваваха се на положението им като поробен народ и подигравателно казваха: “Ако вашият Бог е праведен и милостив и по-силен от египетските богове, защо не ви освободи?” (…)

Евреите очакваха да получат свободата си без някакви особено тежки изпитания на вярата, без каквото и да е истинско страдание или трудност. Но още не бяха готови за освобождение. Имаха малко вяра в Бога и не желаеха да издържат търпеливо бедствията, докато Той сметне, че трябва да се намеси в тяхна полза. Мнозина бяха доволни по-скоро да останат в робството, отколкото да посрещнат трудностите, придружаващи преместването в чужда земя; а навиците на някои бяха до такава степен подобни на навиците на египтяните, че предпочитаха да си живеят в Египет. Затова Господ не ги освободи с първата проява на силата Си пред фараона. Той направляваше събитията, за да се разкрие по-пълно тираничният дух на египетския цар, а също така и за да открие Себе Си на Своя народ. Виждайки справедливостта, силата и любовта Му, децата на Йехова щяха да предпочетат да напуснат Египет и да се отдадат на служба за Него. Задачата на Мойсей нямаше да е така трудна, ако мнозина от израилтяните не се бяха покварили дотолкова, че не желаеха да напуснат Египет“ (Уайт, Е., Патриарси и пророци, с. 259,260 – англ. изд.).