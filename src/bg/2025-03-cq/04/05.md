---
title:  Защо си ме оставил?
date:   23/07/2025
---

### inVitе

**Разгледай Изход 5:1-5 отново и открий Исус в него.**

- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Защо си ме оставил?**

В Изход 5:22,23 Мойсей извиква: „Господи, защо си постъпил зле спрямо този народ? Защо си ме изпратил? Защото, откакто дойдох при фараона да говоря в Твое име, той постъпва зле спрямо този народ, а Ти все не избавяш народа Си?“. Обезсърчен от враждебността и очевидния провал на своята мисия, той си задава въпроса дали Бог изобщо е там.

Ние намираме подобно преживяване в живота на Исус. Христос, нашият Първосвещеник, Който може да ни съчувства в нашите слабости, „Който е бил във всичко изкушен като нас, но пак е без грях“ (Евреи 4:15). В живота на Исус, в кулминационния момент, когато би било логично Бог Отец да бъде най-близо, Той изглежда далеч.

Времето, което Исус прекарва в пустинята е един такъв пример. Евангелието от Матей поставя кръщението на Исус от Йоан в началото на Неговата служба. Неговия Отец проговаря от небето и Светия дух слиза над Него под формата на гълъб. Ние бихме нарекли това преживяване „на върха на света“. След това, същият Свети Дух го води директно в пустинята, където е подложен на ужасни изпитания от дявола. Той издържа четиридесет дни без храна и след това, когато тялото Му е най-слабо, дяволът се появява. Самият Сатана идва, за да тормози Исус. Представете си, ако Исус основаваше своята връзка и доверие в Бога на моментните си преживявания!

По-късно, когато мисията на Исус го отвежда в Йерусалим и на римски кръст, ние отново Го намираме в ситуация, в която би било лесно да се обезсърчи и да се отдаде на съмнения относно Божията любов към Него. В Гетсимания той извиква към Своите ученици: „Душата Ми е прескръбна до смърт“ (Матей 26:38). Вместо да Го насърчат и да Го подкрепят, Неговите най-добри приятели Го изоставят.

На кръста Исус е изправен пред най-великото изпитание, когато изглежда сякаш всичко, което се е опитал да направи, се е провалило. Един от най-уважаваните Му ученици го е предал, един от най-близките Му ученици се е отрекъл от Него, а останалите са Го изоставили. На кръста всички гледат към Него като към провалил се Месия, „поразен от Бога“ (Исая 53:4). В края, Исус извиква: „Боже мой, Боже мой, защо си Ме оставил?“ (Матей 27:46). Много малко неща са по-ужасни от това да се чувстваш изоставен. Едно нещо е да бъдеш наказан, друго е да те изоставят. Всичко сякаш казва на Исус, че е сам. Няма никой, който да Го подкрепи. Въпреки това, Неговият Отец е там, скрит в тъмнината.

Нещата, които Исус преживява, ни уверяват, че когато се изправяме пред трудни житейски ситуации, ние можем да бъдем сигурни, че около нас има много повече от това, което можем да видим. Можем да сме сигурни, че Бог все още е на разположение, дори и в най-трудните ни моменти (Псалми 18:11). Ние можем да помним, че имаме повече на нашата страна, отколкото против нас (2 Царе 6:16). Няма нужда да съдим своята връзка с нашия Бог чрез това какво преживяваме в момента в своя живот.

`Според вас, какво преживява Исус, когато извиква на Своя Отец: „Защо си Ме оставил“?`