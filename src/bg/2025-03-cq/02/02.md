---
title:  Божията ирония
date:   06/07/2025
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Божията ирония**

Фараонът прави всичко възможно, за да изкорени едно цяло поколение от еврейски мъже. Последната заповед е всяко новородено мъжко дете да бъде хвърлено в река Нил. В Изход, 2 глава ние намираме една двойка от племето Левит, която е изправена пред тази реалност. По-късно разбираме, че те имат по-голям син, Аарон, който по това време е на три години (Изход 7:7) и поне една по-голяма дъщеря, Мариам, чиято възраст не ни е известна (15:20).

Както в урока за предната седмица, посредникът, който трябва да донесе смърт, всъщност бива използван от Бога, за да донесе живот. Фараонът заповядва новородените момченца да бъда хвърляни в река Нил. Йохаведа, майката на Мойсей, обаче се обръща към реката като възможен отговор на нейната молитва да бъде запазен живота на бебето. Тя си прави плаваща кошница, в която да постави бързо растящото тримесечно момченце и доверява своето най-скъпо притежание на реката, която би трябвало да го убие. Когато Йохаведа си тръгва, по-голямата сестра на Мойсей се крие зад тръстиката, за да види какво ще се случи. Мариам, която е по-голямата сестра на двама братя, е описана като „момиче“ (2:8). Almah, думата, преведена като „момиче“, обикновено се използва, за да опише млада жена, на възраст, в която може да ражда деца. Това е възможно да бъде важно определение. Макар че тя може да не е отредена да върши робски труд като своите родители, вероятно е достатъчно голяма, за да си навлече неприятности с властите, опитвайки се да наруши фараонската заповед относно новородените момченца.

Ние не знаем колко дълго продължава това, но в един момент тяхната тайна бива разкрита. Дъщерята на фараона и нейните прислужници откриват скритата кошница с бебето Мойсей вътре (2:5). Може би, тъй като принцесата показва състрадание към бебето, Мариам решава, че си струва риска да се намеси, и бързата ѝ реакция събира отново майката и детето.

Бог очевидно работи в живота на това новородено. В ранните си години Мойсей със сигурност чува историята за това как действията на неговата майка и сестра го спасяват от удавяне. Може би този разказ е индикация, че Бог има специални планове за неговия живот. Мойсей знае, че животът му ще бъде важен. Той само трябва да бъде подготвен, когато дойде правилният момент. На четиридесет годишна възраст (Дейния 7:22,23) той смята, че най-накрая е намерил своята възможност, когато вижда един египтянин да малтретира еврейски роб. Мойсей е приет като египтянин, тъй като е осиновения внук на фараона, но вътрешно, той е израилтянин. Той смята, че времето да защити своя народ е дошло.

`Какво е чувството да чакаш нещо, което знаеш, че трябва да се случи?`

`По-трудно ли е, или е по-лесно да чакаш, когато Онзи, Когото чакаш, е Бог?`