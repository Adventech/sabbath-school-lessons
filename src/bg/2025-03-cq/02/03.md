---
title:  Трябва ли да го направя?
date:   07/07/2025
---

### inTerpret

**Какви специални послания носи Изход 2:11-15?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Трябва ли да го направя?**

Макар че много хора не обичат да се намесват, когато виждат несправедливости около себе си, други не могат да стоят и да не правят нищо. Всъщност, точно така трябва да реагираме всички, особено онези, които вярват в Бога. Важността на справедливостта е основен мотив на еврейските пророци (например Исая 61:8; Амос 5:24; Михей 6:8; Захария 7:8-12).

Когато Мойсей вижда как нанасят побой на един израилтянин, той се изправя срещу несправедливостта. Това завършва с убийството на египетския надзирател. В онзи момент, това изглежда като правилното действие. Някой трябва да се застъпи за неговия народ. Обаче Мойсей знае, че действието му няма да бъде добре прието от египетските владетели. Преди да нанесе последния удар, той „се огледа и видя, че няма никой“ (2:12). Тогава, след като убива мъжа, той „го скри в пясъка“. Очевидно Мойсей се надява да запази това убийство в тайна. Неговите опити да контролира информацията обаче се провалят и новината се разпространява бързо.

Разговорът на Мойсей с няколко Израилтяни на следващия ден го обезпокоява. „Кой те постави началник и съдия над нас? И мене ли искаш да убиеш, както уби египтянина?“ (ст. 14). Мойсей се надява, че те ще разберат, че той е техен защитник и ще ги изведе от робството. Обаче поради опозицията на израилтяните, той осъзнава, че няма да бъде приет като помощник и че новината скоро ще стигне до египетските власти. Затова бяга. Неговата възможност да се превърне в избавителя на Израил се проваля грандиозно. Мойсей е още по-далеч от своята цел, отколкото преди. Но Бог не го изоставя.

Как можем да различим кога в тази история Мойсей следва Бога и кога своите собствени мисли и планове? Дали Божият план е той да убие египтянина? Дали Мойсей постъпва правилно, бягайки в Мадиамската земя, където си намира жена? Все пак, той може би нямаше да напусне Египет и да намери своята съпруга, ако не беше убил надзирателя – в Мадиам той показва същото желание да закриля младите жени, каквото показва, защитавайки еврейския роб от египетския господар. Дали той действа според Божията воля в този момент?

От нашата ограничена перспектива ние може да предположим, че Мойсей иска да продължи напред, доверявайки се на дадените му от Бога умения. Обаче да се опитваме да разберем Божията воля, не винаги е лесно. По какъвто и начин да изберем да гледаме на тази история, ние можем да бъдем сигурни, че Бог работи в живота на Мойсей. В Мадиам Господ го благославя и го подготвя да се доверява само на Него, вместо на собствените си възможности.

Как се чувствате, когато се опитвате да направите правилното нещо, но нещата сякаш се разпадат и вие осъзнавате, че може би сте го направили заради грешната причина? Как можете да разберете дали правите нещата, мотивирани от грешните неща?