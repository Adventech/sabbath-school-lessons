---
title:  Влюбени
date:   30/08/2025
---

### inTro

Прочети Изход 20:8-11. Вникни в библейския текст.

**Влюбени**

Някога били ли сте влюбени? Може би в приятел, с когото сте имали съдържателна връзка или някого, за когото сте си мечтали да се ожените/омъжите. Връзките, независимо дали са романтични, платонични, семейни или други, са важна част от човешкия живот. Никой не е остров. Ние не сме направени да бъдем изолирани. В Едемската градина Бог казва: „Не е добре за човека да бъде сам“ (Битие 2:18). Това е първото нещо, което е описано като „не добро“ в човешката история. Цялото човечество, независимо дали сме интроверти или екстроверти, е създадено да живее във връзка с околните.

Ние развиваме близки връзки с определен брой личности. Тези хора стават специални и ние дори се чувстваме привлечени от тях. Когато това се случва, нашите приоритети в живота се променят. Нещата, на които сме отделяли време, вече нямат същия чар. Изведнъж може да започнем да харесваме неща, които преди не сме, защото човекът, с когото търсим близка връзка, ги прави с удоволствие. Нещото, което най-много се променя в този процес, е това как използваме времето си. Някак вече нямаме време за определени неща. Ние преустройваме графика си, за да намерим време за другия човек.

Докато се свързваме с другия човек, се случва нещо друго: ние създаваме символи на нашата връзка. Често срещано е за влюбените да имат своя „песен“. Тази песен изобразява любовта, която расте между двамата. Когато някой от тях я чуе, мислите им веднага се насочват към специалния за тях човек. Независимо дали е ресторантът, който са посетили на първата си среща, или локацията на медения им месец, тези неща стават символи на любовта, която преживяват. Връзката на Бога с човечеството също има тези символи. В този урок ние ще изучаваме един от знаците, които Бог споделя с онези, които обича.

### inScribe

Препишете Изход 20:8-11 от превод по ваш избор. Можете също така да преразкажете пасажа със свои думи, да скицирате или да направите мисловна карта на главата.

` `