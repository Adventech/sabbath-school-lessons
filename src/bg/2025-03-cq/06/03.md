---
title:  Въпрос на свободна воля
date:   04/08/2025
---

### inTerpret

**Какви специални послания носи Изход 9:29-35?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Въпрос на свободна воля**

Въпросите за свободната воля, повдигнати от историята за закоравяването на сърцето на фараона, получават повече внимание в Новия завет. В писмото на Павел до римляните, дискутирайки привидното неизпълнение на Божиите обещания, Павел завършва своя аргумент относно Божието познание и контрол на човешките действия с историята за фараона. Апостолът първо напомня на читателя как Бог съобщава на Ребека относно близнаците, които носи, че „По-големият ще слугува на по-малкия“; както е писано: „Яков възлюбих, а Исав намразих“ (Римляни 9:12,13). Осъзнавайки, че тази римска публика може да разбере погрешно тези изказвания относно Божиите отношения с Яков и Исав, Павел бързо добавя: „И така, какво? Да кажем ли, че има неправда у Бога? Да не бъде!“ (ст. 14). За да подкрепи това заключение, Павел цитира Изход 33:19: „И ще покажа милост към когото ще покажа, и ще пожаля когото ще пожаля“. Тук Павел набляга на това, че Бог е над всичко друго, приписвайки само на Него правото да избира какво да прави със собствената Си милост и състрадание.

Както споменахме по-горе, Павел използва историята на фараона, за да завърши своя довод (Римляни 9:17,18). Базирайки се на тези стихове, много християни учат, че хората нямат избор, когато става въпрос за тяхното спасение – че Бог избира на кого да покаже милост и чие сърце да закорави.

Няколко неща могат да пояснят думите на Павел. Първо, в пасажа за Яков и Исав Павел цитира два отделни текста от Стария завет. Първият се намира в Битие 25:23, а втория в Малахия 1:2,3 – съответно първата и последната книга на Стария завет. Божиите изказвания за това как по-големия ще служи на по-малкия и как обича единия, а мрази другия, са разделени от хиляда години. Павел знае това, но много читатели не го знаят. Когато познаваме историята на Стария завет, ние осъзнаваме, че Божиите думи, че Той мрази Исак, идват след като векове наред Исак и неговите потомци, едомците, се държат като врагове, а не братя, на Яков и неговите потомци, израилтяните.

Когато се опитваме да разберем Божията роля, както Павел я описва в Римляни, 9 глава, е изключително важно да помним, че фараонът е решен да отхвърли Божията заповед да пусне израилтяните. Бог се намесва и закоравява неговото сърце чак след като той показва, че в никакъв случай не би смирил себе си и не би смекчил сърцето си пред Бога – дори да е изправен пред възможното унищожение на своята нация и семейство.

Разбирането на историята в „Изход“ ни помага да осъзнаем идеята, която Павел представя в „Римляни“. Апостолът иска да ни стане ясно, че нищо в Божиите отношения с хората не е случайно или извън Неговото знание и план. Когато Библейските автори казват, че Бог владее нещата, това не отслабва нашата собствена свободна воля да отговорим на Божия зов.

`Иска ли ви се да знаете бъдещето? Защо?`

`Ако Бог знае бъдещето, каква част от него мислите, че контролира?`