---
title:  Кой закорави сърцето на фараона?
date:   03/08/2025
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Кой закорави сърцето на фараона?**

Когато Бог за пръв път се появява на Мойсей в горещия храст при хълма Хорив, Той го предупреждава относно предизвикателството, което му предстои в комуникацията с фараона: „Но Аз зная, че египетският цар няма да ви остави да отидете, докато не бъде накаран със сила“ (Изход 3:19). В следващата глава, Бог се изказва по друг начин: „Когато се завърнеш в Египет, внимавай да вършиш пред фараона всички чудеса, които дадох в ръката ти; но Аз ще закоравя сърцето му и той няма да пусне народа“ (4:21). В тези две изказвания намираме описание както на свободната воля на фараона, така и на Божията сила. От една страна, фараонът не иска да пусне хората. От друга, Бог действа, за да закорави неговото сърце по този въпрос. И така, кой владее нещата?

Ние получаваме по-ясен поглед, ако продължим да следваме разказа през различните язви. На първоначалната молба на Мойсей фараонът отговаря предизвикателно: „Но фараонът запита: Кой е Йехова, че да послушам гласа Му и да пусна Израил? Не познавам Йехова и затова няма да пусна Израил“ (5:2). Чрез язвите той ще разбере. Преди Аарон и Мойсей да отидат отново при царя, Бог повтаря: „Но Аз ще закоравя фараоновото сърце и (…) ще умножа знаменията Си и чудесата Си в Египетската земя“ (7:3). Тогава, след чудото на жезъла, който става змия, Мойсей описва реакцията на владетеля, пишейки: „А сърцето на фараона се закорави. След това Господ каза на Моисей: Сърцето на фараона се закорави дотолкова, че той отказва да пусне народа“ (ст. 13,14). Това продължава, като разказа твърди, че или фараонът „закоравява сърцето си“ (8:15), или неговото сърце „се закорави“ (7:13, 22; 8:19). Никой от тези изрази не твърди, че Бог прави това. Това е дело на самия фараон.

Разказът се променя в Изход 9:12, където Бог се намесва и закоравява сърцето на египетския цар. Важно е да се отбележи, обаче, че това се случва чак след спускането на шест язви. След всяка една напаст, фараонът закоравява своето сърце. Бог му дава много възможности да се подчини на Неговата воля, но въпреки това владетелят упорито върви по своя път, противоположен на Божиите наредби. След седмата язва, текстът отново описва как фараонът закоравява сърцето си (9:34). После, след осмата и деветата напаст, и преди десетата, разказът отново казва, че Бог закоравява неговото сърце (10:20; 11:10). Това действие на Бога не е случайно. Когато Божието присъствие идва в близост до човека, се случва промяна. Сърцето или става по-меко, или се закоравява. Невъзможно е да останем неутрални, когато получим вест от Бога. Фараонът многократно отказва да смекчи своето сърце и срещата с Божиите чудеса го правят още по-неотстъпчиво. Всеки зов, всяка язва, всеки укор прави неговото сърце още по-упорито.

`Някога случвало ли ви се е продължително да пренебрегвате Божиите поръчения? Как се отрази това на вашата връзка с Него?`