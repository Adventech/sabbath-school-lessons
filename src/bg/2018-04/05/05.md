---
title:  Щедрост и алчност
date:   31/10/2018
---

Лука ни казва, че една от естествените последици от братството между последователите на Исус скоро след Петдесятница е взаимната им подкрепа един за друг. „А всички вярващи бяха заедно и имаха всичко общо; и продаваха от своя имот и собственост, като разпределяха средствата на всички, според нуждата на всеки” (Деяния 2:44,45). 

Това споделяне на благата не е изискване на общността, но доброволен акт на любов един към друг в братството, което поддържат. Също така е и конкретен израз на тяхното единство. Взаимната подкрепа продължава известно време, а в Деяния, 4 и 5 гл. получаваме още подробности за нея. Намираме я и на други места в Новия Завет, както предстои да видим.

Именно в този контекст за пръв път срещаме Варнава. Явно той е богат човек, притежаващ земи. След като продава имота си в полза на общността, донася парите на апостолите (Деяния 4:36,37). Варнава е описан като образец за подражание.

`Прочетете Деяния 4:32-37 и 5:1-11. Сравнете поведението и отношението на Варнава с това на Анания и Сапфира. Какво не е наред при това семейство?`

Освен греха им да излъжат явно Светия Дух, тези хора проявяват още алчност и скъперничество. Ако Варнава е положителен пример за духа на братството в ранната църква, Анания и Сапфира са точно обратното. Лука съвсем честно споделя тази история за не толкова добродетелните хора от общността.

Последната от Десетте заповеди (Изход 20:1-17), за пожеланието, е различна от останалите. Докато другите говорят за действия, които открито нарушават Божията воля за човечеството, последната заповед е за скритото в сърцето. Грехът „пожелание“ не е действие, а по-скоро мисловен процес. Пожеланието и неговият другар – егоизмът, не са видими грехове, но състояние на грешното човешко естество. Стават видими само когато се проявяват чрез егоистични действия, както при случая с Анания и Сапфира. В известен смисъл последната заповед е коренът на злото, изявен в действията, които другите заповеди осъждат. Пожеланието на тези двама души ги прави уязвими за влиянието на Сатана, което ги кара да излъжат Бога. Не е много по-различна и алчността на Юда, подтикнала го към предателство.

`По какъв начин можем да изкореним алчността от живота си? Защо прославата и благодарността за онова, което имаме, са мощна противоотрова на това зло?`