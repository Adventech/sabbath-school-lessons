---
title:  Дни на подготовка
date:   28/10/2018
---

В последните часове, прекарани с учениците преди смъртта Си, Исус обещава, че няма да ги остави сами. Ще им бъде изпратен друг Утешител, Светият Дух, за да ги придружава в служенето. Той ще им помага да си спомнят много от нещата, които Исус е казал и направил (Йоан 14:26), и ще ги насочва към откриването на още истини (Йоан 16:13). В деня на възнесението Си Христос подновява това обещание. „Вие ще бъдете кръстени със Светия Дух не след много дни (…) ще приемете сила, когато дойде върху вас Светият Дух“ (Деяния 1:5,8). Силата на Светия Дух ще даде на учениците възможността да свидетелстват в Йерусалим, Юдея, Самария и до краищата на земята (Деяния 1:8). 

`Прочетете Деяния 1:12-14. Какво правят учениците през този период от десет дни?`

Можем да си представим тези десет дни като период на напрегната духовна подготовка: нещо като духовна почивка, през която учениците разговарят за Исус, за Неговите дела, учения и чудеса. Те „единодушно бяха в постоянна молитва (и моление)“ (Деяния 1:14).

„Докато чакат изпълнението на обещанието, те смиряват сърцата си в истинско покаяние и изповядват своето неверие. Когато си припомнят думите, изговорени от Христос преди смъртта Му, осъзнават по-пълно тяхното значение. Истини, които са забравили, сега изплуват в съзнанието им и те си ги повтарят един на друг. Укоряват се, че не са разбрали правилно Спасителя. Пред тях преминава като панорама сцена след сцена от невероятния Му живот. Докато размишляват за чистия Му и свят живот, чувстват, че никоя работа не е твърде трудна, никоя жертва не е твърде голяма, ако само биха могли да свидетелстват чрез живота си за прекрасния Христов характер. О, само ако можеха да преживеят отново изминалите три години, мислят те, колко по-различно щяха да постъпват! Ако само можеха да видят отново Учителя, колко ревностно щяха да се стремят да Му покажат дълбоката си любов и искрената си мъка, че са Го наскърбили с дума или действие на неверие! Но се утешават с мисълта, че им е простено. И решават, че доколкото им е възможно, ще изкупят неверието си, като смело Го изповядват пред света (…) Отстранявайки всички различия и всяко желание за върховенство, те се сближават помежду си в християнско общение“ (Уайт, Е. Деяния на апостолите. С. 36, 37).

`Какво бихте искали да преживеете отново в християнската си вяра? Какво бихте могли да научите от угризенията си за миналото и то да ви помогне в създаването на по-добро бъдеще?`