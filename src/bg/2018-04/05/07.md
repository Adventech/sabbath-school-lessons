---
title:  Разширено изучаване
date:   02/11/2018
---

Прочетете от Елън Уайт: „Петдесятница“, с. 17-22, от кн. „Деяния на апостолите“ (София: Нов живот, 1992).

„Щедростта на вярващите [в Деяния 2:44, 45 и 4:32-35] е резултат от изливането на Духа. Обърнатите към евангелието са с „едно сърце и душа“. Ръководи ги един общ интерес – успехът на поверената им мисия. И алчността няма никакво място в живота им. Любовта към братята и каузата, която защитават, е по-голяма от любовта към парите и притежанията. Делата им свидетелстват, че считат душите на хората за по-ценни от земното богатство.

Така ще бъде винаги когато Божият Дух ръководи живота. Хората, чиито сърца са изпълнени с любовта на Христос, ще следват примера на Този, който заради нас е станал беден, за да бъдем ние богати чрез Неговата бедност. Пари, време, влияние – всички дарове, които са получили от Божията ръка, те ценят единствено като средства за напредъка на евангелието. Така е било в ранната църква, а когато в днешната църква се види, че чрез силата на Духа членовете са се откъснали от обаянието на светските неща и че са готови да правят жертви, за да могат другите хора да чуят евангелието, разгласяваните истини ще имат мощно влияние върху слушателите“ (Уайт, Е. Деяния на апостолите. С. 32 – англ. изд.).

**Въпроси за разискване**

`1.	Прегледайте факторите от урока за тази седмица, които спомагат за създаването на единство в ранната църква. Как ние днес като църква да правим нещо подобно? Или какво ни липсва, ако се сравним с вярващите от онова време?`

`2.	Как примерът на тези първи новозаветни църкви, които дават щедри дарения за бедните в Йерусалим, ни разкрива какво трябва да вършим днес? Какво е отношението ни към други социални въпроси? Как местните църкви могат да помагат за облекчаване на бедността и удовлетворяване на други основни нужди в своите общности?`

`3.	Какви уроци можем да научим от тъжната история на Анания и Сапфира? Какво е значението на фразата „голям страх“ от Деяния 5:5 и 5:11 във връзка със смъртта на тези двамата?`

**Резюме**: Ранната църква нараства бързо, защото учениците на Исус съзнателно се подготвят за изливането на обещания Свети Дух. Тяхното братство и обща вяра са средствата, използвани от Духа, да подготви сърцата им за Петдесятница. След това Той продължава да преобразява новата общност, както проличава от тяхната щедрост един към друг и от бързия растеж на църквата.