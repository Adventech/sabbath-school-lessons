---
title:  От Вавилонската кула до Петдесятница
date:   29/10/2018
---

Дните на духовна подготовка след възнесението на Исус достигат своята кулминация в събитията от Петдесятница. Първият стих ни казва, че в онзи ден, точно преди изливането на Светия Дух върху учениците, всички те са заедно на едно място (Деяния 2:1). 

В Стария Завет Петдесятница е вторият от трите големи празника, на които е длъжен да присъства всеки израилтянин. Той се празнува петдесет дни (от гръцки pentekoste – петдесетият ден) след Пасха. На този празник евреите представят пред Бога първите плодове от лятната реколта като благодарствен принос.

Възможно е също по времето на Исус празникът Петдесятница да е включвал и честване на даването на закона на планината Синай (Изход 19:1). Следователно тук виждаме постоянното значение на Божия закон като неделима част от християнското послание за Исус, чиято смърт предлага на всеки покаял се прошка за нарушаването на Божия закон. Не е чудно, че един от съществените пасажи за последните дни говори както за закона, така и за евангелието: „Тук е нужно търпението на светиите, на тези, които пазят Божиите заповеди и вярата в Исус” (Откровение 14:12).

Също както на планината Синай, където Моисей получава Десетте заповеди (Изход 19:16-25; Евреи 12:18), на Петдесятница се случват множество необичайни явления. „И внезапно стана шум от небето като фученето на силен вятър и изпълни цялата къща, където седяха. И им се явиха езици като огнени, които се разделяха, и застана по един над всеки от тях. И те всички се изпълниха със Светия Дух и почнаха да говорят на други езици, според както Духът им даваше способност да говорят” (Деяния 2:2-4).

`Прочетете Деяния 2:5-13. Какво е значението на това удивително събитие?`

Петдесятница трябва да бъде радостен, благодарствен празник за изобилните Божии благословения. Вероятно това е причината за лъжливите обвинения в пиянство (Деяния 2:13-15). Божията сила проличава особено силно в чудото с говоренето и слушането на различни езици. Евреи от цялата Римска империя, дошли в Йерусалим за празника, чуват вестта за Исус, Месия, на собствения си език.

По един неповторим начин Петдесятница помага за преодоляване разпръсването на първото човешко семейство и образуването на етнически групи, започнало в голяма степен при Вавилонската кула. Чудото на благодатта дава началото на повторно обединяване на човешкото семейство. Единството на Божията църква в световен мащаб свидетелства за естеството на Божието царство: възстановяване на изгубеното при Вавилонската кула.