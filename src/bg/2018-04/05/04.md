---
title:  Единство в братството
date:   30/10/2018
---

В отговор на проповедта на Петър и призива за покаяние и спасение около три хиляди души вземат решение да приемат Исус като Месия и изпълнение на старозаветните обещания за Израил. Бог е подействал в сърцата на всички тези хора. Мнозина са чули за Исус отдалеч и сигурно са пътували до Йерусалим с надеждата да Го видят. Някои може да са Го видели и да са чули вестите за Божието спасение, но не са взели решение да станат Негови последователи. На Петдесятница Бог по свръхестествен начин се намесва в живота на учениците и ги използва като свидетели за възкресението на Исус. Сега те знаят, че в Негово име хората могат да получат прошка за греховете си (Деяния 2:38).

`Прочетете Деяния 2:42-47. Какви дейности извършват тези ранни последователи на Исус като общност на вярата? Кое създава това удивително братско единство?`

Забележително е, че първата дейност, с която се занимава общността на новите вярващи, е изучаване на учението на апостолите. Библейските наставления са важен начин за подобряване на духовния растеж на новите вярващи. Исус е дал поръчение на учениците си да ги учат на „всичко, което съм ви заповядал“ (Матей 28:20). Тази нова общност отделя време да учи от апостолите за Исус. Хората вероятно са чули за живота и служенето Му; за Неговите учения, притчи и проповеди; и за Неговите чудеса, обяснени като изпълнение на еврейските пророчески Писания. 

Те също отделят време за молитва и разчупване на хляба. Не е съвсем ясно дали разчупването на хляба е препратка към Господната вечеря, или просто за споделяне на храната, както вероятно намеква Деяния 2:46. Споменаването на общението определено означава, че тази нова общност прекарва време заедно, често и редовно, както в храма в Йерусалим, който все още служи като център на техните молитви и поклонение, така и в домовете си. Хората са доста близки един с друг. Хранят се и се молят заедно. Молитвата е жизненоважен елемент за общността на вярата и е съществено важна за духовното израстване. Тази нова общност отделя време за поклонение. Казва ни се, че те „постоянстваха“ в тези неща. 

Непрекъснатото общение създава добри връзки и с други хора в Йерусалим. За новите вярващи се споменава, че „печелеха благоволението на целия народ” (Деяния 2:47). Несъмнено делото на Светия Дух в живота им е впечатлявало силно хората наоколо и е служило като мощно свидетелство за истината, че Исус е Месия.

`Какво би могла да научи местната ви църква от представения тук пример за единство, братство и свидетелство?`