---
title:  Помнете бедните
date:   01/11/2018
---

Споделянето на средствата често е външен израз на единството в ранната църква. Щедростта, описана в първите глави на книгата „Деяния“, продължава по-късно с поканата на Павел към църквите, които е основал в Македония и Ахая, да дадат дарения за бедните в Йерусалим (Деяния 11:27-30; Галатяни 2:10; Римляни 15:26; 1 Коринтяни 16:1-4). Това дарение става осезаем израз на факта, че църквите, състоящи се предимно от вярващи езичници, обичат и са загрижени за братята и сестрите си от еврейски произход в Йерусалим. Въпреки културните и етническите различия те образуват едно тяло в Христос и споделят едно и също евангелие. Даренията за нуждаещите се не само разкриват единството, което вече съществува в църквата, но и укрепват това единство.

`Прочетете 2 Коринтяни 9:8-15. Какви според Павел ще бъдат резултатите от щедростта, проявена от църквата в Коринт?`

Единството в ранната църква показва какво можем да постигнем и ние днес. Обаче то не се получава без съзнателно посвещение от страна на всички вярващи. Водачите на първата християнска общност смятат за свой дълг да изграждат единство в Христос. Както любовта между съпруга, съпругата и децата е посвещение, което трябва да бъде съзнателно укрепвано всеки ден, така е и с единството между вярващите. Единството в Христос се насърчава и онагледява по множество начини.

В ранната църква го изграждат явни елементи като: молитва, поклонение, братство, общи намерения и изучаване на Божието Слово. Вярващите не само разбират мисията си да проповядват евангелието на всички народи, но и осъзнават, че имат отговорността да се обичат и да се грижат един за друг. Тяхното единство се проявява в щедростта и взаимната подкрепа в местните църкви, а в по-широк мащаб – между църковните общности, дори да са разделени от големи разстояния.

„Великодушието им свидетелства, че не са получили напразно Божията благодат. Кое би могло да предизвика такава щедрост, ако не освещението на Духа? В очите на вярващите и невярващите това е чудо на благодатта“ (Уайт, Е. Деяния на апостолите. София: Нов живот, 1992, с. 154).

`Как вие и църквата ви сте преживели предимствата на щедростта спрямо другите? Какви благословения произтичат към тези, които дават?`