---
title:  Съхраняване на църковното единство
date:   18/12/2018
---

`Прочетете 2 Тимотей 2:15 и Тит 1:9. Според съветите на ап. Павел към Тимотей и Тит какви изключително важни отговорности има верният църковен водач и старейшина?`

Забележете какво силно ударение поставя Павел върху запазването на чистотата на доктрините и ученията. Това е решаващо за единството най-вече защото може да се твърди, че повече от всяко друго нещо нашите учения са това, което обединява църквата. Като адвентисти, като хора от толкова различни съсловия, култури и произход, нашето единство в Христос се основава върху разбирането ни за истината, която е дал Христос. Ако се объркаме по тези учения, тогава ще настъпи само хаос и разделение, особено с наближаването на края.

„Заръчвам ти пред Бога и пред Христос Исус, Който ще съди живите и мъртвите, и предвид на явяването Му и царуването Му: Проповядвай словото, настоявай навреме и не навреме, изобличавай, порицавай, увещавай с голямо търпение и непрестанно поучаване. Защото ще дойде време, когато няма да търпят здравото учение; но понеже ги сърбят ушите, ще си натрупат учители по своите страсти и като отвърнат ушите си от истината, ще се обърнат към басните“ (2 Тимотей 4:1-4).

С тези думи Павел насочва боговдъхновените си мисли към Второто пришествие на Исус и Деня на съда. Апостолът използва своя възложен от Бога авторитет (1 Тимотей 1:1), за да даде на Тимотей този важен съвет. В контекста на последните дни, при изобилието от фалшиви учения и неморалност Тимотей трябва да проповядва Божието Слово. Това е служенето, за което е призован.

Поучението на Тимотей се състои в това да убеждава, изобличава и увещава. Тези глаголи напомнят за ръководната роля на Писанието (2 Тимотей 3:16). Очевидно е, че проповедникът трябва да следва, поучава и прилага това, което намира в Писанията, и да го прави с търпение и дълготърпение. Суровите и строги укори рядко довеждат който и да било грешник при Христос. Следвайки думите на Павел, и то под ръководството на Светия Дух и с отношението на водач-слуга, Тимотей ще бъде силно обединяващо влияние за църквата. 

`По какви практични начини можем да помогнем на църковните си водачи да крепят единството в църквата? Как да бъдем сигурни, че винаги влиянието ни подпомага единството, а не разделенията, дори в спорните моменти?`