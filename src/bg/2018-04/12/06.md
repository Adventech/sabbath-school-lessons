---
title:  Организиране за мисия
date:   20/12/2018
---

Както видяхме през цялото тримесечие (и което си струва да повтаряме), като църква ние сме организирани и обединени за мисия, за евангелизиране. Не сме просто социален клуб за единомислени хора, които се събират заедно и утвърждават общата си вяра (въпреки че това също е важно). Събрани сме заедно, за да споделим със света истината, която сами сме обикнали.

`В Матей 28:18-20 Исус дава на учениците последни указания за мисията им в света. Определете ключовите думи от заповедта Му. Какво говорят тези думи за църквата днес?`

Великото поръчение, което Христос дава на Своите ученици, включва четири основни глагола: идете, създавайте ученици, кръщавайте и учете. Според гръцката граматика основният глагол е да създават ученици, а другите три глагола показват как да се направи това. Ученици се създават, когато вярващите отидат до всички народи, за да проповядват евангелието, кръщават хората и ги учат да спазват това, което е казал Христос.

Когато църквата изпълнява това поръчение, Божието царство се разраства и все повече хора от всички народи се присъединяват към тези, които приемат Исус като Спасител. Когато изпълняват заповедта Му да бъдат кръстени и да спазват Неговите поучения, те се превръщат в едно универсално семейство. Новите ученици се уверяват в присъствието на Исус всеки ден, когато самите те създават още повече ученици. Неговото присъствие е обещание за Божието присъствие. „Евангелието от Матей“ започва с известието, че раждането на Исус означава „Бог с нас“ (Матей 1:23), и завършва с обещанието за постоянното Исусово присъствие до нас чак до Второто Му пришествие.

„Христос не казва на учениците Си, че работата им ще бъде лесна (…) Той ги уверява, че ще бъде с тях и че ако тръгнат с вяра, ще бъдат под защитата на Всемогъщия. Заповядва им да бъдат смели и силни, защото Един по-могъщ от ангелите ще бъде в редиците им – Генералът на небесните армии. Той създава абсолютно всички възможности за напредъка на делото им и поема върху Себе Си отговорността за неговия успех. Докато се покоряват на Неговото Слово и работят свързани с Него, те не биха могли да се провалят“ (Уайт, Е. Деяния на апостолите. София: Нов живот, 1992, с. 15).

`Разсъждавайте върху смисъла на обещанието за Исусовото присъствие сред Неговия народ до самото Му пришествие. Как реалността на това обещание трябва да ни насърчава, докато се стремим да изпълняваме поръчението, което ни е дал?`