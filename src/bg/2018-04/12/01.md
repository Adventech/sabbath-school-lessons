---
title:  Църковната организация и единството
date:   15/12/2018
---

### За изучаване през седмицата
Ефесяни 5:23-27; Матей 20:25-28; Тит 1:9; Матей 16:19; Галатяни 6:1,2; Матей 28:18-20.

> <p>Стих за запаметяване</p>
> „Но между вас няма да бъде така; но който иска да стане големец между вас, ще ви бъде служител; и който иска да бъде пръв между вас, ще ви бъде слуга“ (Матей 20:26,27).

Като адвентисти от седмия ден ние сме християни протестанти и вярваме, че се спасяваме единствено чрез вяра в това, което Исус Христос е сторил за човешкия род. Не ни е необходима църква или църковна йерархия, за да получим спасение. Това, което получаваме от Христос, идва директно от Него като наш Заместник на кръста и като наш Защитник и Първосвещеник в небесното светилище.

Въпреки това църквата е Божие творение и Бог я е поставил тук заради нас не като средство за спасение, но като начин да ни помогне в споделянето и изявяването на спасението пред света. Църквата е организация, която Исус Христос основава за разпространяване на евангелието по света. Организацията е важна, доколкото обединява и създава възможности за осъществяване на мисията на църквата. Без църковна организация спасителната вест на Исус не би могла да бъде предавана толкова ефективно на околните. Църковните водачи също са важни, доколкото укрепват единството и предават примера на Исус.

Тази седмица изучаваме защо църковната организация е важна за мисията и как би могла да укрепва църковното единство.