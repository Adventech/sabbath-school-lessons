---
title:  Христос, главата на църквата
date:   16/12/2018
---

Както вече видяхме в един от предишните уроци, в Новия Завет църквата е изобразена с метафората за тялото. Църквата е тялото на Христос. Тази метафора загатва няколко аспекта на църквата и връзката между Христос и Неговия народ. Като тяло на Христос тя зависи от Него за самото си съществуване. Той е Главата (Колосяни 1:18; Ефесяни 1:22) и Източникът на живот за нея. Без Него не би имало никаква църква.

Идентичността на църквата също произлиза от Христос, защото Той е Източникът, Основата и Авторът на нейните вярвания и учения. И все пак е повече от тези неща, колкото и да са важни те за нейната идентичност. Христос и Неговото Слово, разкрито в Писанието, определят какво представлява тя. Следователно църквата извлича своята самоличност и значение от Христос. 

`В Ефесяни 5:23-27 Павел използва връзката между Христос и Неговата църква, за да илюстрира отношението между съпруга и съпругата. Кои са основните идеи на тази връзка между Христос и Неговата църква?`

Въпреки че трябва да внимаваме с идеята за подчинението заради начина, по който водачите през вековете са злоупотребявали с нея, църквата въпреки това е подчинена на Главата, Христос, и на Неговата власт. Когато признаваме Христос за Глава на църквата, това ни помага да помним на кого трябва да отдаваме върховната си преданост и че това е самият Господ и никой друг. Църквата трябва да бъде организирана, но тази организация трябва винаги да бъде подчинена на авторитета на Исус, истинския Водач на нашата църква.

„Църквата е изградена върху Христос като нейна основа; тя трябва да се покорява на Него като на глава. Не бива да зависи от човек или да бъде контролирана от човек. Мнозина твърдят, че отговорен пост в църквата им дава авторитета да диктуват какво трябва да вярват и правят останалите. Това твърдение не е одобрено от Бога. Спасителят заявява: „Всички вие сте братя“. Всички са изложени на изкушения и са податливи на грешки. Не можем да разчитаме за ръководство на никой смъртен човек. Канарата на вярата е живото присъствие на Христос в църквата. На нея могат да разчитат и най-слабите, а тези, които се считат за най-силни, ще се окажат най-слабите, ако не направят Христос своя сила“ (Уайт, Е. Копнежът на вековете. София: Нов живот, 2005, с. 250).

`Как да се научим да разчитаме на Христос, а не на някой „смъртен човек“, както е толкова лесно да направим?`