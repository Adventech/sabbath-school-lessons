---
title:  Разширено изучаване
date:   21/12/2018
---

Прочетете от Елън Уайт: „Индивидуална отговорност и християнско единство“, с. 485-505, от „Свидетелства към проповедници и евангелски работници“ – англ. изд.; „Единство в разнообразието“, с. 483-485, и „Църковна дисциплина”, с. 498-503, от „Евангелски работници“ – англ. изд. Прочетете статиите „Църквата“, с. 707-710, и „Църковна организация”, с. 712-714, от „Енциклопедия на Елън Уайт“ – англ. изд.

„Принципите за добро ръководство важат за всякакви общества, включително и за църквата. Обаче водачът в църквата трябва да бъде нещо повече от водач. Той трябва също да бъде и слуга.

Има очевидно противоречие между това да бъдеш водач и да си слуга. Как някой да води и да служи едновременно? Не заема ли водачът почетен пост? Не заповядва ли и не очаква ли другите да му се подчиняват? Как тогава да заема по-ниската позиция на слуга, да получава заповеди и да ги изпълнява?

За да разрешим този парадокс, трябва да гледаме към Исус. Той е върховният пример за водач, който служи. Целият Му живот е живот на служене. Същевременно е най-великият водач, който светът някога е познавал“ (G. Arthur Keough, Our Church Today: What It Is and Can Be. Washington, D.C., and Nashville: Review and Herald, 1980, р. 106).

**Въпроси за разискване**

`1.	Поразсъждавайте още малко върху идеята за водача слуга. Можем ли да открием някакви примери за това в света извън църквата?`

`2.	Прочетете отново Матей 20:25-28. Какво ни се казва тук за Божието разбиране на думата велик (Матей 20:26), за разлика от светското разбиране?`

`3.	Ако една от задачите на църковните водачи е да съхраняват единството, какво трябва да правим, когато те се спъват, когато тяхното човешко естество им пречи да бъдат съвършен пример?`

`4.	Защо е толкова важно да прилагаме църковната дисциплина с дух на милост и любов към бъркащите? Защо Матей 7:12 следва винаги да бъде на преден план в този процес?`

**Резюме**: Добрата църковна организация е решаваща за мисията на църквата и за единството на вярващите. Христос е Главата на църквата и църковните водачи трябва да следват Неговия пример, докато водят Божия народ. Единството се съхранява чрез вярното проповядване на Божието Слово и чрез преданото живеене на това Слово.