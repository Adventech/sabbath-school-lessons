---
title:  Водачът слуга
date:   17/12/2018
---

По време на служенето Си с учениците Исус често преживява случаи, когато вероятно е изпитвал гняв от ламтежа им за власт. Апостолите явно нямат търпение да станат могъщи водачи в Неговото царство (Марк 9:33,34; Лука 9:46). Дори когато ядат последната вечеря заедно, тези чувства на господство и върховенство се усещат осезаемо помежду им (Лука 22:24).

`При един такъв случай Исус категорично изразява мнението Си за духовното водачество сред Своя народ. Какви принципи на ръководство научаваме от съветите Му в Матей 20:25-28? Как да изявяваме тези принципи в живота си и особено в църквите си?`

„В този кратък пасаж Исус ни представя два модела на власт. Първият е римската представа за авторитет. Според нея елитът стои йерархично над останалите. Хората от него имат властта да вземат решения и да очакват подчинение от другите. Исус категорично отхвърля подобен властови модел, когато заявява: „Между вас няма да бъде така!“. Вместо това Той представя на учениците изумително нов модел на власт, който изцяло отхвърля или обръща с главата наопаки йерархичния модел, с който са свикнали“ (Darius Jankiewicz, “Serving Like Jesus: Authority in God’s Church,” Adventist Review, March 13, 2014, p. 18).

Представата за авторитет, разкрита от Исус в тази история, се основава върху две ключови думи: слуга (diakonos) и роб (doulos). В някои преводи първата дума, слуга, често се превежда като „служител“, а втората – като „слуга“ или „роб“. Но и двете не могат да предадат напълно силата, която е вложил Исус. Въпреки че не иска да отхвърли всички авторитетни структури, Той подчертава, че църковните водачи преди всичко трябва да бъдат слуги и роби на Божия народ. Целта на постовете не е да се упражнява власт над хората, да се доминира над тях или да се гради престиж и репутация. „Христос изгражда едно царство върху различни принципи. Той призовава хората не да притежават власт, но да служат, като силните носят немощите на слабите. Властта, постът, талантите, образованието налагат на притежателя си по-великия дълг да служи на другарите си“ (Уайт, Е. Копнежът на вековете. София: Нов живот, с. 332). 

`Прочетете Йоан 13:1-20. Какъв пример на лидерство дава Исус на учениците Си? Какво се опитва да ни научи с този пасаж и сега? Как да прилагаме същия принцип във всичките си действия с хората в църквата и извън нея?`