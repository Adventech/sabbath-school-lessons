---
title:  Единство в разнообразието
date:   28/11/2018
---

В Римляни, 14 и 15 гл. апостол Павел засяга въпроси, които причиняват дълбоко разделение в църквата в Рим. Неговата реакция към тези проблеми е да покани римляните да проявяват толерантност и търпение един спрямо друг и да не разделят църквата по тези въпроси. Какво бихме могли да научим от неговия съвет?

`Прочетете Римляни 14:1-6. Какви въпроси на лична съвест карат църковните членове в Рим да съдят другите, а не да постигат разбирателство?`

Много е вероятно тези въпроси да са били свързани с еврейското церемониално очистване. Според Павел това са спорове за неясни неща (Римляни 14:1), което показва, че не са от спасително естество, но мнения, които трябва да бъдат оставени на съвестта на всеки един (Римляни 14:5). 

Тези спорове отначало започват по темата за храната. Яденето на забранени животни от Левит, 11 глава не е въпросът, който Павел разглежда. Няма никакво доказателство, че ранните християни са започнали да ядат свинско или други нечисти животни по времето на Павел, а знаем, че Петър не е консумирал такава храна (Деяния 10:14). Също така фактът, че слабите ядат само зеленчуци (Римляни 14:2) и че спорът включва и питиета (Римляни 14:17,21), показва, че притесненията са относно церемониалната нечистота. Това става още по-ясно от думата нечист (koinos), използвана в Римляни 14:14. Същата дума се употребява в древногръцкия превод на Стария Завет за мръсни животни, а не за нечистите животни от Левит, 11 глава. Явно има някои хора в римската общност, които не ядат от общата храна, защото не са убедени, че тя е била подходящо приготвена или че не е била жертвана на идоли.

Същото важи и за пазенето на някои дни. Не става дума за освещаването на седмичната съботата, тъй като знаем, че Павел я спазва редовно (Деяния 13:14; 16:13; 17:2). Вероятно тук има препратка към различните еврейски празнични дни или пости. Намерението на апостола в посочените стихове е да настоява за толерантност към онези, които са искрени и добросъвестни в спазването на ритуалите, стига да не ги смятат за спасително средство. Единството сред християните се проявява в търпение и снизходителност, когато невинаги имаме съгласие по някои въпроси особено ако не са съществени за нашата вяра.

`В групата си задайте следния въпрос: Има ли нещо, в което вярваме и което практикуваме като адвентисти от седмия ден, но не е задължително към него да се придържат всички, които твърдят, че са адвентисти?`