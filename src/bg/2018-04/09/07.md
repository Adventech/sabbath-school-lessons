---
title:  Разширено изучаване
date:   30/11/2018
---

Прочетете от Елън Уайт: „Единство в разнообразието“, с. 98-103, от кн. „Евангелизъм“ – англ. изд. 

Следващият цитат разкрива как ранната църква, обединена в Христос, успява да съхрани единството въпреки различията между хората и така да стане мощен свидетел за света. „Библията илюстрира как Светият Дух ръководи ранната църква при вземането на решения. Това се прави поне по три тясно свързани начина: откровения (Духът казва на хората какво да правят – Корнилий, Анания, Филип; и вероятно хвърляне на жребий), Писанието (църквата стига до заключение с помощта на Писанието) и разбирателство (Духът работи вътре в общността, почти незабележимо, създавайки разбирателство чрез диалог и разглеждане на въпроса, след което църквата осъзнава, че Духът работи вътре в нея). Явно е, че когато се изправя пред културни, доктринални и теологични спорове в общността на вярващите, Светият Дух работи чрез разбирателство при вземането на решения. В този процес виждаме активната роля на общността от вярващи, а не само водачите и стойността на молитвата за правилна преценка. Ръководството на Светия Дух се усеща чрез общото разбиране на Божието Слово, опитностите на общността и нейните нужди и чрез опитността на водачите, докато служат. Различни църковни решения се вземат чрез процес, ръководен от Светия Дух, в който Писанието, молитвата и опитността са елементи на теологично размишление“ (Denis Fortin, “The Holy Spirit and the Church,” in Ángel Manuel Rodríguez, ed., Message, Mission, and Unity of the Church, с. 321, 322 – англ. изд.).

**Въпроси за разискване**

`1.	В групата разгледайте отговорите на въпроса от сряда за това как решаваме кои учения и обичаи са съществени за нас като адвентисти от седмия ден и кои не са такива.`

`2.	Какво отношение трябва да имаме към християните от други деноминации, които също като нас вярват в смъртта и възкресението на Исус Христос?`

**Резюме**: Най-убедителното доказателство за единство е братята и сестрите да се обичат, както ги обича Исус. Опрощението на греховете и спасението, общи за нас като адвентисти, са най-добрата спойка на нашето братство. Така в Христос можем да показваме на света своето единство и свидетелството на общата ни вяра. Не сме призовани да правим нищо по-малко.