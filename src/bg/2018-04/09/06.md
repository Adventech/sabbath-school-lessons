---
title:  Единство в мисията
date:   29/11/2018
---

`Сравнете настроението на учениците по време на Господната вечеря в Лука 22:24 с отношението, което проявяват малко преди опитността на Петдесятница в Деяния 1:14 и 2:1,46. Кое предизвиква такава промяна в живота им?`

В Деяния 1:14 и 2:46 фразата „единодушно“ означава също и „постоянстват единомислено“. Това е резултат от събирането заедно на едно място, за да търсят в молитва изпълнението на Исусовото обещание да им изпрати Утешителя.

Лесно би било, докато чакат, да започнат да се критикуват един друг. Някои биха могли да изтъкват отричането на Петър от Исус (Йоан 18:15-18, 25-27) и съмненията на Тома за възкресението Му (Йоан 20:25). Биха могли да си спомнят молбата на Йоан и Яков за най-влиятелните постове в Исусовото царство (Марк 10:35-41) или факта, че Матей е бивш презрян бирник (Матей 9:9). 

Обаче „тези дни на подготовка са дни на дълбоко себеизпитване. Учениците чувстват духовната си нужда и викат към Господа за свето помазване, което да ги подготви за душеспасителното дело. Те не търсят благословение само за себе си. Върху тях лежи бремето за спасение на души. Осъзнават, че евангелието трябва да се занесе на света и изискват силата, която е обещал Христос“ (Уайт, Е. Деяния на апостолите. София: Нов живот, 1992, с. 18).

Общуването между учениците и усърдните им молитви ги подготвят за изключително важната опитност на Петдесятница. Когато се приближават до Бога и оставят настрана личните си различия, учениците са подготвени от Светия Дух да бъдат безстрашни и смели свидетели за възкресението на Исус. Знаят, че Той им е простил много недостатъци и това им дава смелостта да вървят напред. Знаят какво е направил за тях в живота им. Знаят обещанието за спасение в Него и затова „стремежът на вярващите е да проявяват характер, подобен на Христовия, и да работят за разширяването на Неговото царство“ (с. 48). Не е чудно, че Господ успява да извърши велики неща чрез тях. Какъв силен урок за нас като църква днес.

`Винаги е лесно да открием в живота на другите нещо нередно. Как да се научим да загърбваме грешките им само заради по-великата кауза да вършим Божията воля в една обединена църква?`