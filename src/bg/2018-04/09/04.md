---
title:  Единство на практика
date:   27/11/2018
---

През 1902 г. Елън Уайт пише: „Всеки християнин трябва да бъде такъв, какъвто е бил Христос в живота Си на земята. Той е наш пример не само с безукорната си чистота, но и със Своето търпение, нежност и мило отношение“ (Уайт, Е. Знамения на времето, 16 юли 1902). Тези думи ни напомнят за молбата на Павел към филипяните: „Имайте у себе си същото съзнание, което беше и у Христос Исус“ (Филипяни 2:5).

`Прочетете Ефесяни 4:25-5:2 и Колосяни 3:1-17, а след това отговорете на следните два въпроса: В кои сфери от живота ни конкретно сме поканени да проявяваме верността си към Исус? Как трябва да свидетелстваме за Неговото евангелие в обществения си живот?`

Има много други библейски стихове, подканващи християните да следват примера на Исус да бъдат живи свидетели за Божията благодат пред околните. Поканени сме още да правим добро на другите (Матей 7:12); да носим товарите си един на друг (Галатяни 6:2); да живеем скромно и да се фокусираме върху вътрешната духовност, а не върху външната показност (Матей 16:24-26; 1 Петър 3:3,4); и да живеем здравословно (1 Коринтяни 10:31).

„Възлюбени, умолявам ви, като пришълци и чужденци на света, да се въздържате от плътски страсти, които воюват против душата; да живеете благоприлично между езичниците, така че заради това, за което ви одумват като злотворци, да прославят Бога във времето, когато ще ги посети, понеже виждат добрите ви дела“ (1 Петър 2:11,12). Колко често подценяваме влиянието на християнския характер върху хората, които ни наблюдават! Търпението в моменти на раздразнение, дисциплинираният живот в мигове на напрежение и конфликти, любезният дух в отговор на груби и гневни думи – са белези на Исусовия дух, на който сме поканени да подражаваме. Когато като адвентисти от седмия ден свидетелстваме заедно в един свят, разбиращ неправилно Божия характер, ставаме сила за добро и за Божия слава. Като представители на Христос вярващите трябва да бъдат известни не само с високата си нравственост, но също и с реалния си интерес към добруването на другите. Ако нашата религиозна опитност е искрена, тя ще се разкрива и ще влияе върху света. Едно обединено тяло от вярващи, разкриващи Христовия характер пред света, наистина ще бъде мощно свидетелство.

`Какво свидетелство давате на другите? Какво ще открие човек в живота ви, което да го накара да следва Исус?`