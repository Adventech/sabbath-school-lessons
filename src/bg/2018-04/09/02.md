---
title:  Под кръста на Исус
date:   25/11/2018
---

Както много други духовни благословения, дадени от Бога на Неговия народ, църковното единство също е дар от Небето. То не се получава чрез човешки усилия, добри дела и намерения. Исус Христос създава това единство чрез смъртта и възкресението Си. Когато приемем с вяра Неговата смърт и възкресение чрез кръщение и опрощение на греховете, когато се присъединим към братството и разпространяваме Тройната ангелска вест по света, ние сме в единство с Него и един с друг.

`Прочетете Йоан 11:51,52 и Ефесяни 1:7-10. Кое събитие от живота на Исус е основата на единството сред нас като адвентисти от седмия ден?`

„Това не каза от себе си, но като беше първосвещеник през онази година, предсказа, че Исус ще умре за народа, и не само за народа, но и за да събере в едно разпръснатите Божии чеда“ (Йоан 11:51,52). Колко странно, че Бог използва Каяфа да обясни смисъла на Исусовата смърт, въпреки че Каяфа не знае какво върши, като Го осъжда да умре. Нито пък има някаква представа за дълбочината на изреченото. Каяфа смята, че прави обикновено политическо изявление. Обаче Йоан го използва, за да разкрие важна истина за смисъла на заместническата Христова смърт за целия верен Божия народ, който един ден ще бъде събран „в едно“.

Каквито и други вярвания да имаме като адвентисти от седмия ден, каквато и вест само ние да проповядваме, основата на нашето единство е това, че всички приемаме смъртта на Христос за нас.

И още, преживяваме това единство в Христос и чрез кръщението. „Защото всички сте Божии синове чрез вяра в Исус Христос. Понеже всички вие, които сте се кръстили в Христос, с Христос сте се облекли“ (Галатяни 3:26,27). Кръщението е още една връзка между нас като адвентисти, тъй като символизира вярата ни в Спасителя. Имаме един общ Отец; следователно всички сме Божии синове и дъщери. Имаме и един общ Спасител, в чиято смърт и възкресение се кръщаваме (Римляни 6:3,4).

`Каквито и културни, социални, етнически и политически различия да съществуват между нас като адвентисти от седмия ден, защо общата ни вяра в Исус трябва да преодолява всякакви подобни разделения?`