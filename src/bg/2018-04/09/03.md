---
title:  Служба на примирение
date:   26/11/2018
---

Несъмнено в нашия свят има изобилие от хаос, смут, войни и конфликти. Всички тези фактори засягат живота ни на лично, обществено и национално ниво. Понякога ни се струва, че целият живот е една битка. Но разделението и хаосът няма да продължат вечно. Божията мисия е да донесе космическо единство. Докато грехът води до дисхармония, Божият вечен план на примирение донася мир и пълнота.

В Ефесяни 2:13-16 Павел изтъква принципите, които показват как Христос действа, за да внесе мир между вярващите: чрез смъртта Си на кръста Исус прави евреи и езичници един народ и унищожава етническите и религиозните бариери, които ги разделят. Ако Христос успява да постигне това с евреите и езичниците през I век, колко повече може да събори расовите, етническите и културните бариери и прегради, разделящи хората в църквата ни днес?

И едва тогава ще можем да достигнем и до света.

`Във 2 Коринтяни 5:17-21 Павел казва, че в Христос сме ново създание, примирени с Бога. Тогава каква е ролята ни в този свят? Какво влияние можем да оказваме в нашето общество като обединено църковно тяло?`

Като ново Божие творение вярващите имат важна задача – тройна служба на примирение. (1) Нашата църква се състои от вярващи, които някога са били отчуждени от Бога, но чрез спасителната благодат на Христовата жертва сега са свързани с Него чрез Светия Дух. Ние сме остатъкът, призован да разгласява последната вест за света. Нашата задача е да каним хората, които все още са отчуждени от Бога, да се примирят с Него и да се присъединят към общата ни мисия. (2) Църквата освен това е Божият народ, примирени един с друг. Да бъдем обединени в Христос означава да сме обединени един с друг. Това не е просто възвишен идеал; то трябва да бъде видима реалност. Примирението един с друг, мирът и хармонията между братя и сестри е непогрешимо свидетелство за света, че Исус Христос е нашият Спасител и Изкупител. „По това ще познаят всички, че сте Мои ученици, ако имате любов помежду си“ (Йоан 13:35). (3) Чрез службата си на примирение църквата казва на цялата вселена, че Божият план на изкуплението е истински и работи. Великата борба е свързана предимно с Бога и засяга Неговия характер. Ако църквата изгражда единство и примирява, вселената вижда действието на Божията вечна мъдрост (Ефесяни 3:8-11).