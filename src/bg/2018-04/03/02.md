---
title:  Исус се моли за Себе Си
date:   14/10/2018
---

Първосвещеническата молитва е разделена на три части. Първо, Исус се моли за Себе Си (Йоан 17:1-5), после – за учениците (Йоан 17:6-19), а накрая за онези, които по-късно ще повярват в Него (Йоан 17:20-26).

`Прочетете Йоан 17:1-5. Кое е най-важното в Неговата молитва и какво означава то за нас днес?`

Исус ходатайства първо за Себе Си. При предишните събития в „Евангелието от Йоан“ Той е показал, че часът Му още не е дошъл (Йоан 2:4; 7:30; 8:20). Но сега знае, че часът на жертвата Му е настъпил. Дошъл е моментът за драматичния край на земния Му живот и Той има нужда от сила, за да завърши мисията Си. Това е време и за молитва.

Христос ще прослави Своя Отец, като извърши Неговата воля дори ако това означава да понесе кръста. Приемането на кръста не е някакъв фатализъм, а по-скоро упражняване на властта, която Отец Му е дал. Той не умира като мъченик, но доброволно прославя Своя Отец, като изпълнява причината за въплъщението Си: смърт на кръста за греховете на света. 

`Какво е вечен живот според Йоан 17:3? Какво означава да познаваме Бога?`

Исус преди всичко ни казва, че вечният живот се състои в личното познаване на Бога. Това не е спасение чрез дела или знание, но по-скоро опитността на познаване на Господа заради това, което е сторил Исус за нас на Кръста. Подобно познание се постига чрез личната връзка с Отец. Наша човешка склонност е да ограничаваме знанието до факти и подробности, но Исус цели нещо по-дълбоко и удовлетворяващо: лична връзка с Бога. Първото Му пришествие също има за цел да ръководи човечеството в търсенето на по-смислено и спасително познание за Бога и единството ни един с друг, резултат от това познание.

`Каква е разликата между това да имаме информация за Бога и да Го познаваме лично? Какви опитности сте имали, помагащи ви да опознаете Бога?`