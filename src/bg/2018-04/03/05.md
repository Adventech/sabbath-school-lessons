---
title:  Единство сред християните
date:   17/10/2018
---

`Прочетете Марк 9:38-41 и Йоан 10:16. Какво ни говори отговорът на Исус за поставянето на етикети и прибързаното съдене кой е истински Негов последовател?`

Адвентистите от седмия ден имат склонността да разбират Исусовата молитва от Йоан, 17 глава като пряко приложима за единството на нашата църковна деноминация. Ние трябва да бъдем обединени като църква, за да изпълним мисията си по разпространение на Тройната ангелска вест по света. По този въпрос спор няма.

Но какво да кажем за единство с другите християни? Как трябва да се отнасяме към тях в светлината на Исусовата молитва?

Несъмнено вярваме, че Бог има верен народ и в другите църкви, освен в нашата. Освен това Библията е категорична, че Той има Свои верни дори във Вавилон: „Излез от нея, народе Мой, за да не участваш в греховете ѝ и да не споделяш язвите ѝ“ (Откровение 18:4). 

Същевременно знаем, че според книгата „Откровение“ ще настъпи голямо отстъпление сред хората, изповядващи името на Христос, и че в последните дни много фалшиви християни ще се обединят заедно с държавата, за да започнат гонение, описано картинно в Откровение 13:1-17. Затова адвентистите винаги са подхождали много внимателно към призивите за единство с други църкви, каквито наблюдаваме в икуменическото движение. 

Тогава какво отношение трябва да имаме към другите деноминации? Елън Уайт пише следното относно работата на Църквата на адвентистите от седмия ден заедно с други християни, поне в един конкретен аспект: „Когато човекът подчини волята си на Божията воля, Светият Дух ще действа в сърцата на хората, на които служи. Беше ми показано, че не трябва да отбягваме работниците от Женския съюз за християнско въздържание. Когато се обединяваме с тях в полза на пълното въздържание, ние не променяме нашата позиция за спазването на седмия ден, а можем да им покажем, че ценим тяхната позиция по въпроса за въздържанието. Когато отваряме вратата и ги каним да се обединят с нас по въпроса за въздържанието, си осигуряваме тяхната помощ по този въпрос. А обединявайки се с нас, те ще чуят нови истини, които Светият Дух очаква да внуши в сърцата“ (Welfare Ministry, p. 163). 

Въпреки че говори за конкретен въпрос в конкретно време, тя ни дава принципи, които можем да следваме по отношение на други християни, особено по темата за обединяване около дадена кауза.

Първо, можем да работим с тях по общи социални интереси. Второ, ако наистина се обединим, това трябва да става по такъв начин, че да не правим компромис с нашите вярвания или практики. Трето, ние можем и трябва да използваме това „единство“, за да споделяме с другите скъпоценните истини, с които сме благословени.