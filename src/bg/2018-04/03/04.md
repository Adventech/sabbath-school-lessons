---
title:  „Онези, които биха повярвали в Мене“
date:   16/10/2018
---

След като Исус се моли за учениците Си, Той разширява молитвата, за да включи „онези, които биха повярвали в Мене чрез тяхното учение“ (Йоан 17:20).

`Прочетете Йоан 17:20-26. Какво най-силно желае Исус за хората, които по-късно ще повярват в евангелската вест? Защо е толкова важно тази молитва да се изпълни?`

Исус се моли бъдещите вярващи да бъдат едно, както Отец и Синът са едно. На няколко места в „Евангелието от Йоан“ Той споменава за единството на Отец и Сина. Двамата никога не действат независимо един от друг, но винаги са единодушни във всичко, което правят (Йоан 5:20-23). Обичат грешното човечество до такава степен, че Отец е готов да даде Сина Си за света, а и Синът също е готов да отдаде своя живот (Йоан 3:16; 10:15).

Единството, за което говори Исус в тази молитва, е единство на любов и стремежи, каквато цари между Отец и Сина. „По това ще познаят всички, че сте Мои ученици, ако имате любов помежду си“ (Йоан 13:35). Изявата на това единство в любовта ще потвърди пред обществото връзката както с Исус, така и с Отец. „Изявата на искреното единство трябва да бъде непреодолимо доказателство за истинността на евангелието“ (Andreas J. Köstenberger, John, Baker Exegetical Commentary on the New Testament. Grand Rapids: Baker Academic, 2004, p. 498). Така светът ще разбере, че Исус е Спасителят. С други думи, единството, за което се моли Той, не може да остане скрито. Как светът да се убеди в истинността на евангелието, ако не може да забележи любов и единство сред Божия народ?

„Бог извежда един народ, който да устои в съвършено единство върху платформата на вечната истина (…) Бог планира Неговият народ да постигне единство на вярата. Молитвата на Христос преди разпъването Му на кръста е учениците Му да бъдат едно, както Той е едно с Отец, за да може светът да повярва, че Отец Го е изпратил. Тази изключително трогателна и прекрасна молитва отеква през вековете дори до наши дни, защото Исус казва: „И не само за тях се моля, но и за онези, които биха повярвали в Мене чрез тяхното учение“. 

Колко искрено трябва да търсят отговор на тази молитва в живота си изповядващите, че са последователи на Христос“ (Уайт, Е. Свидетелства към църквата. Т. 4. София: „Ел Уай“, 2013, с. 18).

`Какво правим в живота си и в църквите си, за да постигнем представеното тук единство? Защо смъртта за егоизма е решаваща за всеки един от нас, ако искаме нашите църкви да бъдат обединени така, както трябва?`