---
title:  Разширено изучаване
date:   19/10/2018
---

Прочетете от Елън Уайт: „Божият закон е непроменим“, с. 270-282, от „Великата борба“. Прочетете статиите „Деноминации, отношения с другите”, с. 763, 764 и „Римокатолическата църква”, с. 1110 от Енциклопедия на Елън Уайт – англ. изд.

„Въпреки че Църквата на адвентистите от седмия ден е световна църква с много местни църкви, адвентистите не твърдят, че са Христовата универсална църква. Универсалната църква е по-всеобхватна от всяка деноминация. Тя е видима и невидима, доколкото се състои от тези, които вярват в Исус и Го следват. Този конкретен теологичен въпрос се усложнява, ако вземем предвид отстъплението сред християните, засегнато в книгата „Откровение“. Чистата църква от Откровение, 12 глава е противопоставена на „блудницата“ от Откровение, 17 глава; великият град Вавилон, който на свой ред е противопоставен на невестата на Агнето, светия град или Новия Йерусалим от Откровение, 21 и 22 глава. В първи век универсалната църква може да е била доста видима; но например през Средните векове е било много по-трудно и сложно тя да се забележи.

Следователно адвентистите не ограничават представата за Божията истинска църква до своята деноминация, нито автоматично я разширяват да включва други християнски църкви. Божията истинска църква се състои от тези личности, които наистина вярват в Бога. Той ги познава. Адвентистите, от друга страна, твърдят, че са Божият специален видим остатък в края на времето от Откровение 12:17 и глави 12-14. Този остатък има както местен, така и универсален характер (Откровение 2:24 и 12:17)“ (Ekkehardt Mueller, “The Universality of the Church in the New Testament,” in Ángel Manuel Rodríguez, ed., and Message, Mission, and Unity of the Church. Silver Spring, Md.: Biblical Research Institute, General Conference of Seventh-day Adventists, 2013, p. 37).

**Въпроси за разискване**

`1.	Защо изпълнението на Исусовата молитва от Йоан, 17 глава е толкова важно за нашата църква? Какво говори желанието Му за единство на църквата от I век за очакванията Му към нашата църква днес?`

`2.	Местната ви църква работила ли е с други християни по определени въпроси? Колко добре ви се получи? Как да работим с тях, когато е уместно, без да правим компромис с някои от истините, които са ни поверени?`

`3.	Какво е приложението на следния цитат от „Великата борба“? Как да го направим реалност в средите си? „Ако претендиращите да са Божи народ хора биха приели светлината, когато тя ги огрява от Божието Слово, те биха постигнали онова единство, за което се моли Христос и което описва апостолът, „единството на Духа във връзката на мира.“ „Има – казва той – едно тяло и един Дух, както и бяхте призовани към една надежда на вашето звание; един Господ, една вяра, едно кръщение“ (Ефесяни 4:3-5)” (Уайт, Е. Великата борба. София: Нов живот, с. 236).` 

**Резюме**: Първосвещеническата молитва от Йоан, 17 глава ни напомня, че Исус е загрижен за църковното единство и днес. Неговата молитва трябва да бъде и наша и трябва да се стремим да утвърждаваме вярата си в Божието Слово. Любовта един към друг трябва да характеризира също и отношението ни към всички, включително към другите християни, независимо от теологичните ни различия.