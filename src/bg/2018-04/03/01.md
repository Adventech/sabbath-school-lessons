---
title:  „Да бъдат всички едно“
date:   13/10/2018
---

### За изучаване през седмицата
Йоан 17:1-26; 1 Йоан 5:19; Йоан 13:18-30; Йоан 5:20-23; Марк 9:38-41; Откровение 18:4; 1 Йоан 2:3-6.

> <p>Стих за запаметяване</p>
> „И не само за тях се моля, но и за онези, които биха повярвали в Мене чрез тяхното учение, да бъдат всички едно; както Ти, Отче, си в Мен и Аз в Тебе, така и те да бъдат в Нас едно, за да повярва светът, че Ти си Ме пратил” (Йоан 17:20,21).

„Евангелието от Йоан“ ни позволява да надзърнем в непосредствените тревоги на Исус, когато предателството и Неговата смърт наближават. В пет особено важни глави (Йоан, 13-17 гл.) получаваме последните съвети на Исус, достигащи кулминацията си в тази глава, която понякога е наричана Негова „първосвещеническа молитва“ (Йоан, 17 глава).

„Подходящо название, защото в тази молитва нашият Господ освещава Себе Си за жертва, в която е едновременно и Свещеник, и Жертва. Същевременно това е молитва за посвещението на тези, за които се дава жертвата – учениците, които присъстват в горната стая, и тези, които по-късно ще повярват чрез тяхното свидетелство“ (F. F. Bruce, The Gospel of John (Grand Rapids: Eerdmans, 1983), p. 328).

В сърцевината на тази молитва е Исусовата тревога за единството сред Неговите ученици и сред тези, които по-късно ще повярват в Него. Това е ключовата тема на молитвата: „Аз за тях се моля; не се моля за света, а за тези, които си Ми дал, защото са Твои. И всичко Мое е Твое, и Твоето – Мое, и Аз се прославям в тях” (Йоан 17:9,10).

Нито един смислен разговор за църковното единство, за единството ни с Христос, не може да бъде пълен, без да обърнем достатъчно внимание на тази молитва. За какво се моли Исус, за кого се моли и какво означава молитвата Му за нас днес?