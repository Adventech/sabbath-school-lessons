---
title:  Исус се моли за учениците Си
date:   15/10/2018
---

`Прочетете Йоан 17:9-19. За какво конкретно се моли Исус по отношение на учениците Си?`

Христос се моли още за Своите ученици, защото има голяма опасност те да изгубят вярата си в Него в близките дни, когато вече няма да бъде с тях в плът. Затова ги предава на грижата на Своя Отец.

Той се моли за тяхната защита в света. Не се моли за света, защото знае, че светът по естество се противи на волята на Отец (1 Йоан 5:19). Но тъй като тук е мястото, където учениците ще служат, Христос се моли да бъдат предпазени от злото в него. Исус е загрижен за света: Той е негов Спасител. Но разпространяването на евангелието е обвързано със свидетелството на тези, които ще отидат да проповядват благата вест. Затова ходатайства за тях, за да не ги победи лукавият (Матей 6:13).

Обаче един от учениците се оказва победен. По-рано онази вечер Исус е споменал, че един от тях е решил да Го предаде (Йоан 13:18-30). Въпреки че споменава факта, че Писанието е предсказало предателството на Юда (Псалми 41:9), Юда не е жертва на обстоятелствата. По време на последната вечеря Исус отправя към него призив чрез жест на любов и приятелство (Йоан 13:26-30). „На Пасхалната вечеря Исус доказва божествеността си, като разкрива намеренията на предателя. Той с нежност включва Юда, когато послужва на учениците. Но последният призив на любовта остава без отклик“ (Уайт, Е. Копнежът на вековете. София: Нов живот, 2005, с. 442).

Тъй като знае, че завистта и ревността могат да разделят учениците, както се е случвало и преди, Христос се моли за тяхното единство. „Отче святи; опази в името Си тези, които си Ми дал, за да бъдат едно, както сме и Ние едно“ (Йоан 17:11). Такова единство не може да се постигне от хора. То е резултат само от Божествената благодат. Единството на учениците се основава на единството на Отец и Сина и именно то е задължителната предпоставка за успешното им служене в бъдеще.

Тяхното освещение или посвещение на истината също е задължително, за да могат да служат. Делото на Божията благодат в сърцата на учениците ще ги преобрази. Но ако искат да свидетелстват за Божия истина, самите те трябва да бъдат преобразени чрез тази истина.

`Какво означава „да не бъдем от света“? Кое в нас и в начина ни на живот ни прави „да не сме от този свят“?`