---
title:  Една вяра, споделена с любов
date:   18/10/2018
---

`В Йоан 17:3 Исус казва, че вечен живот означава да познаваме Бога. Прочетете 1 Йоан 2:3-6. Какво означава да познаваме Бога? Как разкриваме познанието си за Него в своето ежедневие?`

По принцип, макар хората в обществото днес да искат да се наричат спазващи закона граждани, тези същите хора често подценяват библейското задължение да спазват Божиите заповеди. Някои дори твърдят, че Божията благодат е отменила Неговите заповеди. Но библейското учение не гласи нищо подобно. „Спазването на заповедите не е условие за опознаване на Бога, но признак, че познаваме Бога/Исус и Го обичаме. Следователно познаването на Бога не е само теоретично, но води до действия“ (Ekkehardt Mueller, The Letters of John. Nampa, Idaho: Pacific Press, 2009, p. 39). Самият Исус подчертава: „Ако Ме обичате, ще пазите Моите заповеди (…) Който има Моите заповеди и ги пази, той Ме обича; а който Ме обича, ще бъде възлюбен от Моя Отец и Аз ще го възлюбя, и ще му се явя лично“ (Йоан 14:15,21). „По това познаваме, че обичаме Божиите чеда, когато обичаме Бога и изпълняваме Неговите заповеди, защото това е любов към Бога: да пазим Неговите заповеди; а заповедите Му не са тежки“ (1 Йоан 5:2,3).

`Прочетете Йоан 13:34,35. Каква нова заповед дава Исус на учениците Си и каква е връзката ѝ с идеята за единство между Неговите последователи?`

Заповедта да обичаме ближния си не е нова сама по себе си; тя може да се открие в наставленията, които Бог дава на Моисей (Левит 19:18). Новото е Исусовата заповед учениците Му да се обичат, както Той ги е възлюбил. Неговият пример за себеотрицателна любов е новата етика за християнската общност.

Какъв чудесен стандарт ни е предложен! Животът на Исус е практична демонстрация на любов в действие. Цялото дело на благодатта е постоянно служене с любов, себеотрицание, самопожертвувателни усилия. Можем да си представим, че Христовият живот е една непрестанна проява на любов и саможертва за добруването на другите. Принципът, който води Христос, трябва да подбужда и вярващите от Неговия народ във всичките им отношения един с друг. Какво мощно свидетелство за света ще бъде такава любов. И каква мощна сила за обединяване сред нас би била тя.

`Как бихме могли да се научим да проявяваме към другите такава себеотрицателна любов, каквато е проявявал Исус?`