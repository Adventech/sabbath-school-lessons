---
title:  Разрушаване на стената
date:   22/10/2018
---

Някои от най-дълбоките разделения между хората са причинявани от различия по раса, етническа принадлежност и религия. В много общества личната карта определя етноса или религията на човека и тези различия често са свързани с привилегии или ограничения, с които хората трябва ежедневно да се съобразяват. Когато избухнат войни или конфликти, тези белези на самоличността и разликите често стават катализатори за потисничество и насилие.

`В Ефесяни 2:11-22 ап. Павел показва един по-добър път за християнската общност. Как нашето единство в Христос засяга различията ни? Какво е унищожено чрез Исусовата смърт на кръста?`

Павел кани ефесяните да си спомнят какъв е бил животът им, преди да приемат Божията благодат в Христос. Етническите, културните и религиозните различия са пораждали враждебност и конфликти между различните групи хора. Но добрата новина е, че в Христос ние ставаме един народ с общ Спасител и Господ. Всички принадлежим на Божия народ. „А сега в Христос Исус вие, които някога сте били далеч, сте поставени близо чрез кръвта на Христос“ (Ефесяни 2:13). 

Древният храм в Йерусалим е имал разделителна стена за онези части, достъпни единствено за етнически евреи. На тази стена е имало надпис, забраняващ на чужденци да продължават по-нататък под заплаха от смъртно наказание. Именно в нарушение на това постановление е обвинен Павел, когато влиза в храма след мисионерските си пътувания. След залавянето му той е обвинен, че е вкарал в еврейската секция на храма ефесянин на име Трофим (Деяния 21:29). В това Послание Павел заявява, че Христос „е нашият мир, Който направи двата отдела едно и събори средната стена, която ги разделяше“ (Ефесяни 2:14).

В Христос вярващите са наследници на Авраам и получават обрязване на сърцето. Физическото обрязване, което Бог дава на Авраам, насочва към духовното обрязване, което вярващите ще получат в Христос (Второзаконие 10:16). „В Него бяхте и обрязани с обрязване, извършено не от ръка, а с обрязването, което е от Христос, като съблякохте плътското тяло“ (Колосяни 2:11).

`Прочетете отново Ефесяни 2:11-22. Как в нашата църква забелязваме реалността на това, което е написал Павел тук? Кои проблеми остават нерешени?`