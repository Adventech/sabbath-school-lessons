---
title:  Благословения в Христос
date:   21/10/2018
---

`Прочетете Ефесяни 1:3-14. Какво според Павел ни е дадено в Христос?`

Последователите на Исус имат много основания да прославят Бога. В Христос Той е избрал да ни осинови като синове и дъщери и ние да Го представяме пред света. Павел използва различни образи, за да опише новата ни връзка с Бога в Христос. Сред тях особено актуален по темата на този урок за единството е образът на осиновяването. В Христос сме осиновени и принадлежим към Божието семейство. Образът на семейството е също и препратка към Божия завет с израилтяните. В контекста на посланието на Павел езичниците, които приемат Исус като Месия, са още Божии деца, наследници на обещанието, дадено на Израил (Римляни 8:17; Галатяни 4:7). Предимството на тази връзка с Христос, пребъдването в Него, е основополагащо за всяко християнско единство. Този пасаж ни казва още, че Бог желае да обедини отново цялото човечество в Христос. В Неговото семейство познаването на Исус не осигурява някакво специално положение: ние всички сме Божии деца, еднакво обичани и приети.

Някои хора се заблуждават, когато в този откъс виждат намек за предопределение (Ефесяни 1:5,11). Обещанието, че Бог ни е избрал да бъдем спасени, сякаш внушава, че Бог е избрал някои да бъдат изгубени. Но това не е в съгласие с библейското учение. Всъщност Бог е приготвил спасителния план още преди създаването на света, за да може всеки един да се спаси. „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ (Йоан 3:16; 1 Тимотей 2:6; 2 Петър 3:9). Той предварително знае кой ще приеме Неговото предложение за спасение, но това не е същото като предопределяне на човешкото решение. Спасението се предлага на цялото човечество заради всичко, което Христос е направил за нас. Въпросът е: Как ние отговаряме на това предложение? Бог не прилага насилие, за да спаси някого.

„На един небесен съвет се създава план, чрез който хората, макар и престъпници, да не загинат в непокорството си, но чрез вяра в Христос като техен заместник и гарант да станат Божии избрани, предопределени да бъдат осиновени като деца чрез Исус Христос според Неговата блага воля. Бог желае всички хора да бъдат спасени, защото е създаден щедър план – отдаването на Неговия единороден Син, който да плати откупа за човека. Тези, които загинат, ще загинат, защото са отказали да бъдат осиновени като Божии деца чрез Христос Исус“ (Коментари на Елън Уайт. Адвентен библейски коментар. Т. 6. С. 1114 – англ. изд.).