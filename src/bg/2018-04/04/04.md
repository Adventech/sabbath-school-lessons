---
title:  Обединени в едно тяло
date:   23/10/2018
---

Апостол Павел говори на ефесяните реалистично с боговдъхновени думи. Единството между евреите и езичниците, между хора с различен културен и етнически произход, не е мит или хипотетична идея: то е реалност, която изисква „живот, достоен за званието, към което бяхте призовани“ (Ефесяни 4:1). 

`Според Ефесяни 4:1-3 как християните трябва да живеят достойно за призванието си в Христос?`

Практичният резултат от тези добродетели в християнския живот помага „в свръзката на мира да опазите единството в Духа“ (Ефесяни 4:3). Всички тези качества се коренят в любовта (1 Коринтяни 13:1-7). Активното практикуване на любовта съхранява връзките между братята и сестрите и съдейства за мира и единството в християнската общност и извън нея. Единството в църквата изявява Божията любов по удивителен начин, който другите забелязват. Църквата е призована да бъде такъв свидетел особено във време на противопоставяне, разделения и войни. 

`Прочетете Ефесяни 4:4-6. Коя е най-важната тема в тези три стиха?`

В първите стихове на главата Павел споделя дълбокия си интерес към единството на църквата. Започва с увещание за единство (Ефесяни 4:1-3), а след това изброява седемте елемента, обединяващи вярващите (4:4-6). Единството е едновременно нещо, което вярващите вече притежават (4:4-6), нещо, за което трябва постоянно да работят и да поддържат (4:1-3), и нещо, което е бъдеща цел, към която да се стремим (4:13). 

„Апостолът увещава братята си да проявяват в живота си силата на истината, която им е представил. Чрез кротост и благост, търпение и любов те трябва да бъдат пример за характера на Христос и благословенията на Неговото спасително дело. Има само едно тяло и един Дух, един Господ и една вяра. Като членове на тялото на Христос всички вярващи се оживотворяват от един и същи дух и имат една и съща надежда. Разделенията в църквата обезславят религията на Христос пред света и дават повод на враговете на истината да оправдават поведението си. Наставленията на Павел не са написани само за църквата по негово време. Бог е определил те да стигнат и до нас. Какво правим ние, за да запазим единството в свръзката на мира?“ (Уайт, Е. Свидетелства към църквата. Т. 5. София: Нов живот, 2012, с. 231).

`Какви решения можете да вземете в този момент, за да бъдете сигурни, че водите „живот, достоен за званието, към което бяхте призовани“?`