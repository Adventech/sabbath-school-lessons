---
title:  Разширено изучаване
date:   26/10/2018
---

Прочетете от Елън Уайт: „Духът на единството“, с. 163-180, от „Свидетелства към църквата“, Т. 9  (София: Нов живот, 2013).

„Христос не признава никакво разграничение по националност, ранг или кредо. Книжниците и фарисеите желаят да извлекат местна и национална изгода от всички небесни дарове и да изключат останалите от Божието семейство в света. Но Христос идва да разруши всяка разделителна стена. Той идва да покаже, че Неговият дар на милост и любов е неограничен като въздуха, светлината или дъжда, който освежава земята. 

Животът на Христос установява една религия, в която няма никакви касти; религия, в която евреин и езичник, роб и свободен са свързани в общо братство, равни пред Бога. Никаква политическа хитрост не влияе върху действията Му. Той не прави разлика между съседи и непознати, приятели и врагове. Сърцето Му е привлечено от всяка душа, която копнее за водата на живота“ (Уайт, Е. Свидетелства към църквата. Т. 9. С. 173).

**Въпроси за разискване**

`1.	Разсъждавайте върху следното свидетелство: „В четвърта глава на „Ефесяни“ Божият план е толкова ясно и простичко разкрит, че всички Негови деца могат да се хванат за истината. Тук ясно е обявено средството, което Той е определил за поддържане на единството в Неговата църква, за да може членовете ѝ да изявяват пред света здравословна религиозна опитност“ (Коментари на Елън Уайт. Адвентен библейски коментар. Т. 6. С. 1117 – англ. изд.). Какво в Ефесяни, 4 глава насочва към единството на църквата? Какво можем да направим, за да имаме подобно единство?`

`2.	Нуждата от смирение и покорство заема централно място във въпроса за единството. Как въобще би могло да съществува единство в църквата без тези качества? Ако сме горди, сигурни в гледищата и позициите си и не желаем да слушаме другите, нямаме никакъв шанс за единство. Как да се научим на смирение и покорство?` 

`3.	Как бихме могли да имаме единство, въпреки че невинаги сме съгласни по всички въпроси?`

**Резюме**: В „Посланието към ефесяните“ Павел дава множество съвети за това какво означава християните да бъдат „в Христос“. Спасението в Исус преобразява живота ни в практично отношение. Всички наши човешки връзки, включително отношенията между братята и сестрите в църквата, се преобразяват чрез силата на Христос в живота ни. А това преобразяване е решаващо, за да имаме единство.