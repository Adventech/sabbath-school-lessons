---
title:  Връзките между хората в Христос
date:   25/10/2018
---

Християнството е религия на връзките: връзка с Бога и един с друг. Безсмислено е да твърдим, че имаме дълбока връзка с Бога, без тя да повлиява върху взаимоотношенията ни с другите. Християнството не може да се живее във вакуум. Принципите на единството, които Павел коментира в „Посланието към ефесяните“, са приложими и за отношението ни към околните.

`Прочетете Ефесяни 5:15-21. Какво ни казва Павел в стих 21? Каква е връзката между покоряването и единството?`

Увещанието на Павел да се покоряваме един на друг е свързано с фразата „но се изпълвайте с Духа“ от Ефесяни 5:18. Един от начините, чрез които се изразява изпълването с Духа, е покоряването един на друг. Това означава подходящото отношение на смирение и загриженост, което трябва да имаме спрямо другите. Разбира се, то не е естествено качество на повечето личности, но е резултат от пребъдването на Духа в нашите сърца. Представлява дар на същия Дух, който е връзката на единството в Христос. Разглеждано от тази гледна точка, покорството е вътрешно качество, изявяващо нашата почит към Христос и към жертвата Му за нас.

`Прочетете Ефесяни 5:22-6:9. Какво влияние върху връзките с хората на вярващия в Христос човек има това взаимно покоряване у дома и на работното място?`

До известна степен единството в църквата зависи от единството в дома. Павел подчертава, че единството, любовта и уважението, които следва да съществуват между съпруга и съпругата, трябва да илюстрират любовта на Христос към църквата – себеотрицателна любов. Следователно както в дома, така и в църквата от съпрузите/съпругите и от църковните членове се изисква христоподобно уважение. Това качество на Христос трябва да се проявява и във връзките между деца и родители и между работници и работодатели (слуги и господари). Хармонията и мирът, които трябва да преобладават в домовете ни, следва да присъстват и в църквата.

`Какви принципи бихте могли да извлечете за нашето време, които ще ви помогнат по-добре да разбирате как трябва да се отнасяте (в зависимост от ситуацията) към даден член от семейството си или колега?`