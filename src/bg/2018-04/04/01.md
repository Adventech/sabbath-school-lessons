---
title:  Ключът към единството
date:   20/10/2018
---

### За изучаване през седмицата
Ефесяни 1:3-14; Галатяни 4:7; Ефесяни 2:11-22; 4:1-6,11; Матей 20:25-28; Ефесяни 5:15-6:9.

> <p>Стих за запаметяване</p>
> „Като ни е открил тайната на волята Си според благоволението, което е положил в Себе Си, за да се приложи, когато се изпълнят времената, т.е. да се събере в Христос всичко – това, което е небесно и земно” (Ефесяни 1:9,10).

Ефес е ключов търговски център с влияние в Мала Азия. Църквата там е съставена от евреи, езичници и хора от всички социални прослойки. Толкова разнородно членство би било предразположено към същите конфликти, владеещи света, в който живее – ако не беше Христос и единството, което имат в Него като части от Неговото тяло. Затова централната тема на „Посланието към ефесяните“ на апостол Павел е единството сред последователите на Христос. 

Неговата представа за единство се състои от две измерения: единство в църквата, където евреи и езичници са събрани заедно в едно тяло – Христос; и единство във вселената, където всичко на небето и на земята намира своето окончателно единство в Христос.

Той е източникът на това единство. Изразът на Павел „в Христос“ или „с Христос“ се употребява многократно в това Послание, за да покаже какво е направил Бог за нас и за вселената чрез живота, смъртта и възкресението на Исус Христос. Божието крайно намерение чрез плана на спасението е да обедини отново всичко в Христос. Това единство ще се изяви напълно едва в края на света.