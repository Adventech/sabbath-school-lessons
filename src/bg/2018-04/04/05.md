---
title:  Църковните водачи и единството
date:   24/10/2018
---

„А на всеки от нас се даде благодат според мярката на това, което Христос ни е дал“ (Ефесяни 4:7). Макар че спасението е дар за всички хора, които го приемат, някои духовни дарби се поверяват на определени хора за конкретна цел.

`Прочетете Ефесяни 4:11. Какви ръководни дарби дава Бог на църквата?`

`Според Ефесяни 4:12 с каква цел Той дава тези специални ръководни дарби в църквата? Как те са свързани една с друга?`

В известен смисъл всички християни са служители и слуги на Бога и на евангелието. Поръчението на Христос от Матей 28:19,20 е дадено на всички християни: да отидат, да създават ученици от всички народи, да кръщават и да поучават. Делото на служенето не е поверено само на няколко привилегировани хора, като пастори и/или евангелизатори, но на всички, носещи името на Христос. Никой не може да твърди, че е освободен от делото по разпространяване на евангелието, както и никой църковен водач не може да смята, че притежава изключителни права върху служенето. Духовните ръководни дарби имат конкретната цел да назидават църквата. Църковните водачи трябва да подпомагат, подкрепят и поощряват единството.

Списъкът на Павел с ръководни дарби ни казва, че тези роли още помагат на Божия народ да достигне изгубените. Някои специално призовани хора в църквата имат отговорността да помагат на другите в изпълнението на служенето и длъжността си за Христос и да назидават тялото Христово, „докато всички достигнем в единство на вярата и на познаването на Божия Син, в пълнолетно мъжество, в мярката на ръста на Христовата пълнота“ (Ефесяни 4:13). Образецът на Исус като водач трябва да ни ръководи, когато служим. Той е дошъл да служи на другите, а не те да Му служат (Матей 20:25-28). И ние трябва да правим същото. 

У хората съществува силна склонност към независимост: да не са отговорни пред никого. Западното общество е особено пропито с нея. Обаче Павел ни напомня, че никой християнин не е сам в този свят и че ние образуваме общност на вярата с духовните водачи, за да се насърчаваме един друг в пътуването си заедно. Всички сме части от Христовото тяло. 

`Какви духовни дарби имате и как ги използвате за единството на местната ви църква?`