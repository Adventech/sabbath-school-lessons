---
title:  Прошката
date:   05/12/2018
---

Какво представлява прошката? Дали оправдава поведението на човека, който страшно много ни е навредил? Зависи ли прошката ми от покаянието на виновника? Ами ако онзи, който ме е разстроил, не заслужава моята прошка?

`Как следващите пасажи ни помагат да разберем библейското естество на прошката? Римляни 5:8-11; Лука 23:31-34; 2 Коринтяни 5:20, 21; Ефесяни 4:26`

Христос поема инициативата да ни примири със Себе Си. Именно „Божията благост е назначена да те води към покаяние“ (Римляни 2:4). В Него сме били примирени с Бога, докато още сме били грешници. Нашето покаяние и изповед не създават примирението. То е резултат от Христовата смърт на кръста, а нашият дял е да приемем това, което е сторено за нас. Вярно е, че не можем да приемем благословенията на прошката, докато не изповядаме греховете си. Това не означава, че нашата изповед създава прошка в Божието сърце. Тя е в сърцето Му през цялото време. Всъщност изповедта ни дава възможност да я приемем (1 Йоан 1:9). Тя е жизненоважна не защото променя Божието отношение спрямо нас, но защото променя нашето отношение спрямо Него. Когато се поддаваме на убеждаващата сила на Светия Дух да се покаем и да изповядаме греховете си, ние се променяме.

Прошката е решаваща и за духовното ни благосъстояние. Невъзможността да простим на човек, който ни е причинил зло, дори ако не заслужава прошка, може да навреди на нас повече отколкото да нарани него. Ако някой ви е причинил зло и болката ви измъчва, защото не можете да му простите, вие допускате той да ви наранява още повече. Колко често такива чувства и рани са причината за разделения и напрежение в църквата. Неразрешените обиди между църковни членове увреждат единството на цялото Христово тяло.

Прошка означава да освободим друг човек от нашето осъждане, защото Христос ни е освободил от Своето осъждане. Тя не оправдава поведението на другия срещу нас. Можем да се примирим с някого, който ни е навредил, защото Христос ни е примирил със Себе Си, когато ние сме постъпвали зле спрямо Него. Можем да простим, защото на нас е било простено. Можем да обичаме, защото ние сме били обикнати. Прошката е решение. Можем да изберем да простим въпреки действията или отношението на другия човек. Това е истинският дух на Исус.

`Как фокусирането върху прошката, която имаме в Христос, ни помага да се учим да прощаваме на другите? Защо тази прошка е толкова съществена част от нашата християнска опитност?`