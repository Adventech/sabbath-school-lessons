---
title:  Възстановяване и единство
date:   06/12/2018
---

`Прочетете Матей 18:15-17. Какви три стъпки дава Исус, за да ни помогне да разрешаваме конфликтите, когато сме онеправдани от друг църковен член? Как да прилагаме тези думи в съвременни ситуации?`

Когато дава съвета от Матей, 18 глава, Исус желае да ограничи междуличностния конфликт в рамките на църквата във възможно най-малка група. Целта Му е двама души, засегнати от проблема, да го решат сами. Ето защо заявява: „И ако съгреши брат ти спрямо теб, иди, покажи вината му между теб и него насаме“ (Матей 18:15). Когато броят на хората, замесени в противопоставянето между две личности, нарасне, може да се създадат още спорове и това би могло да засегне братските отношения между други вярващи. Хората заемат страна и се създават фронтове. Но когато християните се опитват да разрешат различията си в тесен кръг и в духа на християнската любов и взаимното разбирателство, се създава климат на помирение. В тази атмосфера Светият Дух работи с тях, докато се стремят да разрешат спора.

Понякога личните призиви за разрешаване на конфликта са неуспешни. В тези случаи Исус ни казва да вземем със себе си един или двама други придружители. Тази втора стъпка в процеса на помиряването трябва винаги да става след първата. Целта е хората да се сближат, а не да се раздалечат още повече. Единият или двамата, които се присъединяват към групата на засегнатите, не идват да доказват становището на засегнатия или да обвиняват заедно с него другия. Те пристъпват с християнска любов и състрадание като съветници и молитвени партньори, за да участват в процеса по сближаване на отчуждените хора.

Има случаи, когато всички опити да се разреши проблемът, не сработват. В този случай Исус ни дава напътствия да поставим въпроса пред църквата. Определено не говори за прекъсване на съботното богослужение с въпроси за лични конфликти. Подходящото място за поставянето на този въпрос, ако първите две стъпки не са помогнали за помиряването на двете страни, е Църковният съвет. Отново повтаряме, че Божията цел е помиряването. Не да се обвинява едната страна, докато се оправдава другата.

„Не допускай обидата да се превръща в злоба. Не позволявай раната да гноясва и да избива в отровни думи, проникващи в ума на хората, които ги чуват. Не позволявай горчивите мисли да продължават да изпълват твоя и неговия ум. Иди при брат си и смирено и искрено поговори с него по този въпрос“ (Уайт, Е. Евангелски работници. С. 499 – англ. изд.).