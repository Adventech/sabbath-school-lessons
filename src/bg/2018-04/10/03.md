---
title:  От роб към син
date:   03/12/2018
---

Докато е затворник в Рим, Павел се запознава с роб-беглец на име Онисим, който е избягал от Колос в Рим. Апостолът разбира, че лично познава неговия господар. „Посланието към Филимон“ е личната молба на апостола до приятеля му относно възстановената връзка с избягалия роб. 

За Павел отношенията са важни. Апостолът знае, че влошените отношения вредят на духовното израстване и църковното единство. Филимон е църковен водач в Колос. Ако таи горчивина към Онисим, това ще опетни неговото християнско свидетелство и свидетелството на църквата пред невярващото общество.

`Прочетете Филимон 1-25. Какви важни принципи за възстановените отношения намираме тук? Помнете, ключовата дума е принципи.`

На пръв поглед е малко изненадващо, че Павел не говори по-настойчиво срещу злото на робството. Но неговият подход е по-ефективен. В идеалния случай евангелието разрушава всички класови разделения (Галатяни 3:28; Колосяни 3:10,11). Апостолът връща Онисим на Филимон не като роб, а като син в Исус и като негов „възлюбен брат“ в Господа (Филимон 16).

Павел знае, че избягалият роб е под угрозата на мрачно бъдеще. Може да бъде арестуван по всяко време. Обречен е да живее в нищета и бедност. Но сега, като брат в Христос на Филимон и добросъвестен работник, може да има по-добро бъдеще. Ще му бъдат осигурени храна, подслон и работа под властта на Филимон. Възстановяването на разрушената връзка би могло драматично да промени живота му. Той става „верният и възлюбен брат“ и съработник на евангелието заедно с Павел (Колосяни 4:9). Апостолът е толкова ревностен, толкова непреклонен в желанието си да ги примири, че е готов да плати от джоба си всички финансови загуби, произтичащи от случилото се между двамата вярващи в Исус.

`Какво сте готови да възприемете от принципите на евангелието, които виждаме тук, за да си помогнете, когато се борите със стрес, напрежение и дори разрив във взаимоотношенията с околните? Как тези принципи могат да предотвратят криза на единството в местната ви църква?`