---
title:  Възстановено приятелство
date:   02/12/2018
---

Павел и Варнава работят заедно, за да свидетелстват за Исус. Но имат разногласия дали могат да се доверят на боязлив човек като Йоан Марк (Деяния 15:36-39). Потенциалните опасности от проповядването на евангелието са го накарали в един момент да напусне Павел и Варнава и да се върне вкъщи (Деяния 13:13).

„Това дезертьорство кара Павел да оценява Марк неблагоприятно и дори строго за известно време. От друга страна, Варнава е склонен да го оправдае заради неопитността му. Той се притеснява да не би Марк да се откаже от служенето, защото вижда в него качества, които могат да го направят полезен работник за Христос“ (Уайт, Е. Деяния на апостолите. София: Нов живот, 1992, с. 75).

Въпреки че Бог ръководи тези мъже, проблемите между тях трябва да бъдат разрешени. Апостолът, проповядващ благодатта, трябва да я прояви към един млад проповедник, който го е разочаровал. Апостолът на прошката трябва да прости. Йоан Марк израства под утвърждаващото наставничество на Варнава (Деяния 15:39) и накрая сърцето на Павел явно е трогнато от промяната.

`Какво разкриват писмата на Павел до Тимотей и църквата в Колос за новите му отношения с Йоан Марк и обновеното доверие в младия проповедник? Колосяни 4:10,11; 2 Тимотей 4:11`

Въпреки че подробностите за помиряването на Павел с Йоан Марк са оскъдни, библейският доклад е пределно ясен. Младежът става един от доверените сътрудници на Павел. Апостолът горещо го препоръчва на църквата в Колос като „съработник“. В края на живота си настоява Тимотей да доведе Марк със себе си в Рим, защото е „полезен в службата“ (2 Тимотей 4:11). Неговото служене е обогатено от младия проповедник, на когото явно е простил. Бариерата между двамата е заличена и те могат да работят заедно за каузата на евангелието. Каквито и да са били проблемите и каквито и основания да е имал Павел за първоначалното си отношение към Йоан Марк, сега всичко е забравено.

`Как да се научим да прощаваме на хората, които са ни наранили или разочаровали? Същевременно защо прошката невинаги включва пълно възстановяване на предишните отношения? Защо това невинаги е задължително?`