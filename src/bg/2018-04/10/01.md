---
title:  Единство и разрушени връзки
date:   01/12/2018
---

### За изучаване през седмицата
2 Тимотей 4:11; Филимон 1-25; 2 Коринтяни 10:12-15; Римляни 5:8-11; Ефесяни 4:26; Матей 18:15-17.

> <p>Стих за запаметяване</p>
> „Защото, ако бяхме примирени с Бога чрез смъртта на Неговия Син, когато бяхме неприятели, колко повече сега, като сме примирени, ще се избавим чрез Неговия живот!“ (Римляни 5:10).

Както видяхме, дори след Петдесятница отношенията между вярващите понякога се влошават. Новият Завет докладва много примери за начина, по който църковни водачи и отделни членове се справят с подобни проблеми. Тези принципи са изключително ценни за църквата днес. Те разкриват положителните резултати, когато използваме библейските принципи за справяне с конфликти и съхраняваме единството си в Христос.

В урока за тази седмица ще видим как се възстановяват скъсани връзки и как нашите човешки взаимоотношения влияят върху единството в Христос. Служенето на Светия Дух включва сближаване на хората с Бога и един с друг. То се простира до разрушаване на прегради във връзката с Бога и преодоляването на бариери в отношенията един с друг. Накратко, най-великата демонстрация за силата на евангелието не е непременно какво казва църквата, но как тя живее.

„По това ще познаят всички, че сте Мои ученици, ако имате любов помежду си“ (Йоан 13:35). Без тази любов всичките ни приказки за църковно единство не струват абсолютно нищо.