---
title:  Духовни дарби за единство
date:   04/12/2018
---

`Както видяхме в един предишен урок, църквата в Коринт изпитва сериозни проблеми. Какви принципи очертава Павел в 1 Коринтяни 3:5-11, 12:1-11 и 2 Коринтяни 10:12-15 за изцеляване и възстановяване, които са толкова жизненоважни за църковното единство?`

В тези пасажи апостолът очертава основни принципи за църковно единство. Той изтъква, че Исус използва различни работници за различни служения в църквата Си, въпреки че всеки един работи заедно с другите за изграждането на Божието царство (1 Коринтяни 3:9). 

Бог ни призовава към сътрудничество, а не към съревнование. Всеки вярващ получава дарба от Него, за да сътрудничи в служенето на Христовото тяло и да е от полза за обществото (1 Коринтяни 12:11). Няма големи или малки дарби. Всички са необходими в Христовата църква (1 Коринтяни 12:18-23). Поверените ни от Господа дарби не служат, за да се перчим с тях; те са дадени от Светия Дух за разпространяване на евангелието. 

Всяко сравняване с другите е неразумно, защото ще ни накара или да се обезсърчим, или да се възгордеем. Ако смятаме, че са далеч „по-изключителни“ от нас, ще се отчайваме, щом се сравним с тях, и лесно ще се обезсърчаваме, в каквато и сфера да служим. От друга страна, ако смятаме, че нашите усилия за Христос са по-ефективни от работата на другите, ще чувстваме гордост, последното чувство, което трябва да изпитва един християнин.

И двете отношения пречат на успешното ни служене за Христос и общението ни един с друг. Докато работим в сферата на влияние, която е определил за нас Христос, ще намираме радост и удовлетворение, когато свидетелстваме за Него. Нашите усилия ще допълват усилията на другите членове и църквата на Христос ще прави гигантски крачки за царството. 

`Можете ли да се сетите за човек, чиито дарби в служенето са предизвиквали у вас завист? (Това не е много трудно, нали?) Същевременно колко често сте се чувствали горди с талантите си, когато се сравните с дарбите на останалите? Всъщност тревогите на Павел са една вечно присъстваща реалност в грешните хора. Независимо към коя от двете грешки сме склонни, как да изградим себеотрицателно отношение, за да съхраним единството си в Христос?`