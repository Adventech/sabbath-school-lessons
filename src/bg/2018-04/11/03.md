---
title:  Фалшиво поклонение
date:   10/12/2018
---

`Прочетете Матей 4:8,9. Какво представлява третото изкушение на Исус в пустинята?`

Гордо и високомерно Сатана се обявява за законен владетел на земята, собственик на всички нейни богатства и слава, изисквайки почит и уважение от всички, които живеят на нея, като че ли той я е създал. Каква обида към Бога, Твореца, Когото Исус нарича Свой Отец. Сатана разкрива, че знае точно какъв е смисълът на поклонението: да се отдаде почит и уважение на законния собственик на Вселената.

`Сравнете опитността на тримата евреи от Даниил, 3 глава (особено стихове 8-18) и силата в края на времето от Откровение 13:4 и 14:9-11. Какво е заложено на карта в края на времето? Какъв е основният проблем и в двата случая?`

От Каин и Авел до тримата младежи във Вавилон и до последните събития, свързани с „белега на звяра“ (Откровение 16:2), Сатана се опитва да изгради една фалшива система на поклонение, която да отклонява хората от истинския Бог, дори съвсем незабележимо, и да насочва поклонението към самия него. Та нали още отпреди грехопадението той е искал да бъде като Бога (Исая 14:14). Не е случайност, че както тримата младежи са заплашени със смърт, ако не се поклонят на „образа“, така и в последните дни Божият верен народ ще бъде заплашен със смърт, ако не се поклони на един „образ“. Защо да се покланяме на някакъв „образ“, когато сме призовани да се покланяме на истинския Бог?

„Важни уроци трябва да научим от опитността на евреите на полето Дура (…) 

Кризата пред Божия народ ще изисква непоклатима вяра. Неговите деца трябва да покажат явно, че Бог е единственият обект на тяхното поклонение и че никакво съображение, нито самият им живот, не може да ги накара да направят и най-малката отстъпка към фалшивото поклонение. За преданото сърце заповедите на грешни, смъртни хора няма да имат никакво значение в сравнение със словото на вечния Бог. Те ще се покоряват на истината дори с цената на затвор, изгнание или смърт“ (Уайт, Е. Пророци и царе. София: Нов живот, 1995, с. 259).

`По какви различни начини, дори и сега, можем да бъдем изкушавани да се покланяме на някого другиго, вместо на Единствения, достоен за нашето поклонение? Как фалшивото поклонение би могло да се окаже по-коварна заплаха, отколкото съзнаваме? На кои неща и сега може да бъдем изкушени да се покланяме?`