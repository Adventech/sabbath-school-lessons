---
title:  Първата ангелска вест
date:   11/12/2018
---

Адвентистите от седмия ден смятат Тройната ангелска вест от Откровение 14:6-12 за описание на тяхната мисия и сърцевина на вестта им точно преди второто идване на Христос (Откровение 14:14-20). Това са важни вести, които трябва да бъдат проповядвани със „силен глас“ на обитателите на земята.

`Прочетете Откровение 14:6,7. Каква е първата ангелска вест и какво казва за Бога? Защо в нея се споменава за поклонение?`

Първата от трите ангелски вести отправя послание към целия свят. То е изпълнение на предсказанието на Исус от Матей 24:14. Витае някакво усещане за спешност и неотложност в описанието на трите ангела и тяхната мисия. Първата вест настоява хората да насочат погледа си към Бога, защото „настана часът, когато Той ще съди“ (Откровение 14:7). Второто идване на Исус е катализаторът за съда. 

„Бойте се от Бога“ – казва ангелът (Откровение 14:7). В онези, които не приемат сериозно Бога, тази вест и призив към действие наистина ще породят страх. Но за последователите на Исус призивът поражда страхопочитание и уважение. Те издигат очи към Бога и виждат изпълнението на Неговите обещания. Обзема ги чувство на благодарност и благоговение.

„И се поклонете на Този, Който е направил небето и земята, морето и водните извори“ (Откровение 14:7). Думите очевидно препращат към съботната заповед, която говори за Сътворението (Изход 20:8-11). Богът на Сътворението, учредил съботата като паметник на творческата Си сила, е Този, на Когото трябва да се покланяме и пред Когото да благоговеем. 

Интересно е да се отбележи, че в края на времето поклонението е ключов въпрос във великата борба за лоялността на човешката раса. Тази световна декларация е призив за поклонение на Твореца.

„Централният въпрос в последната криза ще бъде поклонението. „Откровение“ категорично пояснява, че проверката няма да бъде за отказ от поклонение, но по-скоро за това на кого се покланяме. В края на времето ще има само две групи в света: тези, които се боят и се покланят на истинския Бог (11:1,18; 14:7), и онези, които мразят истината и се покланят на змея и звяра (13:4-8, 14:9-11). (…)

Щом като поклонението е централният въпрос в последния сблъсък, не е чудно, че Бог изпраща евангелието си за последното време, с което да подтикне обитателите на земята да Го послушат и да Му се покланят като Творец, единствено достоен за поклонение“ (Ranko Stefanovic, Revelation of Jesus Christ: Commentary on the Book of Revelation, Berrien Springs, Mich.: Andrews University Press, 2002, p. 444, 445).