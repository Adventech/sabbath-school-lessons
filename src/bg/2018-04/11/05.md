---
title:  Изучаване на Библията и общение
date:   12/12/2018
---

`Прочетете Деяния 2:42. Кои са някои от елементите в поклонението на първите християни?`

„И те постоянстваха в поучението на апостолите, в общението“ (Деяния 2:42). От първите мигове на църквата поклонението поставя на централно място изучаването на Божието Слово, дадено ни чрез апостолите. Първите християни вярно изучават Писанията и търсят какво казват за Исус като Месия. Те са в постоянно общение, за да споделят един с друг дадените им от Бога благословения и да се насърчават в духовния си вървеж с Него. Задълбочени в Словото, намират свещените истини, които стават основа за вестта им към света.

**Какво казват следните пасажи за изучаването на Божието Слово в общение с другите вярващи?**

`4 Царе 22:8-13`

`Деяния 17:10, 11`

`2 Тимотей 3:14-17`

„Винаги, когато се разгласяват истините на евангелието, желаещите да вършат правото биват насочвани към усърдно изучаване на Писанията. Ако в заключителните сцени от историята на тази земя тези, които чуват изпитващите истини, пожелаваха да следват примера на беряните, които всеки ден изучават Писанията и сравняват с Божието слово донесените им вести, днес би имало много повече изпълнители на Божия закон“ (Уайт, Е. Деяния на апостолите. София: Нов живот, 1992, с. 103).

Ние сме обединен народ заради истините, които прогласяваме; истини, които сме намерили в Божието Слово. Това важи за Божията църква в първите дни, важи и за църквата днес. Изучаването на Божието Слово съставлява сърцевината както на нашето поклонение пред Твореца, така и на нашето единство като народ, призован да оповестява Тройната ангелска вест на света. Когато идваме заедно като семейство за общение и поклонение, Писанията ни говорят Божиите думи, които трябва да ръководят живота ни, за да се подготвяме за мисията си и за Второто пришествие на Исус. 

`Доколко твърдо сме основали нашите вярвания върху Библията? Имате ли необходимата основа в нея, за да устоите твърдо като тримата евреи пред лицето на смъртта?`