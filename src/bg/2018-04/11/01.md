---
title:  Единство в поклонението
date:   08/12/2018
---

### За изучаване през седмицата
Откровение 4:8,11; Матей 4:8,9; Даниил 3:8-18; Откровение 14:9; 14:6,7; Деяния 4:23-31.

> <p>Стих за запаметяване</p>
> „И видях друг ангел, че летеше сред небето, който имаше вечното благовестие, за да прогласява на обитаващите по земята и на всеки народ, племе, език и хора. Той каза със силен глас: Бойте се от Бога и Му въздайте слава, защото настана часът, когато Той ще съди; и се поклонете на Този, Който е направил небето и земята, морето и водните извори“ (Откровение 14:6,7).

Скоро след деня на Петдесятница първите християни прекарват голяма част от времето в поклонение. „И те постоянстваха в поучението на апостолите, в общението, в преломяването на хляба и в молитвите“ (Деяния 2:42). Радостта от познаването на Исус като Месия, изпълнението на старозаветните пророчества изпълват сърцата им с благодарност към Бога. Каква голяма привилегия е за тях да познават прекрасната истина. Тези първи християни усещат нуждата да прекарват време заедно в общение, изучаване на Библията и молитва, за да благодарят на Бога за Неговото откровение в живота, смъртта и възкресението на Исус и за това, което е направил в живота им.

Църквата на Исус Христос е по определение общност на поклонението, извикана в съществуване от Бога да бъде „духовен дом, за да станете свято свещенство, да принасяте духовни жертви, благоприятни на Бога чрез Исус Христос“ (1 Петър 2:5). Благодарността към Бога, изразявана с общото поклонение, преобразява сърцата и мислите на хората по образеца на Божия характер и ги подготвя за служене.

Урокът за тази седмица се концентрира върху смисъла на поклонението и как то съхранява единството между вярващите в Исус.