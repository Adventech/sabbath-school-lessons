---
title:  Разширено изучаване
date:   14/12/2018
---

Прочетете статиите „Молитвата“, с. 1044-1046, и „Поклонението“, с. 1290, 1291, от „Енциклопедия на Елън Уайт“ – англ. изд.

„Значението на съботата като паметник на Сътворението се състои в това, че тя постоянно ни напомня за истинската причина защо дължим поклонение на Бога“ – защото Той е Творец, а ние сме Негови създания. „Следователно съботата стои в самата основа на поклонението пред Бога, защото преподава тази велика истина по такъв впечатляващ начин, че никое друго средство не може да се мери с нея. Истинската основа за поклонението пред Божеството, не само поклонението в седмия ден, а изобщо всяко поклонение, се състои в разликата между Създателя и Неговите творения. Този велик факт винаги ще бъде актуален и никога не трябва да се забравя“ (J. N. Andrews, History of the Sabbath, chapter 27). Бог установява съботата в Едем, за да може тази истина винаги да остане жива в съзнанието на хората. И докато фактът, че Той е наш Творец, ще продължава да бъде причина да Му се покланяме, дотогава и съботата ще продължава да бъде знак и паметник. Ако съботата се спазваше по цялата земя, мислите и чувствата на човека биха се насочвали към Създателя като обект на почит и поклонение и никога не би съществувал нито един идолопоклонник, атеист или безбожник. Спазването на съботата е знак на вярност към истинския Бог, „който направи небето и земята, морето и водните извори.“ Следователно, вестта, която заповядва на хората да се покланят на Бога и да спазват Неговите заповеди, ги призовава конкретно да спазват четвъртата заповед“ (Уайт, Е. Великата борба. София: Нов живот, с. 272, 273).

**Въпроси за разискване**

`1.	Тъй като библейските понятия поклонение, сътворение и спасение са толкова тясно преплетени, как според вас честването на съботата би могло да бъде Божията противоотрова срещу фалшивото поклонение? Каква роля играе съботата в пророчеството за края на времето от Откровение 14:6,7? Защо се споменава за нея в първата ангелска вест?`

`2.	Често говорим за поклонението по отношение на съдържанието му – неща, които трябва или не трябва да вършим по време на поклонение. Това достатъчно ли е? Какъв всъщност е смисълът на поклонението? Как местната ви църква извършва богослужение, изпълнено със смисъл?`

`3.	В някои общества християнското богослужение бавно се забравя или изоставя, дори в адвентни общности. Какво би могла да направи местната ви църква, за да се противопостави на тази тенденция?`

**Резюме**: Поклонението е израз на благодарност на християнина към Бога за Неговия дар на спасението. То е също изключително важен елемент от опитността на християнската общност в единство и братство. Без молитва и изучаване на Библията с желание да разберем Божията истина за нас, нашата общност няма да постигне единство в Христос.