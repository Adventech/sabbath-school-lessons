---
title:  Да се поклоним на нашия Творец и Изкупител
date:   09/12/2018
---

В разискванията за поклонението често подчертаваме елементите на самото поклонение, какво включва то и как се извършва. Но какъв е неговият дълбок смисъл? Какво означава да се покланяме на Бога? И защо да го правим? В Псалми 29:2 Давид заявява: „Отдайте на Господа дължимата на името Му слава; поклонете се на Господа в свята премяна“. Псалмът ни насочва в правилната посока за разбиране смисъла на поклонението. Да се покланяме на Господа означава да Му отдаваме славата и почитта, които заслужава.

`Откровение, 4 и 5 глава описват въвеждането на Исус в небето при възнесението Му. Какви причини изтъкват небесните обитатели, за да се покланят на Бога и на Исус, Божия Агнец? Откровение 4:8,11; 5:9,10,12,13`

Това описание на поклонението в тронната зала на небето, когато Исус е въведен като Божи Агнец и Спасител на света, вдъхва страхопочитание. Поклонение е тогава, когато Божието творение се обръща към Бога с думи на благоговение и благодарност за всичко, което е извършил. Поклонението е отговор на благодарния човек заради Божието творчество и спасение. В края на времето изкупените също ще се присъединят към прославата и ще отговорят по подобен начин на Господното спасение. „Велики и чудесни са Твоите дела, Господи Боже Всемогъщи; праведни и истинни са Твоите пътища, Царю на народите. Кой няма да се бои от Тебе, Господи, и да прослави името Ти? Защото само Ти си свят; понеже всички народи ще дойдат и ще се поклонят пред Тебе, защото бяха изявени Твоите праведни присъди“ (Откровение 15:3,4). 

Следователно поклонението е нашата реакция спрямо Бога заради Неговите могъщи дела: първо, за това, че ни е създал, и второ, че ни е изкупил. В поклонението ние Му отдаваме славата, почитта, хвалението, любовта и послушанието, които вярваме, че е достоен да получи. Разбира се, всичко, което знаем за Бога като наш Творец и Спасител, се дължи на разкритото в Писанието. Освен това за християните Бог бива разкрит още по-пълно в личността и служенето на Исус Христос (Йоан 14:8-14). Затова те Му се покланят като Спасител и Изкупител, като Неговата жертвена смърт и възкресение е самата същност на поклонението. 

Когато християните се покланят заедно, именно това чувство на страхопочитание и благодарност трябва да води и нашето поклонение.

`Помислете какво сме получили в Христос като наш Творец и Спасител, от какво ни е запазил и какво ни предлага – понеже с готовност е умрял на наше място. Защо тези истини трябва да бъдат основата на всяко поклонение?`