---
title:  Разчупването на хляба и молитвата
date:   13/12/2018
---

Винаги, когато ранната църква се изправя пред проблеми, вярващите се обединяват в общата си вяра в Исус и в истината, която им е поверил да носят по света. Тя дори е наречена от Петър „настоящата истина“ (2 Петър 1:12). И така, обединени в истината, те споделят единството си по различни начини.

„И те постоянстваха в (…) преломяването на хляба и в молитвите“ (Деяния 2:42). Разчупването на хляба вероятно се отнася за Господна вечеря или за редовно споделяне на храната между вярващите. В определен момент по време на Господната вечеря някой изказва специално благословение върху хляба и виното в памет на Исусовата смърт и възкресение и в очакване на скорошното Му завръщане. Първите християни така отделят време да си спомнят значението на Неговия живот и служене и обичат да говорят за тях по време на Господна вечеря. Времето, когато се хранят заедно, се превръща в поклонение. „И всеки ден прекарваха в храма единни духом и разчупваха хляб по къщите, и се хранеха с радост и чистосърдечие, като хвалеха Бога, и печелеха благоволението на целия народ. А Господ всеки ден прибавяше към църквата онези, които се спасяваха“ (Деяния 2:46,47). Безспорно това време на общение много помага за укрепването на чувството за единство, което имат в Исус Христос. 

**Какви примери намираме в книгата „Деяния“ за първите християни, които се молят заедно? За какво се молят?**

`Деяния 1:14`

`Деяния 4:23-31`

`Деяния 12:12`

Ранната църква цени високо възможността за пряко общуване с Бога и никога не пропуска да отправя молби към Него, когато вярващите се събират на богослужение. В „Първото послание към Тимотей“ Павел отбелязва стойността на молитвата, когато християните са заедно (1 Тимотей 2:1). Пред ефесяните също подчертава нуждата от молитва: „като се молите в Духа по всяко време с всякаква молитва и прошение, бодърствайте в това с неуморно постоянство и молба за всички светии и за мене“ (Ефесяни 6:18,19).

`Как бихте могли да преживеете по-дълбоко единство чрез силата на ходатайствената молитва за общи каузи? Как тази молитва ни помага да се обединяваме като църква?`