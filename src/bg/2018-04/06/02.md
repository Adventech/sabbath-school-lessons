---
title:  Божият народ
date:   04/11/2018
---

`Прочетете 1 Петър 2:9; Изход 19:5,6; Второзаконие 4:20; 7:6. Какво ни казват тези стихове за специалния статут на Божия народ?`

Църквата се състои от хора, но не от какви да е хора. Това е Божият народ: личности, принадлежащи на Бога, които Го смятат за свой Отец и Спасител, изкупени от Христос и покоряващи се на Него. Този образ подчертава идеята, че Бог има един народ на земята, откакто е задвижен спасителният план, и съществува приемственост между Израил от Стария Завет и църквата от Новия. От времето на Адам, патриарсите преди и след Потопа, и Авраам, Бог е сключил завет със Своя народ – да представят Неговата любов, милост и справедливост пред света. 

Божият народ е наречен „избран род“, „царско свещенство“ и „свят народ“. Тези фрази показват, че те са отделени за специална цел: да възвестяват „превъзходствата на Този, Който ви призова от тъмнината в Своята чудесна светлина“ (1 Петър 2:9). Това е също и отглас от описанието на Божия милостив характер, описан в Изход 34:6,7. „Бог придобива църквата като Свое специално притежание, за да може нейните членове да отразяват Неговите скъпоценни черти на характера в живота си и да разгласяват Неговата доброта и милост пред всички хора“ (Адвентен библейски коментар. Т. 7. С. 562 – англ. изд.).

`Прочетете Второзаконие 7:6-8. Каква е причината Бог да избере потомците на Авраам за Свой народ? Как това все още важи и днес?`

Сигурно се питаме: Коя държава днес заслужава етикета „свят народ“ (друг образ за църквата)? Нито една. Всички нации и етнически групи са съставени от хора, които не заслужават Божията любов и благодат. И макар че Библията ни призовава да бъдем свят народ, тя също учи, че избирането и организирането на Израил се дължи единствено на Божията любов, а не на някакви човешки заслуги пред Небето. Основаването на Божия народ е акт на любящо сътворение и – въпреки греха и отстъплението в национален мащаб – Бог спазва обещанието си пред Авраам, че чрез неговото потомство, Христос, Той ще спаси Своя народ. Както избирането на Божия народ е акт на благодат, така е и тяхното спасение. Тази тема ни напомня за нашите общи корени в незаслужената Божия благодат.

`Защо трябва винаги да помним свещената истина, че нашето спасение почива върху онова, което е сторил Христос за нас, а не върху това, което можем да направим за себе си дори да сме „Божият народ“?`