---
title:  Тялото на Христос
date:   07/11/2018
---

Сигурно най-известният образ на църквата, който говори най-силно за единството на различните части, е тялото на Христос. „Защото както тялото е едно, а има много части, и всички части на тялото, ако и да са много, пак са едно тяло, така е и Христос (…) А вие сте Христово тяло и поотделно – части от Него“ (1 Коринтяни 12:12,27).

Както тялото е едно цяло, съставено от много различни части, всяка с различна функция и отговорност, така е и църквата като тяло на Христос.

`Прочетете 1 Коринтяни 12:12-26. Как този образ на едно тяло с много части е приложим за местната ви църква? Как се прилага към световна организация като Църквата на адвентистите от седмия ден?`

Учението на Павел от 1 Коринтяни, 12 глава предава дълбоката истина, че истинското християнско единство не е просто във разнообразието и определено не е въпреки разнообразието, но по-скоро чрез разнообразието. Не бива да се изненадваме, че именно Светият Дух е източникът на тези прояви на разнообразието. Точно както човешкото тяло е едновременно невероятно единно и изумително разнообразно, така е и в идеалния случай с тялото на Христос, което чрез това разнообразие изразява пълнотата и богатството на Господното тяло.

Този образ говори директно на нас като църква. В последните няколко десетилетия Църквата на адвентистите от седмия ден стремително нараства. Тя е съставена от хора от почти всеки възможен произход, култура и социално обкръжение. Не бива да допускаме нашите етнически, расови, култури, образователни и възрастови различия да ни разделят в Христос. Това разнообразие трябва единствено да бъде оформяно от Светия Дух, който действа в полза на единството, разкривайки истината, че въпреки тези разлики ние всички сме едно в Христос. 

Както видяхме, в подножието на Кръста всички сме равнопоставени, независимо кои сме или откъде произлизаме. Тъй като светът около нас става все по-разпокъсан, църквата трябва да показва, че единството в разнообразието е постижимо. Божият народ може да разкрива целебната и примиряващата сила на евангелието. 

Павел дори ни казва и как би могъл да се постигне този идеал. „Христос е глава на църквата (като само Той е спасител на тялото)“ (Ефесяни 5:23). „Той е и глава на тялото, т.е. на църквата“ (Колосяни 1:18). Когато всеки вярващ е духовно свързан с Христос, цялото тяло се храни с една и съща храна. Ето защо никога не бива да се уморяваме да говорим колко е важно да изучаваме Божието Слово, да изпълняваме каквото сме научили и заедно да се покланяме и да се молим за единство в Христовото тяло.