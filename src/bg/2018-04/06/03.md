---
title:  Божият дом
date:   05/11/2018
---

Друг образ на Божия народ в Новия Завет е къщата или Божият дом. Това е метафора за камъни и сгради, изтъкваща сложното и взаимозависимо естество на човешките връзки в църквата. Петър нарича християните „живи камъни“ (1 Петър 2:5). Тази метафора съдържа също и качеството постоянност и стабилност.

`Прочетете Ефесяни 2:19-22. Какви основи идеи подчертава Павел в посочения текст? Какво ни говори този образ за единството в църквата?`

В посочения пасаж Павел съчетава два образа на църквата: един, неподвижен – къща или сграда; и друг, жизнен – дом, изпълнен с хора.

Камъкът не е особено ценен сам по себе си, но когато се свърже с други камъни, става сграда, способна да устои на бурите на живота. Никой християнин не може да бъде сам камък, но трябва да се свърже с други от братството в Божия дом. За да бъде една сграда стабилна, трябва да стъпва на здрава основа. Исус Христос е основата и „крайъгълният камък“ на Божия дом (1 Коринтяни 3:11). Църквата ще престане да съществува, ако не направи Христос крайъгълен камък на инициативите си. Всъщност тя съществува заради Христос: Неговия живот, смърт, възкресение и завръщане. Представлява общност от вярващи, обединени да споделят благата вест за Исус със света. Дневният ред на църквата е Исус: кой е Той, какво е сторил за нас и прави вътре в нас, и какво предлага на всекиго, който Го приеме за Господ и Спасител.

Образът на дома също е от ключово значение. Той почива върху връзките между хората. Познатият образ на бащата и майката, братята и сестрите. Връзките между членовете на семейството могат да бъдат много силни, а верността между тях често надвишава всички останали връзки. Верността е огромна част от единството, защото как би могло изобщо да съществува единство без вярност?

Каква е връзката на този образ с църквата? Църковните членове още са част от едно голямо семейство. Ние сме свързани не само защото принадлежим към човешкото семейство чрез общия ни праотец Адам, но и защото сме свързани с Исус, втория Адам чрез общата опитност на „новорождението“. Следователно сме свързани един с друг не само заради доктриналните истини, които поддържаме, но и чрез опитността да бъдем обърнати хора, които живеят нов живот в Исус.

`За съжаление, не всеки е имал добри преживявания в семейството си. Затова този образ би могъл да не се свързва с нещо добро за такива хора. Обаче как ние като църква можем да станем за тях семейството, което никога не са имали?`