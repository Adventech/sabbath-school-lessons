---
title:  Храм на Светия Дух
date:   06/11/2018
---

Друга „архитектурна“ образност, употребена от Павел, е храмът на Бога, или на Светия Дух. Това е образ на скъпа и почитана сграда. Заедно с 1 Коринтяни 3:19, където образът се отнася за тялото на отделния човек като храм на Светия Дух, Павел в 1 Коринтяни 3:16,17 използва този образ за най-святата и скъпоценна постройка в древния Близък изток, Божия храм.

`Прочетете 1 Коринтяни 3:16,17. Какво означават думите, че църквата е храм на Светия Дух? За какво предупреждава Павел в стих 17?`

Явно, когато говори за църквата, Павел няма предвид буквален храм или място, където живее Бог. Гръцкият език на Новия Завет прави разлика между „ти“, единствено число, за обозначаване на един човек, и „вие“, множествено число, за много хора. В този случай е второто. Метафората се отнася за цялото: заедно християните в Коринт съставляват храма на Светия Дух и в духовен смисъл Бог обитава сред тях.

Според Павел Бог пребъдва сред християнското братство. Оттук идва и предупреждението му, че всеки, който се опитва да разрушава това братство, ще понесе последиците на съда. Единството на вярващите е сърцевината на това братство и Божието присъствие в храма. Въпреки че стихът често се използва в смисъл на физическа грижа за тялото (което, разбира се, трябва да правим като християни), не за това говори тук Павел. А вестта му е предупреждение към тези, които рушат единството на църквата.

По-рано в главата апостолът е обяснил какво застрашава единството: „има между вас завист и разпри“ (1 Коринтяни 3:3). Подобно отношение и поведение е истинска заплаха за християнското единство и води до отдръпване на Бога от Неговия храм. С други думи, конфликтите в църквата могат да разрушат Божия храм. Затова той иска членовете ѝ да премахнат всяко отношение и поведение, застрашаващи това единство.

Когато в църквата избухнат разпри, съветът на Павел към коринтяните е все още валиден и днес: „Моля ви се, братя, заради името на нашия Господ Исус Христос, всички да говорите в съгласие и да няма раздори между вас, а да бъдете съвършено съединени в един ум и в една мисъл“ (1 Коринтяни 1:10).

`Завист, раздори и разделение – това не са проблеми единствено на църквата от времето на Павел. Наблюдаваме ги и днес. Каква е ролята на всеки един от нас за разрешаването на тези проблеми по начин, който не застрашава единството ни?`