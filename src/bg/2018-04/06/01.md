---
title:  Образи на единството
date:   03/11/2018
---

### За изучаване през седмицата
1 Петър 2:9; Изход 19:5, 6; Ефесяни 2:19-22; 1 Коринтяни 3:16,17; 1 Коринтяни 12:12-26; Йоан 10:1-11; Псалм 23.

> <p>Стих за запаметяване</p>
> „Защото както тялото е едно, а има много части, и всички части на тялото, ако и да са много, пак са едно тяло, така е и Христос“ (1 Коринтяни 12:12).

Както знае всеки, изучаващ Библията, тя е изпълнена с образи и символи, насочващи към реалности, по-велики от самите тях. Например същността на цялата библейска жертвена система в известен смисъл символизира една много по-велика реалност: Исус и целия спасителен план. 

В Библията са използвани и много други образи, понякога от най-основните елементи – като вода, огън, вятър. В зависимост от контекста те са образи на духовни и теологични истини. Например, когато Исус казва: „Вятърът духа където си иска и чуваш шума му, но не знаеш откъде идва и накъде отива; така е с всеки, който се е родил от Духа“ (Йоан 3:8), вятърът е символ на Светия Дух. 

Библията използва някои образи за описание на единството, което срещаме в църквата и което Бог ни призовава да изявяваме пред света. Всеки един образ не е пълен сам по себе си. Но като цяло те разкриват много за църковното единство, например връзката на църквата с Бога, връзките между самите членове и връзката на църквата с обществото като цяло.

Урокът през тази седмица ще разгледа някои от образите и ще ни покаже какво разкриват те за единството в Христос.