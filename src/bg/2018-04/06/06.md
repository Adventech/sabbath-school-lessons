---
title:  Овце и пастир
date:   08/11/2018
---

`Прочетете Йоан 10:1-11. Кои аспекти от тази метафора за църквата като кошара за овце говорят за единството? Вижте също Псалм 23.`

В съвременния свят на пренаселени градове е голяма рядкост да се види животновъдство от някакъв вид. Повечето хора не знаят почти нищо за връзката между овцете и пастирите. Обаче когато Исус е разказвал тази притча, хората са Го разбирали много добре. Когато той казва: „Аз съм добрият пастир“, те веднага осъзнават и разбират връзката с Псалми 23:1: „Господ е пастир мой“. Образът не само е ясен, но и е зареден с емоционална стойност, която го прави още по-впечатляващ. В културата на Близкия изток от Древността, а все още и днес, пастирите са известни с дълбоката си загриженост за овцете, независимо от трудностите. Фигурата на пастира е станала един от най-любимите библейски метафори за описание на Божия характер и връзката Му с Неговия народ.

Образът на Божия народ като овце е интересен образ. Често възприемаме овцете като кротки и беззащитни. Затова те зависят от добрия пастир за защита и ръководство. Честно казано, овцете обикновено се смятат и за глуповати. Понякога по невнимание се изгубват и пастирът ги търси и връща обратно в стадото. Агънцата често трябва да бъдат носени и изискват допълнителни грижи. Нужни са търпение и разбиране, за да се грижим за овцете. В много отношения това е съвършен образ като символ на църквата. Църковният член няма от какво да се страхува, а само може да спечели от връзката си с Пастира.

В тази притча Исус още подчертава колко е важно овцете да слушат гласа на своя пастир. Когато обстоятелствата го налагат, е възможно да се подслонят няколко стада овце, като се вкарат в една и съща кошара. А как ще ги разделят после? Нужно е само пастирът да застане при вратата на кошарата и да извика. Неговите овце ще познаят гласа му и ще отидат при него. „Когато е извел всички свои, той върви пред тях; и овцете го следват, защото познават гласа му“ (Йоан 10:4). Решаващо е църквата да слуша гласа на Пастира. Всъщност единството и безопасността на Божия народ зависи от близостта им до Него: те са пряко свързани с покорното си послушание към Неговия глас.

`Хората по принцип не обичат да бъдат сравнявани с овце. Въпреки това защо овцете са подходяща метафора за нас? Какво трябва да ни говори този образ за нашата нужда от Пастира и нуждата да се покоряваме на гласа Му?`