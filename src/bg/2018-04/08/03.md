---
title:  Второто пришествие на Христос
date:   19/11/2018
---

Апостолите и първите християни смятат завръщането на Христос за „блажената надежда“ (Тит 2:13) и очакват всички библейски пророчества и обещания да се изпълнят при Второто пришествие. Адвентистите от седмия ден се държат твърдо за това убеждение. Всъщност нашето име „адвентисти“ го разкрива съвсем точно. Всички, които обичат Христос, гледат напред с очакване към деня, когато ще могат да общуват с Него лице в лице. До този ден обещанието за второто идване на Христос има обединяващо влияние върху нас като Божи народ.

`Какво казват следните текстове за начина на Христовото завръщане? Колко различно е то спрямо някои от популярните представи? Деяния 1:11; Матей 24:26,27; Откровение 1:7; 1 Солунци 4:13-18; Откровение 19:11-16`

Библията постоянно ни уверява, че Исус ще дойде отново, за да изиска Своя изкупен народ. Времето за това събитие не бива да бъде въпрос на хипотези, защото самият Исус е заявил: „А за онзи ден и час никой не знае, нито небесните ангели, а само Отец“ (Матей 24:36). Не просто не знаем кога ще се завърне Христос, а и ни е казано, че не сме в състояние да узнаем.

В края на служенето Си Исус разказва притчата за десетте девици (Матей 25:1-13), за да илюстрира опитността на църквата, докато очаква Неговото второ идване. Двете групи девици символизират две групи вярващи, които заявяват, че очакват Исус. На пръв поглед те изглеждат еднакви, но когато Исусовото завръщане се забавя, става явно различието между двете. Едната група, въпреки забавянето, продължава да има жива надежда и да се подготвя духовно. С тази притча Исус желае да научи Своите ученици, че християнската опитност не се дължи на емоционална възбуда или ентусиазъм, а на постоянно доверие в Божията благодат и упорита вяра дори когато няма осезаеми доказателства за изпълнението на Божиите обещания. Исус и днес ни кани да „бдим“ и да бъдем винаги готови за Неговото идване.

`Въпреки че самото ни име „адвентисти от седмия ден“ свидетелства за това колко важно е Второто пришествие за нас, как в личен план да поддържаме жива реалността му в съзнанието си? С течение на годините как да избегнем грешката, за която Исус предупреждава в притчата за десетте девици?`