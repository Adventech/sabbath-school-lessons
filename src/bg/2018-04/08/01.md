---
title:  Единство във вярата
date:   17/11/2018
---

### За изучаване през седмицата
Деяния 4:8-12; 1:11; Матей 25:1-13; Евреи 9:11,12; Изход 20:8-11; 1 Коринтяни 15:51-54.

> <p>Стих за запаметяване</p>
> „И чрез никой друг няма спасение; защото няма под небето друго име, дадено на човеците, чрез което трябва да се спасим“ (Деяния 4:12).

През 1888 г. адвентистите преживяват период на разгорещени дебати по тълкуването на някои ключови библейски стихове. Докато пастори и църковни водачи обсъждат идентичността на десетте рога от пророчеството на Даниил, 7 глава и закона от Галатяни 3:24, една малка група осъзнава, че враждебното отношение един към друг руши братството и приятелството, а по този начин единството и мисията на църквата.

Елън Уайт сериозно осъжда това състояние на нещата и насърчава всички, включени в обсъжданията, да се замислят дълбоко за връзката си с Исус и как любовта към Него трябва да се проявява в нашето поведение особено когато имаме разногласия. Тя казва също, че не бива да очакваме всички в църквата да имат еднакво мнение по всяка точка от тълкуванието на всички библейски стихове.

Но още подчертава, че трябва да търсим единство в разбирането, когато става дума за основните адвентни вярвания (Уайт, Е. Съвети към писатели и редактори. С. 28-32 – англ. изд.). Тази седмица ще разгледаме някои съществено важни библейски учения, които ни правят адвентисти и изграждат единството ни във вярата.