---
title:  Смърт и възкресение
date:   22/11/2018
---

При Сътворението „Господ Бог създаде човека от пръст от земята и вдъхна в ноздрите му жизнено дихание; и човекът стана жива душа“ (Битие 2:7). Този разказ за създаването на хората разкрива, че животът произлиза от Бога. Дали безсмъртието е вътрешно присъщо на живота? Библията ни казва, че единствено Бог е безсмъртен (1 Тимотей 6:16); безсмъртието не се дава на хората при раждането. За разлика от Бога те са смъртни. Писанието сравнява нашия живот с „па̀ра, която се явява за малко и после изчезва“ (Яков 4:14), а при смъртта нашият живот навлиза в състояние, подобно на сън, където няма никакво съзнание (Еклесиаст 9:5,6,10; Псалми 146:4; 115:17; Йоан 11:11-15).

Въпреки че хората се раждат смъртни и подвластни на смъртта, Библията говори за Исус Христос като източник на безсмъртие и ни казва, че Той дава обещанието за безсмъртие и вечен живот на всички, които повярват в Неговото спасение. „Божият дар е вечен живот в Христос Исус, нашия Господ“ (Римляни 6:23). Исус „чрез благовестието унищожи смъртта и показа вечния живот и нетлението“ (2 Тимотей 1:10). „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ (Йоан 3:16). Следователно има надежда за живот след смъртта. 

`Прочетете 1 Коринтяни 15:51-54 и 1 Солунци 4:13-18. Какво ни казват тези пасажи за живота след смъртта и кога ще бъде дадено безсмъртие на човеците?`

Апостол Павел недвусмислено изяснява, че Бог дава безсмъртие на хората не в момента на смъртта, а по-скоро при възкресението, когато ще зазвучи последната тръба. Въпреки че вярващите получават обещанието за вечен живот в момента, когато приемат Исус за свой Спасител, безсмъртието им се дава едва при възкресението. Новият Завет не съдържа нищо, подкрепящо идеята за души, които отиват на небето веднага след смъртта. Това учение се корени в езичеството, произлизайки от философията на древните гърци, и не се намира нито в Стария, нито в Новия Завет.

`Как нашето разбиране за смъртта ни помага до оценим още повече обещанието за Второто пришествие? Как това вярване ни свързва силно като адвентисти от седмия ден?`