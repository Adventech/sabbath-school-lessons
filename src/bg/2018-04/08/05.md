---
title:  Съботата
date:   21/11/2018
---

Друго изключително важно библейско учение, в което адвентистите вярват и което защитават, е седмият ден – събота. Това е ключова доктрина, внасяща единство и братство между нас. Учение, което, с много малки изключения, следваме само ние.

Съботата е Божи дар за човечеството още от седмицата на Сътворението (Битие 2:1-3). Тогава тя е утвърдена чрез три отделни Божествени действия: (1) Бог си почива в събота; (2) Той благославя деня; и (3) го освещава. Тези три действия превръщат съботата в Негов специален дар, който дава възможност на човешката раса да преживява реалността на небето тук, на земята, и да потвърждава Божественото Сътворение за шест дни. Един известен равин, Ейбрахам Джошуа Хешел, нарича съботата „дворец във времето“, свят ден, когато Бог се среща със Своя народ по специален начин.

`Какво ни учат следващите пасажи за значението на съботата за човечеството? Изход 20:8-11; Второзаконие 5:12-15; Йезекиил 20:12,20`

В желанието си да следват примера на Исус (Лука 4:16) адвентистите от седмия ден освещават съботата, седмия ден. Участието на Исус в съботните богослужения разкрива, че Той одобрява този ден за почивка и богослужение. Някои от чудесата Му са извършени в събота, за да предаде измерението на изцелението (както телесно, така и духовно), което произтича от празнуването на този ден (Лука 13:10-17). Апостолите и първите християни разбират, че Исус не е отменил съботата. Самите те я спазват и ходят на богослужение в събота (Деяния 13:14,42,44; 16:13; 17:2; 18:4).

Друго прекрасно измерение на съботата е, че тя е знак за избавлението ни от греха. Съботата е паметник на Божието спасение на израилтяните от египетско робство и отвеждането им в почивката на Ханаанската земя (Второзаконие 5:12-15). Независимо че Израил не успява напълно да влезе в тази почивка заради постоянното си непокорство и идолопоклонство, Бог все още обещава, че „за Божия народ остава една съботна почивка“ (Евреи 4:9). Всички, които желаят да влязат в тази почивка, могат да го направят чрез вяра в спасението, осигурено чрез Исус. Спазването на съботата символизира тази духовна почивка в Христос и факта, че се осланяме на Неговите заслуги, а не на дела, за да бъдем спасени от греха и да получим вечен живот (Евреи 4:10; Матей 11:28-30).

`По какви осезаеми начини ви е помогнала съботата да преживеете единството и братството, което желае Христос за Своя народ?`