---
title:  Службата на Исус в небесното светилище
date:   20/11/2018
---

В Стария Завет Бог дава указания на Моисей как да построи скиния, или светилище, за да бъде тя Божие „обиталище“ тук, на земята (Изход 25:8). Чрез службите в светилището израилтяните научават за спасителния план. По-късно, по времето на цар Соломон, преносимата скиния е заменена с великолепен храм (3 Царе, 5-8 гл.). И скинията, и храмът са направени по образеца на небесното светилище, „истинската скиния, която Господ е поставил, а не човек“ (Евреи 8:2; Изход 25:9,40).

В цялата Библията се загатва, че има небесно светилище, което служи за основно Божие обиталище. Службите в земното светилище са „микропророчества“ за плана на спасението и за свещеническата служба на Исус в небето.

`Прочетете Евреи 8:6; 9:11,12,23-28; 1 Йоан 1:9-2:2. Какво разкриват тези пасажи за свещеническата служба на Исус в небето?`

След възнесението на Христос небесното светилище е мястото, където Той служи като Първосвещеник за нашето спасение (Евреи 7:25). Затова сме насърчавани да „пристъпваме с дръзновение към престола на благодатта, за да придобием милост и да намерим благодат, която да помага в подходящото време“ (Евреи 4:16).

Както земното светилище има две фази на свещеническа служба – първо, ежедневно в Светая, а след това веднъж годишно в Светая Светих – така и Библията описва тези две фази на Исусовата служба в небето. Неговото служене в Светая в небето се характеризира с ходатайство, прошка, примирение и възстановяване. Покаяните грешници получават незабавен достъп до Отец чрез своя Ходатай Исус (1 Йоан 2:1). След 1844 г. службата на Исус в Светая Светих се прехвърля върху съда и очистването, които се правят веднъж в годината в Деня на умилостивението (Левит, 16 глава). Службата по очистване на светилището се основава също на пролятата Исусова кръв. Изкуплението в този ден символизира последната фаза, когато чрез заслугите на Христос се премахва грехът и се осъществява пълното помиряване на вселената в едно единно управление под Божията власт. Доктрината за тази служба в две фази е уникален адвентен принос към разбирането за цялостния план на спасението.