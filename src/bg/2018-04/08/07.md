---
title:  Разширено изучаване
date:   23/11/2018
---

Прочетете от Елън Уайт: „Основите, стълбовете и отличителните белези“, с. 28-32, от кн. „Съвети към писатели и редактори“ – англ. изд. Прочетете статията „Доктрини, важност“, с. 778, 779, от „Енциклопедия на Елън Уайт“ – англ. изд. 

Като адвентисти от седмия ден имаме и важни вярвания, общи с други християнски деноминации. Централното, разбира се, е вярването в спасението единствено чрез вяра в изкупителната и заместническата смърт на Исус. Ние, както и други християни, вярваме, че нашата правда не се дължи на собствените ни дела, но в Христовата праведност, която ни се приписва чрез вяра: незаслужен дар на благодат. „Христос понася отношението, което ние заслужаваме, за да може с нас да се постъпи така, както Той заслужава. Осъден е за греховете ни, в които няма никакъв дял, за да можем ние да бъдем оправдани чрез Неговата правда, в която нямаме никакъв дял. Той понася смъртта, която се полага на нас, за да можем ние да получим живота, който е Негов“ (Уайт, Е. Копнежът на вековете. София: Нов живот, 2005, с. 10, 11). 

Същевременно нашите основни вярвания като цяло и начинът ни на живот, който стъпва върху тях, ни правят уникални в християнския свят. Така и трябва да бъде – ако не беше така, защо тогава да съществуваме като адвентисти от седмия ден? Нашата любов към Исус и ученията, които проповядваме, трябва да бъдат най-силният обединяващ фактор помежду ни.

**Въпроси за разискване**

`1.	Във „Вяра и дела“, с. 103 – англ. изд., Елън Уайт приравнява оправданието с опрощаване на греховете. Как благодарността за прошката и оправданието ни в Христос създават основата за братството и общението с братята и сестрите?`

`2.	Помислете колко са важни нашите доктрини в контекста на църковното единство. Или какво друго е събрало заедно милиони хора с толкова различен етнически, религиозен, политически и културен произход, освен нашите общи доктринални вярвания? Какво ни говори това за значението на доктрините не само в контекста на мисията и вестта, но и за църковното единство?`

`3.	Самото ни име „адвентисти от седмия ден“ сочи към две решаващи учения: седмия ден, събота, и Второто пришествие. Едната част от нашето име сочи към Сътворението, другата – към изкуплението. Как са свързани тези две учения и по какъв начин те заедно кратко и ясно разкриват идентичността ни като народ?`

**Резюме**: Адвентистите от седмия ден имат много основни вярвания. Някои от тях са общи с останалите християни, а други – не. Взети заедно, тези учения съставляват нашата идентичност като отделна църква и са основата за единството ни в Исус Христос.