---
title:  Духът ръководи
date:   13/11/2018
---

Разказите за случилото се в Цезарея с Корнилий скоро стигат до ушите на водачите на християнската общност в Йерусалим и те искат от Петър да докладва какво се е случило. Подразнени са от действията му, защото според еврейското им разбиране на Мойсеевия закон верните евреи не бива да се хранят заедно с езичници (Деяния 11:3).

`Прочетете Деяния 11:4-18. Какво казва Петър, за да обясни делото на Светия Дух и ръководството Му в тази случка? Каква основна идея предава чрез своя разказ?`

Въпреки че някои повдигат въпроса за основанията в действията на Петър и решението му да кръсти тези езичници, достатъчно свидетелства (Деяния 11:12) потвърждават, че Светият Дух наистина е изявил присъствието Си по същия начин, както на Петдесятница. Ръководството и водачеството на Светия Дух в този случай са неопровержими и дарът бива приет. „Като чуха това, те престанаха да възразяват и славеха Бога, като казваха: И на езичниците Бог даде покаяние за живот“ (Деяния 11:18).

`Прочетете Деяния 11:19-24. Какво се случва след това в живота на ранната църква?`

Сигурно някои в Йерусалим са сметнали, че случилото се с Корнилий и неговия дом е било изключение и няма да се повтори отново. Но намерението на Светия Дух е друго. Когато учениците на Исус се разпръсват извън Йерусалим и Юдея заради гонението след смъртта на Стефан (Деяния 8:1) и отиват към Самария, Финикия, Кипър и Антиохия, все повече и повече езичници започват да приемат Христос за свой Спасител. Именно това е предсказал и самият Той (Йоан 1:8). Колкото и невероятен да е този наплив от езичници, ако се поставим на мястото на онези първи вярващи евреи, не е трудно да разберем защо не са съвсем сигурни как да реагират.

`В какъв смисъл може да се придържаме към ограничени възгледи за църквата и нашата вест, които биха могли да пречат на свидетелството ни?`