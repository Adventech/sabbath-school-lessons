---
title:  Трудно решение
date:   15/11/2018
---

Нужно е голямо доверие от страна на църквата в Антиохия, за да изпрати представители до Йерусалим да търсят най-доброто решение на конфликта. Обаче след часове на разисквания между апостолите и старейшините Яков, братът на Исус, който явно е ръководител на събранието, взема решение какво трябва да се направи (Деяния 15:13-20). Съборът категорично решава, че езичниците не бива да стават еврейски прозелити, подчиняващи се на целия церемониален закон, включително и на обрязването, за да бъдат християни.

`Прочетете Амос 9:11,12 и Йеремия 12:14-16. Какви предсказания правят тези старозаветни пророци за съседните на Израил народи?`

Макар Яков да цитира Амос, 9 глава, виждаме паралели към спасението на народите и в други старозаветни пророци. Божието намерение винаги е било да спаси целия свят чрез свидетелството и опитността на Израил. Всъщност Неговият призив към Авраам включва благословение за всичките народи чрез патриарха и неговите потомци (Битие 12:1-3). Ръководството на Светия Дух, служенето на Петър, Варнава и Павел между езичниците и обръщането на много от тях са доказателства, които не могат да бъдат пренебрегнати. Тези свидетелства помагат на водачите на християнската общност в Йерусалим да осъзнаят, че пред очите им се изпълняват много старозаветни пророчества. Всъщност Бог вече е дал наредби за присъствието на езичниците в Израил и за ограниченията, свързани с тях (Левит, 17 и 18 глава). Яков също споменава тези наредби в решението си (Деяния 15:29). Става ясно за всички, че Бог е призовал езичниците да се присъединят към Неговия народ и да получат спасение в Исус. Ръководството на Светия Дух им дава още по-дълбоко разбиране на Писанието и им разкрива съществените истини, които не са осъзнавали преди.

Деяния 15:30-35 говори за реакцията на вярващите в Антиохия към решението от Йерусалим: „И те (…) зарадваха се за успокоението, което им даваше“ (Деяния 15:31).

В „Деяния“ виждаме силен пример за това как първата църква, покоряваща се на Божието Слово и действаща с любов, единство и доверие, успява под ръководството на Светия Дух да предотврати вероятно огромна криза на единството.

`Какво научаваме от този разказ за това колко е важно за нас не само да слушаме какво казват другите, но и да приемем, че може и да са прави дори когато казаното от тях не е онова, което ни се е искало да чуем?`