---
title:  Етнически предразсъдъци
date:   11/11/2018
---

`Прочетете Деяния 6:1. Какъв проблем в ранната църква кара хората да се жалват от несправедливо и пристрастно разпределение на храната за вдовиците?`

Някои от първите християни, изглежда, са предубедени към вдовиците от гръцки произход сред тях и им дават по-малко храна, отколкото на вдовиците от еврейски произход. Това (както се струва на някои) неравенство причинява разрив в първата верска общност. Текстът не ни казва дали наистина съществува подобно разделение, или не. Казва само, че според някои е имало такова. Този конфликт заплашва църковното единство още от самото начало. Колко изненадващо е, че етническо разделение настъпва толкова скоро в църквата. 

`Прочетете Деяния 6:2-6. Какви прости стъпки предприема ранната църква, за да разреши недоразумението?`

Ранната църква се разраства бързо и този растеж възлага все по-тежки товари върху апостолите. Определянето на седем мъже, традиционно наричани „дякони“ (въпреки че Новият Завет не ги нарича така), облекчава напрежението в йерусалимската църква и дава възможност на повече хора да се включат в църковното служене.

Апостолите изслушват внимателно роптанията на гръцкоговорящите вярващи и ги питат какво разрешение предлагат. Избирането на седемте мъже, помощници на апостолите, е оставено на тази група и те препоръчват седем ученици, всички до един от гръцки произход. За тях се казва, че са „с добро име, изпълнени с Божия Дух и с мъдрост“ (Деяния 6:3). Служенето на апостолите, което дотогава е било едновременно да проповядват Божието Слово и да раздават храна на вдовиците, е разпределено в два отдела – като всеки върши еднакво ценна работа за разгласяването на евангелието. Лука използва същата дума, „служене“ или „служба“ (diakonia), за да говори както за служенето на апостолите в проповядване на Словото (Деяния 6:4), така и за служенето на дяконите в разпределяне на храната (Деяния 6:1).

`Какво е значението на факта, че водачите свикват много от вярващите заедно (Деяния 6:2), за да намерят решение на проблема?`