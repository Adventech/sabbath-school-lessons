---
title:  Съборът в Йерусалим
date:   14/11/2018
---

`Прочетете Деяния 15:1,2 и Галатяни 2:11-14. Кои два проблема причиняват сериозен конфликт в ранната църква?`

Заплахата за църковното единство на първите християни е реална и сериозна. Някои християни евреи мислят, че спасението е възможно само за онези, които принадлежат към заветния Божи народ, а това означава, че обрязването е задължително. Те смятат, че част от верския начин на живот е да избягват всякакви контакти с езичници, които биха могли да попречат на собственото им спасение.

Евреите имат много строги традиции относно връзките с езичниците. Тези традиции бързо се превръщат в препъникамък за новата християнска общност, когато апостолите започват да благовестват на езичници, желаещи да станат последователи на Исус. Тъй като Месия е Спасителят на Божия заветен народ, както е предсказано в Стария Завет, не трябва ли езичниците първо да станат евреи, а след това да следват същите заветни правила, щом искат да бъдат спасени?

`Прочетете Деяния 15:3-22. Кои са някои от въпросите, представени по време на събора в Йерусалим?`

Проблемът тук се корени в спорове за дълбоко вкоренени тълкувания на старозаветните истории относно обрязването и взаимоотношенията с езичниците. Когато апостолите, старейшините и делегатите от Антиохия сядат заедно, изглежда, че разискванията продължават доста дълго време, без да се стигне до решение.

Но тогава Петър, Варнава и Павел произнасят своите речи. Думите на Петър засягат видението, което Бог му е дал, и дара на Светия Дух, отворил вратата за мисия сред езичниците. След това Павел и Варнава споделят историите си за това какво е направил Бог чрез тях за езичниците. В резултат на думите им много очи се отварят за новата истина. Петър казва: „Но ние вярваме, че ще се спасим чрез благодатта на Господ Исус, също както и те“, имайки предвид езичниците (Деяния 15:11). Повтаряни векове наред традиции се изясняват напълно в светлината на евангелието.

`Случвало ли ви се е да променяте мнението си за някакво дълбоко вкоренено вярване? Какво научихте от това преживяване, което би могло да ви помогне, ако отново се наложи да поставите под въпрос разбирането си за някое друго вярване?`