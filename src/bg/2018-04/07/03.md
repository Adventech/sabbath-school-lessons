---
title:  Обръщането на езичниците
date:   12/11/2018
---

Обръщането на езичниците към евангелието на Исус Христос е събитие в книгата „Деяния“, подготвящо почвата за най-големия конфликт в живота на ранната църква, който ще застраши нейното съществуване и мисия.

`Прочетете Деяния 10:1-23. Кои елементи в този пасаж показват, че Светият Дух действа в сърцата на много хора, за да се подготви пътят езичниците да приемат евангелието?`

Видението трябва да се е сторило изключително странно на Петър. Той е шокиран, защото като верен евреин никога не е ял нечисти или осквернени храни, както изисква и законът (Левит 11; Йезекиил 4:14; Даниил 1:8). Обаче предназначението на това видение не е диетата, а бариерите между евреи и езичници, които препятстват разпространението на евангелието. Те са също така широко разпространени в древния свят, както и днес. 

В първите десетилетия християнството като цяло е съставено от евреи, приели Исус за обещания Месия от старозаветните пророчества. Тези първи вярващи са предани евреи, покоряващи се на закона, както са били научени. Те не мислят, че евангелието на Исус Христос заличава или отменя всички старозаветни предписания (Матей 5:17-20).

`Прочетете Деяния 10:28,29,34,35. Как Петър разбира значението на видението, което получава в Йопия? Кое го насочва към подобно тълкувание?`

В „Деяния“ виждаме, че Светият Дух подготвя пътя езичниците да бъдат приети в братството на християнската общност. И те могат да направя това, без да се налага първо да се обрязват и да стават евреи. Фактът, който убеждава Петър и неговите приятели, че гореспоменатото наистина е по Божията воля, е изливането на Светия Дух върху Корнилий и дома му по същия начин, както върху учениците на Исус в деня на Петдесятница (Деяния 10:44-47). Щом Светият Дух е даден на езичници по същия начин, както и на евреи, става съвсем ясно, че обрязването не е необходимо условие човек да бъде вярващ в Месия Исус. Това заключение подготвя почвата за огромен теологичен конфликт сред първите християни.