---
title:  Разширено изучаване
date:   16/11/2018
---

Прочетете от Елън Уайт: „Търсач на истината“, с. 58-63; „Евреи и езичници”, с. 84-90, от кн. „Деяния на апостолите“ (София: Нов живот, 1992).

„Съборът, който решава този случай, се състои от апостоли и учители, известни с основаване на еврейски и езически християнски църкви, с избрани делегати от различни места. Присъстват старейшини от Йерусалим и представители от Антиохия, както и представители от най-влиятелните църкви. Съборът действа в съответствие с осветената преценка и с достойнството на църква, основана по Божествена воля. В резултат на дебатите те всички се убеждават, че самият Бог е отговорил на спорния въпрос, като е удостоил езичниците със Светия Дух. И осъзнават, че техният дял е да следват ръководството на Духа.

Не е призована цялата християнска църква да гласува по този въпрос. „Апостолите и старейшините“, хора с влияние и добра преценка, оформят и излагат решението, което след това е прието от християнските църкви като цяло. Обаче не всички са доволни: има една фракция от амбициозни и самоуверени братя, които не се съгласяват с него. Тези хора започват да работят на своя собствена отговорност. Те се отдават на недоволство и критикарство, предлагайки нови планове и опитвайки се да съборят делото на хората, които Бог е ръкоположил да поучават евангелската вест. Още от самото начало църквата трябва да се справя с такива пречки и това ще продължава винаги до края на времето“ (Уайт, Е. Деяния на апостолите. София: Нов живот, 1992, с. 88). 

**Въпроси за разискване**

`1.	Какви стъпки за разрешаване на конфликтите намираме в историите от тази седмица, които могат да се приложат във вашата църква, ако и когато възникнат разногласия? Въпреки че един от проблемите тук е теологичен, какво можем да научим от тези разкази, за да помогнем на църквата, когато културни, политически или етнически въпроси заплашват единството? Какви важни принципи бихме могли да извлечем?`

`2.	Прегледайте отново цитата от Елън Уайт по-горе. Въпреки положителния изход, някои хора не са доволни. Какво бихме могли да научим от този тъжен факт?`

**Резюме**: Ранната църква е заплашена от вътрешни конфликти по доста въпроси, които биха могли да се окажат разрушителни. Виждаме начина, по който тя, под ръководството на Светия Дух и покорявайки се на Божието Слово, успява да разреши тези спорни въпроси и да предотврати разделението.