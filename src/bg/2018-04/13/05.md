---
title:  Нова земя за изкупените
date:   26/12/2018
---

„Понеже, ето, създавам ново небе и нова земя; и предишните неща няма да се спомнят, нито ще дойдат наум“ (Исая 65:17). И Исая, и Йоан (Откровение 21:1) получават видения за обещаната нова земя. 

`Помислете за описания от Йоан невероятен град на изкупените, Новия Йерусалим, в Откровение 21:2,9-27. Какво загатват тези стихове за единството и хармонията, които ще съществуват в този град?`

`Прочетете Откровение 22:1-5. Реката на живота, която изтича от Божия престол, с дървото на живота, простиращо се от двете ѝ страни, са две други важни особености на новия град. Каква ще бъде тяхното предназначение на новата земя?`

Дървото на живота, до което Адам изгубва достъп чрез престъплението си (Битие 3:22-24), ще бъде възстановено от Христос в Новия Йерусалим. Достъпът до дървото е едно от обещанията за тези, които победят (Откровение 2:7). Фактът, че дава дванадесет вида плодове, по един нов вид всеки месец, може би е препратка към идеята, че в новата земя „от новолуние до новолуние, и от събота до събота ще идва всяка твар да се покланя пред Мене, казва Господ“ (Исая 66:23). Думите „изцеление на народите“ също подчертават Божието намерение да премахне всички бариери между хората и да възстанови човечеството за първоначалната му цел: да преобрази всички хора, племена и нации в едно неразделно семейство, което ще живее в хармония и мир, обединено за Божия слава.

„Изцелението на народите“ се отнася символично до премахването на всички национални и езикови бариери и разделения. (…) Листата на дървото на живота изцеляват отчуждението между народите. Те вече не са „езичници“, но са обединени в едно семейство като истински Божи народ (Откровение 21:24-26). Това, което векове по-рано е очаквал Михей, сега се изпълнява: „Народ против народ няма да вдигне меч, нито ще се учат вече да воюват. А ще седят всеки под лозата си и под смокинята си, без да има кой да ги плаши“ (Михей 4:3-4; Исая 2:4). Там, на бреговете на реката на живота, изкупените ще „поканите всеки ближния си“ (Захария 3:10) под дървото на живота. Лечебните качества на листата от дървото ще изцелят всички рани – расови, етнически, племенни или езикови – които са разкъсвали и разделяли човечеството векове наред“ (Ranko Stefanovic, Revelation of Jesus Christ: Commentary on the Book of Revelation, p. 593).