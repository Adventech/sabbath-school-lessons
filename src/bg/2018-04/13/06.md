---
title:  Животът на новата земя
date:   27/12/2018
---

`Прочетете Исая 35:4-10; 65:21-25. Колко по-различен ще бъде животът тогава от днешния?`

Няколко пъти в книгата на пророк Исая четем за нещо ново: „нови неща“ (42:9, 48:6), „нова песен“ (42:10), „нещо ново“ (43:19), „ново име“ (62:2). Новото в глава 65 е новият порядък на нещата. Цари мир и хармония сред всички Божии творения. Проклятията на завета върху земята заради непокорството и бунта (Левит 26:14-17; Второзаконие 28:30) ще бъдат вдигнати завинаги, защото вече няма да има грях. Вместо това ще настъпят изобилни благословения, домове за живеене и храна за наслада.

Какъв ли ще бъде животът на такова прекрасно място? Някои хора се питат дали ще можем да познаем приятелите и семейството си, след като телата ни получат безсмъртие и бъдат напълно възстановени по Божия образ. След възкресението на Христос Неговите ученици могат да Го разпознаят. Мария разпознава гласа Му (Йоан 20:11-16). Тома разпознава външния Му вид (Йоан 20:27,28). Двамата ученици от Емаус разпознават Неговите типични черти на масата за вечеря (Лука 24:30,31,35). Ако нашите тела са подобни на Исусовото възкресено тяло, ние определено ще можем да се разпознаваме един друг и да очакваме една вечност на възстановени взаимоотношения. Бихме могли с основание да приемем, че ще продължим връзките си с хората, които познаваме и обичаме и които са там с нас. 

„Там изкупените ще „познаят напълно, както са били и напълно познати“. Любовта и чувствата, които самият Бог е вложил в душата, ще намерят своя най-истински и най-нежен израз. Непорочното общуване със святите същества, задружният социален живот с благословените ангели и верните от всички епохи, които са изпрали дрехите си и са ги избелили в кръвта на Агнето, свещените връзки, които обединяват „цялото семейство на небето и земята“ (Ефесяни 3:15) – всичко това носи щастие на изкупените“ (Уайт, Е. Великата борба. София: Нов живот, с. 418).

`„Затова ние не се обезсърчаваме (…) Защото нашата кратковременна лека скръб произвежда все повече и повече една изобилна вечна слава за нас, които не гледаме на видимите, а на невидимите неща; защото видимите са временни, а невидимите – вечни“ (2 Коринтяни 4:16-18). Как в свят, който е кратковременен, мимолетен, можем да се научим да се държим за невидимото и вечното?`