---
title:  Окончателно възстановяване на единството
date:   22/12/2018
---

### За изучаване през седмицата
Йоан 14:1-3; Исая 11:1-10; Откровение 21:1-5; 1 Солунци 4:13-18; Откровение 22:1-5; Исая 35:4-10.

> <p>Стих за запаметяване</p>
> „А според обещанието Му очакваме ново небе и нова земя, в която да живее правда“ (2 Петър 3:13).

Едно от най-великите обещания в Библията е обещанието на Исус да се завърне отново. Без него нямаме нищо, защото нашите надежди са фокусирани върху това обещание и неговото значение за нас. Когато Христос се завърне в небесните облаци, всичко земно, човешко и следователно временно, а понякога и безсмислено, ще бъде пометено. След хилядата години в небето тази земя с нейните войни, глад, болести и трагедии ще бъде пресътворена и ще стане дом на изкупените, които накрая ще се съберат отново със своя Господ и един с друг.

Надеждата за Второто пришествие на Христос е основна тема на Новия Завет и от векове християните копнеят за изпълнението на това обещание. Ние като адвентисти от седмия ден също копнеем за Неговото завръщане. Всъщност самото ни име прогласява тази надежда.

В последния урок ще разгледаме това обещание и какво означава то за християнското единство. Нашето единство с Христос често се застрашава от човешките ни ограничения и слабости. Но повече няма да се налага да търсим решение за разделенията ни, защото вече няма да съществуват. При Второто пришествие ще бъдем едно с Господа, обединени най-накрая и образуващи едно възстановено семейство.