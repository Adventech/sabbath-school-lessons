---
title:  Възкресение и възстановени връзки
date:   25/12/2018
---

От най-първите дни на църквата обещанието за Христовото завръщане, може би повече от всичко друго, укрепва сърцата на Божия верен народ, особено по време на изпитания. Каквито и ужасяващи борби да водят, каквито и да са неутешимите им скърби и болка, те имат надеждата за Христовото завръщане и всички прекрасни обещания, които съдържа Второто пришествие.

`Прочетете 1 Солунци 4:13-18. Какви обещания са включени в този пасаж? Какво ни говори той за надеждата за възстановяване на отношенията?`

Второто идване на Христос ще засегне цялото човечество изключително сериозно. Важен аспект от установяването на Божието царство е събирането на избраните. „Ще изпрати Своите ангели с гръмогласна тръба; и те ще съберат избраните Му от четирите ветрища, от единия край на небето до другия“ (Матей 24:31). Тогава праведните мъртви ще бъдат възкресени и ще получат безсмъртие (1 Коринтяни 15:52,53). „Мъртвите в Христос ще възкръснат по-напред“ (1 Солунци 4:16). Това е моментът, който всички ние сме очаквали. Възкресените ще се съберат отново с тези, които са копнеели за тяхното присъствие и любов. Ето как споделя възторга си за това събитие апостол Павел: „О, смърт, къде ти е победата? О, смърт, къде ти е жилото?“ (1 Коринтяни 15:55).

Не болни, остарели, осакатени тела, положени в гроба, ще се изправят при възкресението, но нови, безсмъртни, съвършени тела, без никакви белези от греха, който е причинил разложението им. Възкресените светии преживяват цялостното Христово дело на възстановяване, отразявайки съвършения Божи образ, даден при Сътворението (Битие 1:26; 1 Коринтяни 15:46-49).

В мига на Второто пришествие, когато изкупените бъдат възкресени, праведните живи на земята ще бъдат променени и също ще получат нови, съвършени тела. „Защото това, тленното, трябва да се облече в нетление и това, смъртното, да се облече в безсмъртие“ (1 Коринтяни 15:53). И тези две групи изкупени, възкресените и преобразените праведни, „ще бъдем грабнати (…) в облаците да посрещнем Господа във въздуха; и така ще бъдем винаги с Господа“ (1 Солунци 4:17).

`В нашата научна епоха дори някои християни се опитват да намерят естествено обяснение за всичко, дори за „чудесата“. Какво ни говори обещанието за възкресение относно факта, че само свръхестествени Божии действия могат да ни спасят?`