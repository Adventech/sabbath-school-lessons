---
title:  Сигурността на Христовото завръщане
date:   23/12/2018
---

`Йоан 14:1-3 е най-известното обещание за Исусовото второ идване. Какво ви говори това обещание за живота, който ще водят изкупените в новата земя?`

Първите християни считат завръщането на Христос за „блажена надежда“ (Тит 2:13). Те очакват всички пророчества и обещания на Писанието да се изпълнят при Второто пришествие, защото именно това е целта на християнското пътуване. Всички, които обичат Христос, очакват деня, когато ще могат да общуват с Него лице в лице. Неговите думи в тези стихове подсказват за близост и единодушие, която ще имаме всички: не само с Исус, но и един с друг.

Християните вярват в това обещание, защото Библията ни уверява, че то ще се изпълни. Имаме такава увереност, понеже вярваме в думите на Исус: „Пак ще дойда“ (Йоан 14:3). Точно както първото идване на Христос е предсказано, така и второто Му идване е предсказано, дори в Стария Завет. Преди Потопа Бог казва на патриарха Енох, че идването на Месия в слава ще сложи край на греха. И той пророкува: „Ето, Господ идва с десетки хиляди Свои светии да извърши съд над всички и да обяви за виновни всички нечестивци за всички нечестиви дела, които в нечестие са сторили, и за всички жестоки думи, които нечестивите грешници са говорили против Него“ (Юда 14,15).

Хиляда години преди Исус да дойде на тази земя [за първи път], цар Давид също пророкува идването на Месия, което ще събере Божия народ. „Нашият Бог ще дойде и няма да мълчи; ще има пред Него огън поглъщащ и около Него силна буря. Ще призове небесата отгоре и земята, за да съди народа Си, като казва: Съберете Ми Моите светии, които сключиха с Мене завет с жертви“ (Псалми 50:3-5).

Второто идване на Христос е тясно свързано с първото. Обещанията, които предсказват Неговото рождение и служене (например Битие 3:15; Михей 5:2; Исая 11:1; Даниил 9:25,26), са основата на нашата надежда и доверие в обещанията за второто идване. Христос „се яви веднъж да отмахне греха, като принесе Себе Си в жертва (…) така и Христос, като беше принесен веднъж, за да понесе греховете на мнозина, ще се яви втори път, без да има работа с грях, за спасението на онези, които Го очакват“ (Евреи 9:26,28).

`Как дори и сега можете да черпите надежда и утеха от обещанието за Второто пришествие?`