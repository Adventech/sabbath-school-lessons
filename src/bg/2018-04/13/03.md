---
title:  Обещанието за възстановяване
date:   24/12/2018
---

`Прочетете Исая 11:1-10. Какво обещание е дадено на Израил и какво говори то за вечното обиталище на изкупените?`

Библията започва с историята за Сътворението на земята (Битие, 1 и 2 гл.). Това е описание на един красив и хармоничен свят, поверен на първите ни родители Адам и Ева. Съвършен свят и дом за човешката раса, която е сътворил Бог. Последните две глави от Библията също говорят за това, че Бог ще сътвори съвършен и хармоничен свят за изкупеното човечество (Откровение, 21 и 22 гл.), но този път е по-точно да кажем пресътворяване, възстановяване на земята от опустошенията на греха. 

На много места Библията заявява, че този вечен дом на изкупените ще бъде истинско място, а не въображаема фантазия или сън. Изкупените ще могат да виждат, чуват, помирисват, докосват и усещат нови неща, нов живот. Пророчеството от Исая, 11 глава е красив пасаж, предсказващ идването на Месия, Който ще въведе нова епоха. Той ще сложи край на всяко насилие и ще установи вечен мир. Божието царуване на тази земя ще постави начало на универсална хармония. 

`Прочетете Откровение 21:1-5. Какво ще изчезне завинаги в резултат на тази нова хармония?`

„Годините на вечността, отминаващи една след друга, ще донасят още по-славни откровения на Бога и Христос. Със задълбочаването на познанието ще нарастват и любовта, благоговението и щастието. Колкото повече хората научават за Бога, толкова по-голямо възхищение ще изпитват към Неговия характер. Когато Исус разкрива пред тях съкровищата на изкуплението и удивителните подвизи във великата борба със Сатана, сърцата на изкупените ще се изпълват с трепета на посвещението и те ще докосват струните на златните арфи с по-сигурна ръка: и десетки хиляди по десетки хиляди гласове ще се издигат в мощен хор на прослава“ (Уайт, Е. История на изкуплението. София: Нов живот, 2013, с. 314).

`Как можем дори и сега да разберем Божия характер? Как животът ни в хармония и единство с другите разкрива дори сега нещо от характера и естеството на Бога?`