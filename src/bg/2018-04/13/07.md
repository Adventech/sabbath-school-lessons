---
title:  Разширено изучаване
date:   28/12/2018
---

Прочетете от Елън Уайт: „Ето, ида скоро“, с. 355-359, от „Съвети към църквата“ – англ. изд. Прочетете статиите „Възкресението“, с. 1082-1084, и „Небето и новата земя“, с. 863, 864, от „Енциклопедия на Елън Уайт“ – англ. изд.

„Възкресението и възнесението на нашия Господ са сигурно доказателство за тържеството на Божиите светии над смъртта и гроба и залог, че небето е отворено за хората, които измиват дрехата на характера си и я избелват в кръвта на Агнето. Исус се възнася при Отец като представител на човешкия род, а Бог ще доведе тези, които отразяват Неговия образ, за да Го гледат и споделят славата Му.

Има домове за странниците от земята. Има облекла за праведните, с корони от слава и палмови клонки на победата. Всичко, което ни е обърквало в Божието провидение, ще се изясни в идващия свят. Тогава ще намерят обяснение трудните за разбиране неща. Тайните на благодатта ще бъдат разкрити пред нас. Там, където ограничените ни умове са откривали само объркване и нарушени обещания, ще открием най-съвършената и красива хармония. Ще разберем, че безкрайната любов е заповядала опитностите, които са изглеждали най-тежки. Когато осъзнаем нежната загриженост на Този, който прави всичко да действа за наше добро, ще се възрадваме с неизразима радост и пълнота от слава“ (Уайт, Е. Съвети към църквата. С. 358 – англ. изд.).

**Въпроси за разискване**

`1.	Макар че и други християни (но не всички) вярват в буквалното второ идване на Исус, какво е уникалното в адвентната надежда за второто идване на Христос?`

`2.	Две риби плували, когато едната казала на другата: „Как е водата?“. Втората отговорила: „Какво е вода?“. Идеята е, че може до такава степен да свикнем с нещата, че да не съзнаваме колко широко разпространени са те. Например как бихме могли ние, родените в грях същества, изпълнени с греха и живеещи в грешен свят, наистина да придобием добра представа за това какъв прекрасен нов живот ще имаме в новото небе и новата земя? Защо въпреки ограниченията си трябва все пак да се опитаме да си представим какво ще бъде там?`

`3.	Несъмнено, какъвто и да е животът ни на новата земя, ще живеем в единство с всички. Какво бихме могли да направим още сега, за да се подготвим за това време?`

**Резюме**: Библията уверено говори за времето, когато тази земя ще бъде пресътворена и опустошенията от греха ще бъдат завинаги заличени. Накрая човечеството ще бъде върнато към първоначалния план и всички хора ще живеят в хармония. Сегашното ни духовно единство в Христос, макар и не напълно осъществено, тогава ще бъде жива и вечна реалност.