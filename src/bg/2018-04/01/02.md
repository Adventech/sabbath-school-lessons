---
title:  Любовта като основа за единството
date:   30/09/2018
---

От историята за Сътворението в Битие, 1 и 2 глава прозира ясната вест за пълна хармония, съществуваща в края на творческата седмица. Последните Божии думи, че всичко е „много добро“ (Битие 1:31), говорят не само за естетическа красота, но също и за липсата на какъвто и да било елемент на зло или разногласие, когато Бог приключва създаването на този свят и на хората, които го населяват. Първоначалното Негово намерение включва хармонично съвместно съществуване и взаимозависимост между всички форми на живот. Това е един прекрасен свят, създаден за човешкото семейство. Всичко е съвършено и достойно за своя Творец. Божият идеал и първоначална цел за света е хармония, единство и любов.

`Прочетете Битие 1:26,27. Какво казват тези стихове за уникалността на човека в сравнение с останалите земни творения според Битие, 1 и 2 глава?`

„Битие“ заявява, че Бог е създал хората по Своя образ – нещо, което не е заявено за никое друго същество от този разказ. „Бог каза: Да създадем човека по Нашия образ, по Наше подобие (…). И Бог създаде човека по Своя образ; по Божия образ го създаде; мъж и жена ги създаде“ (Битие 1:26,27). Въпреки че теолозите разискват векове наред какво точно представлява този образ и естеството на самия Бог, много пасажи в Писанието представят Божието естество като Любов.

`Прочетете 1 Йоан 4:7,8,16. Как тези стихове могат да ни помогнат да разберем как сме били сътворени първоначално и как това може да е причината за първоначалното единство при Сътворението?`

Бог е любов и тъй като хората също са в състояние да обичат (и то така, както останалите земни създания определено не могат), да бъдат създадени по Неговия образ би трябвало да включва способността да обичат. Обаче любовта може да съществува само чрез връзка с другите. Следователно каквото и друго да означава „сътворени по Божия образ“, би трябвало да включва и способността да обичаме, и то да обичаме дълбоко.