---
title:  Разширено изучаване
date:   05/10/2018
---

Прочетете от Елън Уайт: „Сътворението“, с. 15-21, и „Призоваването на Авраам”, с. 72-76, от книгата „Патриарси и пророци“ (София: Нов живот, 1996).

Божието първоначално намерение при сътворяването на човека е отразено също и в учредяването на семейството (Битие 2:21-24) и съботата. Съботата е предназначена за цялото човечество, както ясно посочва Исус в Марк 2:27,28. Всъщност нейната универсална природа личи в самия доклад на „Битие“, когато Бог отделя седмия ден не просто преди призоваването на Израил за Свой заветен народ, но и дори преди навлизането на греха. Каква могъща обединителна сила би била съботата, ако всички я бяха освещавали. Бог определя именно деня за почивка, за да напомня на потомците на Адам и Ева за връзката с Него и един с друг. „Както съботата, така и семейството са учредени в Едем и според Божието намерение са неразривно свързани едно с друго. На този ден, повече от всеки друг, е възможно да живеем живота на Едем. Божието намерение е членовете на семейството да бъдат свързани в работа и учене, в поклонение и възстановяване, бащата като свещеник на дома, а той и майката като учители и другари на децата си“ (Уайт, Е. Детско водителство. София, 2007, с. 280).

**Въпроси за разискване**

`1.	Как разказът от „Битие“ за сътворяването на жената от реброто на Адам разкрива тясната и близка връзка, която трябва да съществува между съпруга и съпругата? Какво ни говори това за причината, поради която в цялата Библия Бог използва образа на съпругата и съпруга като пример за близостта, която иска да има със Своя народ?`

`2.	Въпреки че историята за Вавилонската кула ни разкрива, че човешкото етническо и езиково разнообразие не е част от Божия първоначален план за човечеството, как днес да преодолеем такива етнически разделения? Как църквата и днес да съхранява единството и хармонията дори ако е съставена от много националности и езици?`

`3.	Кои са някои от паралелите, които откривате между призоваването на древния Израил и нашето призоваване като адвентисти от седмия ден? И още по-важното, какви поуки можем да извлечем от тях, а те да ни помогнат да бъдем верни на нашето божествено призвание в Христос?`

**Резюме**: Божият първоначален план при Сътворението е човечеството да живее хармонично и в единство като едно семейство. Непослушанието на нашите първи родители причинява прекъсване на Божия план. Обаче Той призовава Авраам да постави началото на един народ, чрез който Господ ще съхрани обещанието за възстановяване, което намираме единствено в Христос.