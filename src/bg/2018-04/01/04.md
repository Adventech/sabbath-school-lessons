---
title:  Задълбочаване на разногласията и разделенията
date:   02/10/2018
---

`Прочетете Битие 11:1-9. Кое в тази случка задълбочава проблема с разделението и разногласията?`

Непосредствените събития, записани в Библията след Потопа, са построяването на Вавилонската кула, объркването на езиците, а после разпръсването на хората, които дотогава говорят на един език. Вероятно привлечени от красотата на земята между реките Тигър и Ефрат и плодородната почва, някои от потомците на Ной решават да си построят град и висока кула в земята Сенаар, днешен Южен Ирак (Битие 11:2). 

Археологията доказва, че Месопотамия е била гъсто населена област от най-ранни исторически времена. Сред тези народи били шумерите, на които се приписва изобретяването на писмеността върху глинени плочки. Те строели здрави къщи и били майстори на бижута, инструменти и домакински пособия. Разкопките още разкриват много подобни на кули храмове, посветени на поклонението пред различни божества.

Наследниците на Ной, заселени в Сенаарската земя, скоро забравят Бога на Ной и обещанието Му никога повече да не унищожава света с потоп. Строежът на Вавилонската кула е паметник на тяхната висша мъдрост и умения. Желанието им за известност и слава, „да си спечелим име, да не би да се разпръснем по лицето на цялата земя“ (Битие 11:4), е мотивацията за този строителен проект. „По Божие намерение хората трябва да запазят единството чрез връзката на истинската религия. Когато идолопоклонството и политеизмът подкопаят тяхната вътрешна духовна връзка, те изгубват не само единството в религията, но също и духа на братството. Проект като тази кула, чрез който да се съхрани с външни средства вътрешното единство, което е изгубено, никога не може да постигне успех“ (Адвентен библейски коментар. Т. 1. С. 284, 285 – англ. изд.).

Грехопадението на Адам и Ева разбива единството на човечеството и първоначалния Божи план. То довежда до объркване относно поклонението; до всеобщо разпространение на злото и неморалността по цялата земя; и накрая до разделяне на човечеството на много различни култури, езици и раси, които оттогава често се противопоставят едни на други.

`Какви практични стъпки можем да предприемем за преодоляването на расови, културни и езикови разделения, които вредят дори на нас като църква?`