---
title:  Божият избран народ
date:   04/10/2018
---

Призовавайки Авраам за Свой служител, Бог избира един народ, който да Го представлява пред света. Този призив и избиране е плод на Неговата любов и благодат. Божият призив към Израил е ключов в Неговия план за възстановяване на цялото човечество след разрухата и разединението, причинени от грехопадението. Свещената история представлява изучаване на Божието дело за това възстановяване, а основен елемент на този план е заветният народ на Израил.

`Според Второзаконие 7:6-11 защо Бог нарича Израил Свой народ? Защо избира потомците на Авраам за Свой народ?`

Божията любов към човечеството стои в центъра на избирането на Израил за Божи народ. Бог сключва завет с Авраам и с потомците му, за да съхрани познанието за Себе Си чрез Своя народ и да осъществи изкуплението на човечеството (Псалми 67:2). Той избира Израил във върховен акт на любов. Потомците на Авраам нямат нищо, с което да се похвалят, за да заслужат Божията незаслужена любов. „Господ не ви предпочете, нито ви избра затова, че сте по-многобройни от останалите племена; защото вие сте най-малобройни от всички племена“ (Второзаконие 7:7).

Бог използва по човешки странни критерии, за да избере народа Си. Докато хората търсят сила, мъдрост и самоувереност, когато избират водачи, Той не избира най-силните и могъщите за служене, но онези, които усещат и признават слабостта, глупостта и нищожността си, за да не се хвали никой пред Него (1 Коринтяни 1:26-31).

Обаче вижте какви големи привилегии получават те: „Бог пожелава да направи Своя народ за хвала и почит. Дадено им е всяко духовно предимство. Той не ги лишава от нищо, което би могло да спомогне за изграждането на такъв характер, който ще ги направи представители на самия Него.

Изпълнението на Божия закон би им донесло невероятно благоденствие пред очите на нациите в света. Този, който може да им дава мъдрост и умения за всяка изкусна работа, би продължил да бъде техен учител и те биха били облагородени и възвисени чрез послушанието към Неговите закони. В случай на послушание биха били предпазени от болестите, поразяващи другите народи, и благословени с могъщ интелект. В цялото им благоденствие би се разкривала Божията слава, Неговото величие и сила. Те биха били царство свещеници и князе. Бог им осигурява всяка възможност да станат най-великата нация на земята“ (Уайт, Е. Притчи Христови. София, 1994, с. 174).

`Какви паралели можем да открием между това, което Бог прави за древния Израил и за тяхното призоваване, и онова, което е направил за нас, и призива Му към нас като адвентисти от седмия ден? Споделете отговорите си с групата в събота.`