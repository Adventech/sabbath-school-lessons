---
title:  Авраам, бащата на Божия народ
date:   03/10/2018
---

Трите големи монотеистични религии: юдаизъм, християнство и ислям, претендират, че Авраам е техен родоначалник. За християните тази връзка е духовна. Когато той е призован да напусне родината си в Месопотамия, му е казано, че „в тебе ще се благославят всички земни племена“ (Битие 12:3; 18:18; 22:18). Това благословение идва чрез Исус Христос.

`Прочетете Евреи 11:8-19, Римляни 4:1-3 и Галатяни 3:29. Какви елементи от вярата на Авраам споменават тези стихове и как са свързани с идеята за християнското единство? Тоест какво в тях може да ни помогне днес да разберем кой трябва да бъде решаващият елемент на християнското единство?`

Като родоначалник на всички вярващи Авраам ни представя някои от основните елементи, ключови за християнското единство. Първо, той е покорен. „С вяра Авраам послуша, когато бе повикан, да излезе и да отиде на едно място, което щеше да получи в наследство, и излезе, без да знае къде отива“ (Евреи 11:8). Второ, той се надява на Божиите обещания. „С вяра се засели в обещаната земя като в чужда и живееше в шатри, както и Исаак, и Яков, наследниците заедно с него на същото обещание. Защото очакваше града, който има вечни основи, на който архитект и строител е Бог“ (ст. 9,10). Трето, вярва, че Бог ще му даде син и че един ден неговите потомци ще бъдат многобройни като звездите. Въз основа на този негов отговор Бог го оправдава чрез вяра (Римляни 4:1-3). Четвърто, доверява се на Божия план за спасение. Най-голямото изпитание на вярата на Авраам настъпва, когато Бог му казва да принесе сина си в жертва на планината Мория (Битие 22:1-19; Евреи 11:17-19).

Старият Завет описва Авраам като Божи приятел (2 Летописи 20:7; Исая 41:8). Неговият живот на вяра, непоклатимото му послушание и увереност в Божиите обещания го правят образец за нашия християнски живот днес.

`Помислете за думите и действията си през следващите няколко дни. Как бихте могли да бъдете сигурни, че каквото и да кажете и да направите, то ще отразява реалността на вашата вяра?`