---
title:  Последиците от грехопадението
date:   01/10/2018
---

Последиците от грехопадението са неописуеми. Непослушанието на Адам и Ева поставя начало на разрив в хармоничната свързаност между всички форми на живот. А още по-лошото е, че то поставя началото на разединението, разногласията и разделенията между хората, съществуващи и до днес. Изчезналата хармония се забелязва още в начина, по който Адам и Ева се опитват да обвинят за грехопадението другия, а не себе си (Битие 3:12,13). Оттогава положението се влошава все повече и повече. 

`Прочетете Битие 3:16-19 и 4:1-15. Какво в тези стихове разкрива последиците от греха и неговото влияние върху хармоничния свят, създаден от Бога?`

Непослушанието на Адам става причина за много събития и резултати, засягащи с течение на времето цялото Божие творение. Природата започва да страда от последиците на греха. Човешките взаимоотношения също са засегнати. Каин и Авел, двама братя, които сигурно са се обичали и са били загрижени един за друг, се отчуждават, защото единият иска да следва егоистичните си наклонности, вместо Божия начин на поклонение. Това отчуждение довежда до насилие и смърт. Обаче реакцията на Каин е повече насочена към Бога, отколкото към Авел. Той се гневи на Бога (Битие 4:5) и този гняв довежда до негодувание спрямо Авел. Непослушанието съсипва още повече човешките взаимоотношения.

„И като видя Господ, че нечестието на човека по земята се умножава и че всяка мисъл и наклонност беше постоянно само зло“ (Битие 6:5). Това зло накрая довежда до Потопа и страшна разруха върху първоначалното Божие творение непосредствено след Потопа. Но дори и тогава Бог не се отказва от човешката раса, но оставя един остатък, Ной и неговото семейство, който да започне всичко начисто.

Бог дава обещание на Ной и на семейството му. Дъгата в небето винаги ще им напомня за Неговата грижа и обещания, за Неговата благост и милост (Битие 9:12-17; Исая 54:7-10). Той установява завет с Ной и препотвърждава първоначалния Си план да има едно обединено човешко семейство, вярно на Него и на Словото Му.

`По какъв начин грехът внася дисхармония? Какви решения можете да вземете днес, за да ви помогнат да възстановите хармонията сред хората, силно засегнати от вашите решения?`