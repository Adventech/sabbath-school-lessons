---
title:  Причини за разделения
date:   06/10/2018
---

### За изучаване през седмицата
Второзаконие 28:1-14; Йеремия 3:14-18; Съдии 17:6; 3 Царе 12:1-16; 1 Коринтяни 1:10-17; Деяния 20:25-31.

> <p>Стих за запаметяване</p>
> „Страхът от Господа е начало на мъдростта; и познаването на Святия е разум“ (Притчи 9:10).

Старозаветните пророци непрестанно призовават народа на Израил да се покорява на Божиите наставления. Непокорството и равнодушието ще доведат до отстъпничество и разделение. Послушанието към Божиите наредби е средството, което ще предпази народа от естествените последици на греха и ще ги освети сред многото чужди народи. Изпълнението на Божията воля ще създава хармония сред хората и ще укрепва решителността на тяхната общност да устоява на посегателствата на езически и нечестиви богослужебни практики, които ги заобикалят от всички страни. Божието намерение е Неговият народ да бъде свят и да бъде свидетел за околните племена.

Както казва Господ на евреите, след като ги избавя от Египет: „Ето, аз ви научих на наредби и закони, според както Господ, моят Бог, ми заповяда, за да живеете според тях в земята, която получавате като наследство. И така, пазете ги и ги вършете; защото в това се състои мъдростта ви и благоразумието ви пред племената, които, като чуят за всички тези наредби, ще кажат: Ето, хората от този велик народ са мъдри и разумни хора“ (Второзаконие 4:5,6).

Едно е сигурно. Ако останат верни, ще бъдат благословени богато и ще се превърнат в благословение за околните. Обаче неверността ще доведе до множество проблеми, като разделението е само един от тях.