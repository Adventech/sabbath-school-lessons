---
title:  Разделението на еврейската нация
date:   09/10/2018
---


Пътят на отстъпничеството и тежките му последици не се случват за ден-два. Но неправилните решения, натрупващи се векове наред, накрая довеждат до ужасни резултати за Божия народ.

`Прочетете историята за цар Ровоам в 3 Царе 12:1-16. Кое причинява тежкото разделение сред Божия народ?`

„Ако Ровоам и неговите неопитни съветници разбираха Божествената воля за Израил, те щяха да се вслушат в искането на народа за решителни реформи в администрацията. Но в благоприятния случай по време на събранието в Сихем те не успяват да разсъдят от причина до следствие и по този начин завинаги изгубват влиянието си върху огромна част от народа. Изричната им решителност да увековечат и увеличат гнета от царуването на Соломон пряко противоречи на Божия план за Израил и дава на хората достатъчно основания да се съмняват в искреността на мотивите им. В този глупав и коравосърдечен начин за упражняване на власт царят и избраните му съветници проявяват гордостта, произтичаща от пост и авторитет“ (Уайт, Е. Пророци и царе. София: Нов живот, 1995, с. 48).

**Какво ни казват следните стихове за нуждата от мъдрост, ако искаме да вземаме правилни решения? Къде е източникът на истинската мъдрост?**

`Притчи 4:1-9`

`Притчи 9:10`

`Яков 1:5`

Историята на Ровоам и неговото безразсъдно и глупаво решение да наложи още повече принудителен труд на народа, е жалко събитие в живота на Израилевото царство. Царят се съветва с две групи съветници, но крайното му решение да последва съвета на по-неопитните младежи на негова възраст води до катастрофа в царството, което баща му Соломон и дядо му Давид са изградили в предишните 80 години. Съветът, че царят трябва да сплаши присъстващите, заявявайки, че е по-твърд от баща си, е глупав. Младите съветници смятат, че отзивчивостта към искането на народа за облекчаване на непосилния труд не е ръководният стил, който царят трябва да възприеме. Той трябва, заявяват те, да покаже себе си като безмилостен и жесток. Накрая обаче се оказва, че е тиранин, който не заслужава верността и предаността на поданиците си. Затова сред Божия народ настъпва разделение, каквото никога не е трябвало да се случва, нито е било според Божия план.