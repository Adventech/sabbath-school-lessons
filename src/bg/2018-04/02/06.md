---
title:  „Ще навлязат между вас свирепи вълци“
date:   11/10/2018
---

`Прочетете Деяния 20:25-31. За какво предупреждава Павел старейшините от Ефес? Какво трябва да правят те, за да го предотвратят?`

По време на служенето си апостолът често се сблъсква със съпротива и знае, че ще му бъде трудно да запази чистотата на Исусовото евангелие. Когато се сбогува със старейшините в Ефес, той, въз основа на аналогията със стражите от Йезекиил 33:1-6, им казва, че са отговорни също и за защитата на евангелието. Те трябва да бъдат верни пастири на църквите си.

Употребата на израза „свирепи вълци“ относно фалшивите учители (Деяния 20:29) напомня за подобно предупреждение на Исус, че фалшивите учители ще се маскират в овчи кожи (Матей 7:15). Те наистина се появяват скоро след като Павел изговаря това предупреждение и започват да заблуждават вярващите от азиатските църкви, които той е основал. В Ефесяни 5:6-14 и Колосяни 2:8 виждаме някои от предупрежденията на апостола към църквите в Мала Азия.

Във второто си писмо към Тимотей, отговорник за църквата в Ефес, Павел го предупреждава за заблудите в църквата и за безбожието в последните дни.

`Прочетете 2 Тимотей 2:14-19 и 3:12-17. Какви съвети дава Павел на Тимотей за това как да се противопостави на фалшивите учители и да съхрани единството на църквата?`

Първо, Тимотей трябва да познава Библията, като излага „право словото на истината“ (2 Тимотей 2:15). Противоотровата за безполезни диспути и спекулации е правилното разбиране и поучаване на Божието Слово. Истините от Библията трябва да бъдат правилно тълкувани, за да не се противопоставя никоя част от Писанието на цялата картина, разкрита в него, а също и да се избягват неправилни тълкувания, способни да накарат който и да било човек да изгуби вяра в Исус. Неуместните и маловажни въпроси трябва да бъдат подчинени на принципите на Божието Слово, а те наистина ще подготвят вярващите за победоносен живот в Христос. Втората препоръка на Павел е самият Тимотей да избягва „скверните празнословия“ (2 Тимотей 2:16). Незначителни и спекулативни теми не бива да бъдат част от проповедите му, ако иска да бъде считан за достоен и верен служител. Такива разговори водят само до още по-голямо безбожие и не насърчават вярата на хората (2 Тимотей 2:16). Само истината може да доведе до благочестие и хармония сред вярващите. Причината Тимотей да избягва подобни заблуди и да настоява и вярващите да ги отбягват, е, че те поразяват църквата като болест (2 Тимотей 2:17). И накрая, послушанието към Божието Слово е противоотрова за фалшивите учения (2 Тимотей 3:14-17), които биха могли да застрашат единството на църквата.

`Как бихме могли ние като църква да се предпазим от подобни хора, които чрез фалшиви учения могат да внесат разногласия помежду ни?`