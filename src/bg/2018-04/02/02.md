---
title:  „Върнете се, деца отстъпници“
date:   07/10/2018
---

Историята на израилтяните е изпълнена с истории за непослушание и хаос, последвани от завръщане към Бога и покорност, след което настъпва нов период на непослушание и неразбиране. Този модел се повтаря отново и отново. Всеки път, когато Божият народ съзнателно изпълнява Божията воля, той е благословен с мир и живот. А винаги, когато не се покорява и следва собствения си път, животът му се изпълва с нещастия, войни и неразбории. Дори още преди влизането в Обетованата земя Бог е предсказал подобно поведение и е предложил решение за избягване на тези страшни последици в живота им.

`Прочетете Второзаконие 28:1-14. Какви благословения ще получи Израил, ако народът изпълнява Божията воля?`

`Прочетете Йеремия 3:14-18. Какво научаваме от Божия призив към Израил да се покае и да се завърне при Него? Какво ни говори това за любовта и търпението на Бога спрямо Неговия народ?`

Забележително в книгата „Йеремия“ е как Бог е разкрит като любящ, милостив и великодушен спрямо Своя народ въпреки техния бунт, разделения и идолопоклонство. Той постоянно призовава народа да се върне при Него и да се покае от непокорността си. И отново и отново обещава възстановяване и надежда за бъдещето.

„Върни се, отстъпнице Израил, казва Господ; Аз няма да допусна да ви нападне гневът Ми; защото съм милостив, казва Господ, и няма да пазя гняв завинаги. Само признай беззаконието си, че си станала престъпница против Господа, своя Бог, и безогледно си отивала при чужденците под всяко зелено дърво, и че не сте послушали гласа Ми, казва Господ“ (Йеремия 3:12,13).

Думите на Йеремия са изговорени в период, когато повсеместно се пренебрегва Божието Слово. Макар че по времето на цар Йосия започват частични реформи, повечето хора не усещат духовен порив да бъдат верни и да се покоряват на Бога. Техните грехове, идолопоклонство и себелюбив живот водят до духовна и политическа разруха. Колкото повече се отклоняват от Божията воля, толкова по-мрачни се оказват перспективите им за бъдещето. Обаче чрез Йеремия Бог ги умолява. Той им е приготвил по-добро бъдеще и копнее да ги върне към благоденствие, единство и здраве. Това обаче може да стане само ако живеят чрез вяра и както изисква истинската вярност.

`Какви са последиците от послушанието и от непослушанието във вашия собствен живот?`