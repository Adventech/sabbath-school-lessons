---
title:  Разделение в Коринт
date:   10/10/2018
---

За съжаление, проблемът с разделението сред Божия народ не изчезва дори в новозаветни времена. 

Например първите четири глави от „Първото послание на Павел към коринтяните“ представляват призив за единство. В Ефес Павел чува, че са избухнали раздори в църквата в Коринт. Затова започва писмото си с дълго слово за църковното единство и нуждата да се избегне разделението. Той се безпокои от подобно развитие на нещата и се стреми да им даде боговдъхновен съвет как да се справят със злополучната ситуация.

`Според 1 Коринтяни 1:10-17 каква е вероятната причина за разединението, разделенията и разприте?`

Павел се безпокои за братята и сестрите в Коринт, когато някой от Хлоините роднини му разказва за разделенията и караниците помежду им. Първите негови думи показват дълбочината на собствената му тревога: „Моля ви се, братя, заради името на нашия Господ Исус Христос, всички да говорите в съгласие и да няма раздори между вас”. Решението според него е да им напомни, че като християни трябва да бъдат свързани заедно „в един ум и в една мисъл” (1 Коринтяни 1:10). Каквото и да причинява подобни конфликти и разделения, Павел иска то да бъде прекратено.

Напомня на коринтяните, че християните са призовани да следват Христос, а не човек – колкото и талантлив и надарен да е той. Те, изглежда, са се разделили на „партии“, но апостолът заявява простичко и ясно, че подобно разделение не е по волята на Христос. Така потвърждава, че християнското единство е съсредоточено върху Исус и Неговата жертва на кръста (1 Коринтяни 1:13).

Християнското единство произлиза от истината, такава, каквато е в Исус Христос, и то Христос разпнат, и в никого другиго, независимо колко „достоен“ може да бъде някой наставник, проповедник или ръководител. В подножието на Кръста всички сме в едно и също положение. Нашето кръщение е в Исус, Който единствен може да ни очисти от греха. Обаче трябва да работим за това единство в Христос по съвсем практичен начин.

Ето защо, като адвентисти, не можем да приемаме за даденост нашето единство във вярата и мисията. Разделенията и караниците могат да разрушат единството на църквата днес, ако любовта и властта на Христос не ни обединяват в Него.

`Как да се научим да отбягваме опасностите, за които говори тук Павел? Защо винаги трябва да внимаваме каква преданост отдаваме на който и да било друг човек, освен на Христос?`