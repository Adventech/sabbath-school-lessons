---
title:  Праведни в собствените си очи
date:   08/10/2018
---

Историите от книгата „Съдии“ показват многобройните отрицателни последици, когато Израил не изпълнява волята на Господа. Скоро след като народът влиза в Ханаан, започва да подражава в духовния си живот на фалшивите религии на ханаанците наоколо – точно каквото му е казано да не прави! За съжаление, това не е единственият проблем, с който се сблъсква.

`Прочетете Съдии 17:6 и 21:25. Какво ни казват тези стихове за други проблеми, възникващи сред Божия народ?`

Добра рецепта за разделения и противоборства сред Божия народ. Единството на една нация трябва да се основава на преданото им послушание към Господа на завета: завет, който са сключили с Бога. Но когато хората правят това, което е право в собствените им очи – особено под влиянието на околните народи – те тръгват по сигурния път към бедите. Всички ние сме грешни същества и ако бъдем оставени сами на себе си, ако следваме склонността на собственото си сърце, със сигурност ще се отклоним от пътя, по който Бог ни е призовал да ходим.

**Какво ни казват следните стихове за духовните и социални условия в Израил по времето на съдиите?**

`Съдии 2:11-13`

`Съдии 3:5-7`

„Чрез Мойсей Господ излага пред народа си последиците от неверността. Отказвайки да спазват завета Му, те прекъсват връзката с Бога и Божият живот и благословенията Му няма как да се излеят върху тях. Понякога хората се вслушват в тези предупреждения и върху еврейския народ се изсипват богати благословения, а чрез тях – върху околните народи. Но по-често в историята си те забравят Бога и изгубват от погледа си висшата привилегия да бъдат Негови представители. Ограбват Го от службата, която изисква от тях; ограбват и другите хора от религиозно ръководство и свят пример. Пожелават да си присвоят плодовете от лозето, над което са поставени за настойници. Тяхната алчност и ненаситност стават причина да бъдат презирани дори от езичниците. Това става повод езическият свят да тълкува неправилно Божия характер и законите на Неговото царство“ (Уайт, Е. Пророци и царе. София: Нов живот, 1995, с. 9).

`Как действията ни като църква въздействат на хората около нас? Какво виждат те в адвентистите от седмия ден, което да им влияе положително?`