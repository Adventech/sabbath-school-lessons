---
title:  Старозаветната вяра
date:   22/07/2017
---

### За тази седмица прочетете:
Галатяни 3:1-14; Римляни 1:2; 4:3; Битие 15:6; 12:1-3; Левит 17:11; 2 Коринтяни 5:21.

> <p>Стих за запаметяване</p>
> „Христос ни изкупи от проклятието на закона, като стана проклет за нас; защото е писано: „Проклет всеки, който виси на дърво“ (Галатяни 3:13).

„Едно момче направило малка лодка, цялата красиво боядисана и украсена. Един ден някой откраднал лодката му и то се отчаяло. Когато след време минало край една заложна къща, видяло своята лодка. Радостно изтичало вътре при съдържателя и казало:

– Това е моята малка лодка!

– Не – отвърнал съдържателят – моя е , защото я купих.

– Да – казало момчето – но е моя, защото аз я направих.

– Е, добре – заявил мъжът – ако ми платиш два долара, можеш да я вземеш.

Това били доста пари за момчето, което нямало дори цент. Въпреки това решило да припечели парите – косяло трева, вършело всякаква работа и скоро събрало сумата.

Изтичало до магазина и заявило:

– Искам си лодката!

Платило парите и получило своята лодка. Взело я в ръце, прегръщало я и я целувало, и казало:

– Моя скъпа малка лодчице, обичам те. Ти си моя. Два пъти си моя. Първо те направих, а сега те откупих.

Така е и с нас. В известен смисъл ние сме два пъти Господни. Той ни е сътворил, а ние сме попаднали в заложната къща на дявола. След това е дошъл Исус и ни е изкупил на удивително висока цена – не със сребро или злато, но със Своята скъпоценна кръв. Ние сме Господни по сътворение и по изкупление“ (William Moses Tidwell. Pointed Illustrations. Kansas City, Mo.: Beacon Hill Press, 1951, p. 97).