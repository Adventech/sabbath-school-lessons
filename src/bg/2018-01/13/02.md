---
title:  Настойничество и благочестие
date:   25/03/2018
---

Благочестието е много обширна тема. Благочестивите хора водят осветен начин на живот (Тит 1:1), стават подобие на Христос с отношение на посвещение и дела, които са Му угодни (Псалми 4:3; Тит 2:12). Благочестието е доказателство за истинската религия и получава обещанието за вечен живот. Никаква философия, богатство, слава, сила или произход не предлагат такова обещание.

`Прочетете 2 Тимотей 3:1-9. За какво ни предупреждава тук ап. Павел, пряко свързано с живота на верния настойник?`

Книгата „Йов“ дава описание на характера и постъпките на Йов. Тя илюстрира благочестивия живот дори чрез страданията. Освен това ни показва колко силно Сатана мрази този начин на живот. Дори Бог признава, че няма друг като Йов според качеството на вярата и начина му на живот (Йов 2:3).

„Имаше в земята Уз един човек на име Йов. Този човек бе непорочен и правдив, боеше се от Бога и отдалечаваше се от злото” (Йов 1:1). Ето че виждаме човек, чиято вяра не е просто израз на думи или религиозни ритуали, въпреки че и те са част от живота му (Йов 1:5). Неговият страх от Бога проличава в целия му живот на благочестие, дори сред ужасни изпитания. Да сме благочестиви не означава, че сме съвършени, а само че отразяваме съвършенството в нашата лична сфера.

`Прочетете Йезекиил 14:14. Какво в посочения текст свидетелства за характера на тези хора? Какво е общото помежду им, което трябва да си личи и в нас?`

Настойничеството наистина е израз на един благочестив живот. Верните настойници не притежават просто някакъв вид на благочестие. Те са благочестиви и това благочестие се разкрива в начина им на живот, според както постъпват с всичко, поверено им от техния Бог. Вярата им се изразява не само в онова, което правят, но и в онова, което не правят.