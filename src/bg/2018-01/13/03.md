---
title:  Задоволство
date:   26/03/2018
---

`„Не казвам това поради оскъдност; защото се научих да съм доволен в каквото състояние и да се намеря” (Филипяни 4:11). Щом трябва да сме доволни независимо от състоянието, в което се намираме, кой следва да е най-висшият източник на това задоволство?`

Докато пише на Тимотей, Павел описва една неприятна група от хора, „които мислят, че благочестието е средство за печалба” (1 Тимотей 6:5). Какво по-добро описание на някои от днешните телевизионни евангелизатори? Те печелят много пари, казвайки на слушателите си, че само ако са верни (и тази „вярност” включва издръжката на тяхното служене), тогава тези слушатели ще бъдат богати? Поставянето на знак на равенство между богатството и верността е само още един израз на материализма, замаскиран като християнство.

Безспорен е фактът, че благочестието няма нищо общо с богатството. Ако беше така, някои от най-пропадналите хора следва да бъдат считани за благочестиви само защото са и сред най-богатите. Вместо това Павел възразява, че „благочестието със задоволство е голяма печалба” (1 Тимотей 6:6). Благочестието със задоволство при всякакви обстоятелства е най-голямото богатство, защото Божията благодат е много по-ценна от финансови придобивки. Така и ние трябва да се задоволяваме с „прехрана и облекло” (1 Тимотей 6:8). В крайна сметка, независимо колко притежаваме, винаги ще има още нещо за придобиване, ако сме склонни да мислим по този начин.

„Задоволството при всякакви обстоятелства е истинско изкуство, духовна тайна. Трябва да бъде научено, и то да бъде научено като тайна. (...) Християнското задоволство е онази сладка, вътрешна, тиха, благодатна рамка на духа, която свободно се покорява и изпитва задоволство от Божието мъдро и бащинско отношение при всяко състояние. (...) Това е кутия със скъпо миро, твърде утешително и полезно за разтревожените сърца в смутни времена и условия” (Burroughs, Jeremiah. The Rare Jewel of Christian Contentment, pp. 1, 3).

`Прочетете Римляни 8:28; Евреи 13:5 и Филипяни 4:4-13. Какво можем да видим тук, което би ни помогнало да водим живот, изпълнен с удовлетворение?`