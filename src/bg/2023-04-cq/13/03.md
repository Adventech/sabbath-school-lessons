---
title:  Премахване на националните граници
date:   25/12/2023
---

### inTerpret

`Какви специални послания носи Матей 28:19,20?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Премахване на националните граници**

Интересно е да се отбележи, че след възкресението Си Исус не изцелява никого, нито се обръща към друга широка аудитория. Неговото собствено публично служение е приключило със смъртта Му и Той отделя време да даде утеха и няколко последни напътствия на най-близките Си последователи, преди да се възнесе на небето.

В Матей 28:18 Исус заявява, че Му е дадена "цялата власт... на небето и на земята". Забележете, че властта не е дадена директно на учениците. Властта е дадена на Исус чрез победата Му над гроба. Исус обещава, че учениците Му няма да бъдат оставени сами; Неговото присъствие ще бъде близо до тях, където и да отидат (Матей 28:20) и чрез постоянното Си присъствие Той им дава Своята сила и власт. Когато учениците "отидат", няма да е необходимо да се страхуват. Дори когато отиват в най-враждебните райони, го правят, подкрепяни от най-висшата Власт и най-великата Сила във вселената.

Матей завършва книгата си, като споделя, че добрата новина за Исус трябва да се споделя с всички, независимо от тяхната националност или произход - идея, която е била обидна за евреите от I-ви век, които са имали изключителен, елитарен начин на мислене. Поръчението е да се отиде при "всички народи" (Матей 28:19) - призив, който е повторен от Матей 24:14. Тази основна ценност - да се достигне до всички народи с благата вест за Исус утвърждава християнството като първото международно религиозно движение.

Евангелското поръчение премахва националните граници и създава прецедент за многорасово и многоетническо движение. Независимо от националността или етническата принадлежност християните са част от едно и също семейство и споделят една и съща мисионерска визия (Галатяни 3:28). Когато сме истински обърнати, желанието да споделяме Евангелието е призив, който не може да бъде пренебрегнат и не може да бъде ограничен от никакви социални различия. Елън Уайт повтаря насочеността на християнина навън в „Копнежът на вековете“: „Всеки истински ученик се ражда в Божието царство като мисионер“.  Библейското християнство премахва бариерите на расата, националността и социалните обичаи. Като християни ние сме призовани да се съсредоточим върху една обща мисия; да направим Исус известен на света. За да постигнем това, трябва да преодоляваме националния и регионалния фанатизъм и да демонстрираме любов, подобна на Христовата. Ние трябва да достигнем света.

Матей 28:20 представя един съществен аспект на Великото поръчение: поучаването. Бог иска да Го обичаме със сърцето и ума си (Марк 12:30). Той иска от нас да се стремим към интелигентна вяра. Процесът започва с ученичество, преминава през кръщение и продължава с още учение. Ученичеството означава преподаване чрез наставничество и напътствия. Забележете, че новоповярвалият се учи преди кръщението и продължава да се учи след кръщението. Няма истинско религиозно преживяване без обучение в основните библейски истини.

`Защо мислите, че Исус не се е появявал публично след възкресението Си?`