---
title:  Всеки член работи
date:   28/12/2023
---

### inSight

`Как можеш да приложиш Матей 28:19, 20 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Всеки член работи**

„Поръчката,която Спасителят даде на учениците Си, включва всички вярващи в Христос до края на времето. Фатална грешка е да се смята, че спасителното дело зависи единствено от труда на ръкоположения служител. Всички, до които е достигнало небесното вдъхновение, са длъжни да проповядват евангелието. Всички, които приемат живота на Христос, са назначени да работят за спасението на своите ближни. Именно за тази цел бе основана църквата. Всички, които приемат нейните святи обещания, са задължени да бъдат сътрудници на Христос... Духът и невестата казват: “Ела. И който чува, нека каже: Ела!“ (Откровение 22:17). Всеки, чул поканата, трябва да я повтори пред други. Каквото и да е неговото призвание в живота, първият му интерес трябва да бъде да се спечелят души за Христос. Той може да не е способен да говори пред събрания, но може да работи с отделни лица и да им предаде наставленията, получени от своя Господ. Службата за Бога не се състои единствено в проповядване. Служат тези, които облекчават болните и страдащите, помагат на нуждаещите се, утешават наскърбените и маловерните. Навсякъде, близо и далеч, има души, притиснати под тежестта на чувството за вина. Причина за упадъка на човечеството не са трудностите, непосилния труд или беднотията, а вината, вършенето на зло. Тя е причината за безпокойство и неудовлетвореност. Христос желае Неговите служители да работят за заболелите от греха души... Учениците трябваше да започнат работата си от там, където бяха. Най-трудното и най-малко обещаващото поле не биваше да се подминава. Така и всеки един от Христовите работници трябва да започва от там, където се намира. В нашите семейства може да има души, жадуващи за съчувствие, гладуващи за хляба на живота. Може би има деца, които трябва да бъдат възпитани за Христос. Пред самите ни врати има езичници. Нека да изпълняваме вярно най-близката до нас работа.  След това нека усилията ни се разпространят дотам, докъдето Божията ръка би ни отворила пътя. Делото на мнозина може да изглежда ограничено от обстоятелствата, но където и да се извършва то, ако се изпълнява с вяра и усърдие, ще достигне краищата на земята. Христовото дело на земята изглеждаше ограничено в тясно поле, но множество хора от всички земи чуха Неговата вест. Бог често използва най-простите средства, за да постигне най-великите резултати. Според Неговия план всяка част от делото Му трябва да е зависима от друга част, като колело в колело, като всички действат в пълна хармония. И най-скромният работник, движен от Светия Дух, ще е в състояние да докосне невидими струни, чиито трептения ще прозвучат до краищата на земята и ще създадат мелодия, която да се пее през вечността... Но заповедта: "Идете по целия свят" не трябва да се губи от погледа. Ние сме призвани да вдигнем очи към далечните страни. Христос събаря стената на разделението и отчуждението, на националните предразсъдъци, разделящи народите и ни учи на любов към цялото човешко семейство. Той извежда хората от тесния, начертан от техния егоизъм кръг, заличава всички териториални граници и изкуствено създадени разделения в обществото. Не прави разлика между близки и чужденци, приятели и врагове. Учи ни да гледаме на всеки нуждаещ се човек като на наш брат, а на света - като на наше работно поле." (Елън Г. Уайт, "Копнежът на вековете" [1898], стр. 822, 823.)