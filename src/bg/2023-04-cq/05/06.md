---
title:  Божията неизменна любов
date:   02/11/2023
---

### inSight

`Как можеш да приложиш Откровение 12:7-11 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Божията неизменна любов**

„Отначало Луцифер така направляваше своите изкушения, че сам той да изглежда невинен. Ангелите, които не можа напълно да подведе на своя страна, той заклейми с безразличие към интересите на небесните същества. За собственото си дело обвини верните ангели. Неговата политика бе с подли аргументи да представи превратно Божиите намерения. Всичко просто той обгърна с мистерия и с изкусно преиначаване хвърляше съмнения, даже и върху най-ясните изявления на Йехова. А високият му пост, така тясно свързан с Божественото управление, даваше още по-голяма сила на изказванията му... Бог можеше да употребява само средства, съответстващи на правдата и истината. Сатана употребяваше това, което Бог не можеше — ласкателство и измама. Опита се да фалшифицира Божието слово и представи криво плана на Неговото управление. Твърдеше, че Бог не е справедлив да налага на ангелите закони, че изисква подчинение и послушание от Своите създания в стремежа си просто да възвеличи Себе Си. Затова пред обитателите на небето и пред всички светове бе необходимо да се покаже, че Божието управление е справедливо, че законът Му е съвършен. Сатана бе направил да изглежда, че самият той се стреми да осигури доброто на вселената. Истинският характер на узурпатора и неговата истинска цел трябваше да бъдат разбрани от всички. Необходимо бе време, за да изяви той себе си и злите си дела... Сатана приписа на Божието управление дисхармонията, която собственото му поведение причини в небето. Всички злини — заяви той — са резултат от Божественото управление. Твърдеше, че личната му цел била да усъвършенства заповедите на Йехова. Затова Бог му позволи да прояви естеството на своите претенции, да покаже до какво биха довели предложените от него изменения. Собственото му дело трябваше да го осъди. Отначало бе твърдял, че не е бунтовник. Целият всемир трябваше да види измамника без маска... Дори когато Сатана бе изхвърлен от небето, Безкрайната Мъдрост не го унищожи. Тъй като Бог приема само служба от любов, верността на собствените Му творения трябва да почива върху убеждение в Неговата праведност и благост. Неподготвените да схванат естеството и последствията на греха, обитателите на небето, непадналите светове, не биха могли да видят Божията справедливост в унищожаването на Сатана. Ако Бог го бе премахнал незабавно, някои щяха да Му служат от страх, а не от любов. Влиянието на измамника нямаше да бъде премахнато напълно, нито духът на бунта щеше да бъде изкоренен. За доброто на целия всемир през безкрайни векове той трябваше по-пълно да развие своите принципи и обвиненията му против Божественото управление трябваше да бъдат видени в истинската им светлина от всички сътворени същества. Така справедливостта и милостта на Бога и неизменността на Неговия закон можеше завинаги да бъдат поставени извън всяко съмнение.“ (Елън Г. Уайт, Патриарси и пророци. стр. 9).