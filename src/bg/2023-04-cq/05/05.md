---
title:  Да поемеш риска да обичаш
date:   01/11/2023
---

### inVitе

Разгледай Откровение 12:7-11 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Да поемеш риска да обичаш**

В центъра на великата борба е въпросът за Божията същност. Сатана оспорва Божието управление и отправя обвинението, че Божият закон не може да бъде спазван. Той твърди, че Бог е несправедлив и не е постъпил честно, като е установил закон, който не може да бъде спазен от никого. Много хора се чудят защо Бог не е унищожил Сатана незабавно след бунта му в небето. Нима Бог не би спестил на вселената толкова болка и скръб, като сложи край на източника още преди да се разпространи влиянието му?

Бог желае любов и поклонение, а не власт. Нито едно от двете не може да бъде придобито насила. Бог не може да ни принуди да Го обичаме и да Му се покланяме, както не може да принуди и Сатана. Истинската любов трябва да бъде избор, а изборът винаги носи със себе си риск. Всеки, който се е борил за нечия привързаност, познава страха от отхвърляне, а нищо не боли повече от отхвърлянето от човек, когото обичаме. Двете алтернативи съществуват заедно; невъзможно е да предоставим избора за любов без да предоставим и избора за отхвърляне. Някои хора не търсят любовта, защото ги е страх да не бъдат отхвърлени, но повечето откриват, че любовта си заслужава риска. Бог знае, че единственият начин във вселената да съществува и да процъфтява любовта, е Той да осигури свободата на избор на Своите творения.

Ако Бог бе създал хората и ангелите без възможността да избират, може би злото никога нямаше да съществува. Все пак в един свят без алтернативи няма как да бъде направен погрешен избор. Но такъв сценарий би попречил и на съществуването на любовта, защото любовта изисква свобода. Трябвало е Бог да позволи на бунта на Сатана да се развие, за да могат ангелите и другите сътворени същества да разберат две неща. Първо, че планът на Сатана е опит той да възвеличи себе си и второ, че макар оттеглянето на Сатана да изглежда маловажно в началото, крайният резултат е смъртта на безброй милиони души през човешката история, включително и на самия Исус Христос. Обвиненията на Сатана спрямо Бог и Неговото управление изглеждали безобидни в началото. Бог не може да принуди Сатана на покорство и не може да го унищожи веднага, защото тогава обвиненията му биха били истинни. Нападките на Сатана и последствията от отхвърлянето на Бога и Неговото управление трябвало да се развият докрай, за да може непадналата вселена да наблюдава окончателните резултати от бунта.

Сатана се опитва да обвини Бог и Неговите последователи, но Откровение 12:11 посочва, че можем да победим чрез кръвта на Агнеца. Исус живя като човек и умря на кръста, за да разкрие истинната Божия любов. Кръстът разобличава и жестоката омраза на Сатана, за да бъде видяна тя от всички. Контрастът не може да бъде по-голям! Исус смири Себе Си и бе превъзвисен от Бога (Филипяни 2:5-11). Сатана превъзвиси себе си и бе доведен до смирение от Бога (Исая 14:12-14). Исус принесе в жертва живота Си, за да плати цената, която се изисква от нарушения закон. По този начин Той показва, че законът може да бъде спазван и че Бог е справедлив и любящ владетел. Ако днес поставим доверието си в Бог, ние можем да победим Сатана, защото Исус вече го е победил и споделя наградите от победата Си с нас.

`Според теб как Бог се справя с всичката болка, на която е свидетел и която е резултат от избора, даден ни от Него?`

`Как виждаш Исус в нова светлина?`