---
title:  Разкажи на света
date:   01/10/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

**Разкажи на света**

Голямото адвентно пробуждане в края на 18-ти и началото на 19-ти век положило основите на милеристкото движение. През това време имало голям интерес към изучаването на Откровение 6, което обхваща събитията преди Второто пришествие. Откровение 6:12-13 подчертават три отделни събития, случили се през това време: Голямото земетресение в Лисабон през 1755 г., Мрачният ден - 19 май 1780 г. - и денят, в който “звездите” паднали от небето – 13 ноември 1833 г. И трите сочели към Второто пришествие на Христос и интересът и очакването на хората нараствали с изпълнението на тези пророчества.

Има няколко ключови пасажа, задвижили милеристкото движение, но Данаил 8:14, който предсказва, че светилището ще бъде очистено в края на периода от 2300 денонощия, бил особено влиятелен. За съжаление, в своето изследване адвентните пионери приели популярното, но погрешно тълкуване, че очистването на светилището се отнася до това, че земята ще бъде пречистена чрез огън при Второто пришествие. Обединявайки това тълкувание с разбирането за пророчеството за 2300 денонощия, те стигнали до заключението, че Исус ще дойде през 1843 г.

Уилям Милър започнал активно да проповядва през 1833 г., пътувайки хиляди мили, за да проповядва на хиляди хора през следващите десет години. Първоначално той вярвал, че Исус ще дойде някъде между 21 март 1843 г. и 21 март 1844 г., но когато и двете дати отминали, той отново се обърнал към библейските текстове и решил, че 10-ия ден от 7-ия месец (в еврейския календар) - Денят на изкуплението (Лев. 16:29) - е датата на второто идване на Исус. Това ги накарало да заявят, че на 22 октомври 1844 г. най-накрая ще се състои дългоочакваното събитие.

Матей 25 и притчата за десетте девици се превърнала в ключов пасаж за чакащите вярващи. Главата продължава диалога на Матей 24, в който Исус дава знаците както за унищожението на Ерусалим, така и за края на света, тъй като учениците не могли да разберат, че двете събития са разделени от поне две хиляди години. След това той разказал няколко притчи, които имат пряко отношение към Второто пришествие. В глава 25 има три такива притчи, първата от които е за десетте девици. Милеристите, разглеждайки тази притча, заключили, че Исус е младоженецът, а чакащата църква е представена чрез символа на десетте девици. В историята има пет мъдри девици, които са донесли допълнително масло, за да им стигне, докато младоженецът отлага Своето идване, и пет неразумни, тъй като те не са подготвени за забавянето. Тези тринадесет стиха описват опитността на онези, които очаквали Исус да се завърне през 1844 г., но те също са от значение за църквата днес, докато продължаваме да чакаме.

Историята на ранния адвентизъм трябва да ни напомня да бъдем смирени и много внимателни в изучаването на Библията. Дори хора, които са били използвани от Бог по забележителни начини, понякога са приемали популярни, но неправилни теории и са допускали грешки в своето изучаване. Окуражително е да виждаме, че Бог използва несъвършени хора в Своето дело, но Той също така ни предупреждава, че това, че благославя нашето служение, не означава, че няма да допуснем грешки в нашето изучаване.

`Какво може да ни накара да действаме, като петте девици, които отишли на сватбата, донесли лампите си, но не осъзнали, че нямат масло, преди да стане твърде късно? Как можем да избегнем да приличаме на тях?`

`Докато четете тази глава, кои от знаменията ви се струват най-значими?`