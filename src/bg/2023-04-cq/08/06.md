---
title:  Удивителна взаимовръзка
date:   23/11/2023
---

### inSight

`Как можеш да приложиш Римляни 12:1-2 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Удивителна взаимовръзка**

„На 10 декември 1871 г. ми бе показано отново, че здравната реформа е част от великото дело, което ще подготви един народ за идването на Господа. Тя е така свързана с вестта на третия ангел, както ръката с тялото. Мнозина пренебрегват закона на десетте заповеди, но Господ няма да накаже нарушителите, преди да им е изпратил предупредителна вест. Третият ангел провъзгласява тази вест. Ако хората бяха послушни на закона на десетте заповеди и осъществяваха принципите им в живота си, проклятието на болестите, заливащи сега света, не би съществувало...

Невежеството не е извинение за нарушаването на закона. Светлината свети ярко и никой не трябва да бъде невеж, тъй като Бог е наставник на човека. Най-святото задължение на всички към Бога е да възприемат разумната философия и истинския опит, които Той им дава сега със здравната реформа. Планът на Бога е важният въпрос за здравната реформа да раздвижи умовете и хората да започнат да го изследват с вълнение. Иначе е невъзможно човешките същества с техните греховни навици, разрушаващи здравето и омаломощаващи ума, да бъдат осветени, пречистени, издигнати и приготвени за обществото на небесните ангели в царството на славата...

Апостол Павел апелира към църквата: “... моля ви, братя, поради Божиите милости да представите телата си в жертва жива, свята, благоугодна на Бога като ваше духовно служене”. Следователно хората могат да направят телата си несвяти в резултат на греховни удоволствия. Ако не са святи, значи не са годни да бъдат духовни поклонници и не са достойни за небето. Когато човек живее в съгласие със светлината за здравната реформа, която Бог в милостта Си му е дал, той може да бъде осветен чрез истината и приготвен за безсмъртието. Но ако я пренебрегва и живее, нарушавайки природните закони, трябва да си понесе наказанието.“ (Елън Уайт, Диета и храна, стр. 32)

“Всяко нещо, което отслабва физическата сила, омаломощава и ума и отнема способността му да различава доброто от злото. Така ставаме по-малко годни да избираме доброто и по-малко способни да вършим онова, което знаем, че е праведно.” (Елън Уайт, Притчи Христови, стр. 165)

„Между тялото и ума съществува тайнствена и удивителна взаимовръзка. Те си въздействат едно на друго. Как да се поддържа тялото в здравословно състояние, за да се разгърнат силите му, та всички части на живия организъм да действат съгласувано, това е първото нещо, което трябва да научим в нашия живот. Да се пренебрегва тялото означава да се пренебрегва умът. Божиите чеда не могат да прославят Бога с болнаво тяло или с неразвит ум.“ (Елън Уайт, Ум, Характер, Личност, том 2 , [1977], 39-та гл.)