---
title:  Основата на християнския живот
date:   22/11/2023
---

### inVitе

Разгледай Римляни 12:1-2 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Основата на християнския живот**

Римляни 12 ни показва как трябва да отвърнем на Божията любов, като направим промени в начина, по който живеем.  Здравната реформа и промените в стила на живот твърде често се извършват изхождайки от законническото мислене, че можем да изработим пътя към спасението си. Въпреки че има незабавна полза от здравословното хранене, ако изхождаме от законническа позиция, физическото ни здраве ще се подобрява, докато духовното ни здраве ще страда. Исус винаги се интересува какво стои в основите, тъй като те са най-важната част от всяка конструкция, а основата на християнския живот в крайна сметка се свежда до думата „защо“. Става дума за нашите мотиви. Ако постъпваме правилно подтикнати от грешни подбуди, това винаги води до ограничени резултати.

Отговорът на въпроса „защо“, във връзка с здравословния начин на живот е ясно изразен в стих 1: „Божиите милости“. Никой от нас не заслужава живот, ние го имаме само благодарение на Христовата жертва. Тази проста истина трябва да ръководи изборите ни. Твърде често обаче искаме да водим здравословен начин на живот, за да можем да живеем по-дълго, да се чувстваме по-добре, да избягваме болести и да се по-щастливи. Това са добри причини, но трябва да са вторични мотивации, а не първични. Исус ни е дал живот, жертвайки Себе Си за нас. В отговор Той ни моли да Му отдадем живота си не само интелектуално и духовно, но и физически. Той ни обича и живее за нас и очаква да отвърнем на тази любов и отдаденост.

С оглед на живота на служба, който Исус е живял за нас, нашето най-голямо желание трябва да бъде да живеем в служба за Него. Избираме да водим здравословен живот, за да можем да увеличим максимално службата си на Бог. Не искаме да съкратим Божия план за нас, страдайки от лошо здраве поради неразумни избори и лоши навици. Доброто физическо здраве трябва да ни позволи да осъществим по-пълноценно мисията на живота ни: да сме насочени към другите, а не към себе си. Някои казват, че здравословният живот ни кара да сме фокусирани единствено върху себе си, да сме егоистични, но ако наистина живеем по този начин, “здравословният” ни живот се превръща по-скоро в проклятие, отколкото в благословия. Ако здравословният начин на живот добавя десет години към живота ни, нека тези допълнителни години означават още десет години благославяне на другите и напредване на Божието дело, вместо още десет години служене на себе си.

Здравословният начин на живот съдържа в себе си потенциала, не само да удължава годините на нашата служба, но също така да повиши качеството ѝ в настоящето. Когато умовете ни вече не са остри и телата ни са бавни, ние се оказваме неспособни да изпълняваме работата си със същата сила. Хората, които носят тежки отговорности на работа или в църквата, са изкушени да пренебрегнат здравето си в името на това да се справят с тежкото си работно натоварване. Въпреки това, колкото по-големи са отговорностите, които носим, толкова по-важна става грижата за нашето здраве, за да можем да даваме най-доброто от себе си в работата си.

Павел описва служенето с цялото си сърце на Бога като „разумно“ [ така е преведено в Цариградския превод от 1871 г. ] (Римляни 12:1). Има аспекти от живота ни, които не разбираме, но това не е един от тях. Исая 1:18 казва: „Елате сега та да разискваме “, което показва, че Бог копнее за интелектуална връзка с нас, чрез която можем да се справим с въпроси, съмнения, притеснения и страхове. Той никога не очаква подчинение на сляпо; Той винаги ни дава избор и ни моли да използваме този избор, за да Го обичаме със сърцата, умовете и телата си.

`Как да сме сигурни, че изборите, които правим, не са породени от законничество?`