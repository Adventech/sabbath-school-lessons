---
title:  Цялостно посвещение
date:   20/11/2023
---

### inTerpret

`Какви специални послания носи Римляни 12:1-2?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Цялостно посвещение**

Римляни 12:1 е едно от многото места в писанията на Павел, където той подчертава идеята, че нашите тела не са наша собственост. Той кани всеки член на църквата да отговори на огромните „Божии милости“, като представи тялото си като „жива жертва“ за Бог. Онези, които благоговеят пред Божията любов, която се осъществява чрез Неговия Син като жертва за нашите грехове, са подтикнати да дадат собствения си живот на Бог като жива жертва и да бъдат готови за служба.

Бог не иска от нас да правим нещо повече за Него, отколкото Той прави за нас. Бог иска пълно посвещение от наша страна – Той иска да поднесем цялото си същество – тяло, ум и душа – пред Него. Здравето на ума и душата зависи до голяма степен от състоянието на тялото. Виждаме този принцип другаде в писанията на Павел, когато той говори за тялото като за „храм“ (1 Коринтяни 3:16; 6:19). Когато тялото-храм се разпадне, способността му за служба и поклонение отслабва.

Сатана е добре запознат с този принцип и прави всичко възможно, за да го изопачи в своя полза и в наша вреда. Една от многото философии, които той разпространява, за да постигне тази цел, гласи нещо подобно: „Това е твоето тяло, прави каквото искаш с него.“ Въпросът се свежда до собствеността и в крайна сметка до произхода: ние ли притежаваме себе си или Бог ни притежава? Начинът, по който се отнасяме към телата си, показва какво наистина вярваме по този важен въпрос.

Ние принадлежим на Бог, първо, защото Бог ни е създал и второ, защото ни е изкупил от греха. Въз основа на всичко, което Бог е направил за нас и цялата милост, която Той ни е показал, Павел ни призовава да бъдем жива жертва – да се представим живи, с цялата си енергия и сила, посветени на службата на Бог. Павел нарича тази служба разумна или логична именно поради Божиите милости. Докато прославяме Бог в телата си, ще изпитаме същите физически и психически благословения, на които Даниил и приятелите му се наслаждавали в Даниил 1 глава. Поставяйки Бог на първо място в диетата си, Даниил и приятелите му направили избор, който допринесъл за здравето им и дал значително предимство над техните връстници. Заради строгата дисциплина и умереност те били физически и интелектуално ненадминати. Бог е фокусиран върху цялото ни същество. Той иска да постигнем върхово физическо, умствено и емоционално здраве. Да имаме най-добро здраве във всяка област на живота ни позволява да оказваме по-голямо влияние върху живота на другите.

Подобно на Даниил и неговите приятели, ние също решаваме дали диетата ни ще съответства на този свят или ще бъде преобразувана от Бог. Библията говори за три диети: идеалната, приемливата и неприемливата. Бог дава идеалната диета на Адам и Ева в Райската градина -  растителна диета, която и до днес се смята, че води до най-доброто здраве и най-дълъг живот (Битие 1:29). След Потопа Бог ни позволява да ядем чисти меса, като същевременно забранява консумацията на кръв и нечисти меса (Лев. 11; Второзаконие 14:3-11). Тези старозаветни диетични категории били потвърдени от Йерусалимския събор в книгата Деяния, когато се е решавало кои Мойсееви закони трябва да следват новоповярвалите езичници, обърнати към християнството (Деяния 15:20, 29).

Някои биха казали, че диетата е по-чувствителен въпрос от различни теологични въпроси, тъй като начинът, по който се храним, е личен, културен и свързан с навици. Какво правим с телата си е личен избор, но винаги трябва да помним, че принадлежим на Бог и следователно трябва да се отнасяме към телата си като към Негово притежание.

Има две контрастиращи действия в Римляни 12:1, които представляват два много различни пътища, които водят до коренно различни резултати: съобразяване и трансформиране. Трансформиращата сила на Бог никога не може да постигне това, което трябва в живота ни, освен ако не сме готови да излезем от клопките на този свят. Не можем едновременно да се съобразяваме с Бога и да се съобразяваме с този свят. Приемането на едното означава отхвърляне на другото. Божията сила носи нещо повече от повърхностна, мимолетна промяна; Божията сила, трансформира сърцата ни и се отразява в най-вътрешното ни естество – в самата ни природа. Това се случва отвътре навън.

`Какви са ползите от това да правим по-здравословни избори в ежедневието си?`