---
title:  Срещу популярната култура
date:   13/12/2023
---

### inVitе

Разгледай Матей 25:31–46 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Срещу популярната култура**

Нашата любов към Бог се проявява в това как обичаме хората около нас. Делото и служенето на Исус подчертават тази истина, тъй като Той е въплъщение на безкористна любов към другите. Тази притча в Матей 25 е признание за онези, които наистина служат на Бог, като правят това, което Исус правеше. Има многобройни описания как Исус прекарва време с различни социално презирани групи хора в опит да научи учениците Си какво е истинско служене. Последователите на Исус подражават на това поведение, но то е толкова присъща част от това кои са те, че го правят, без да осъзнават значението на своите действия.

Исус отива по-далеч от просто служене на отхвърлените. Христос се отъждествява с тях толкова тясно, че заявява, че както се отнасяме към тези отхвърлените, така се отнасяме към Него. Тук Исус се откроява като контракултурен Бог, оприличавайки Себе Си на бедните, болните, затворниците, гладните, жадните и голите. Това е толкова различно от начина, по който почти всеки земен лидер вижда себе си, тъй като постигането на статут означава бягство от тежката работа и стигмата на бедността, но Исус не вижда срам в това да се идентифицира с тази група хора.

Христос се опълчва срещу популярната култура толкова често, че хората си правели изводи за Неговия характер. Неговите последователи трябва да служат по същия културно-радикален начин. Трябва да се ангажираме с потиснатите толкова често, че да се превърнат в неразделна част от това, което сме. Когато дойде денят на съда и целият професионализъм, йерархия, структура и организация на този свят бъдат пометени, Бог ще потърси онези, които са показали истинско, безкористно служене на другите.

Често се казва, че можем да разберем кой е някой по това с кого прекарва времето си. Някои от нас се опитват да се сприятеляват с хора над нас в социалната или корпоративната стълбица, за да напреднат и да подобрят самочувствието си. В опитите си да напреднем в кариерата, образованието и финансовите си стремежи, ние често търсим ментори, които са по-успешни. Исус не е против някой от нас да бъде успешен в живота, но тази притча предефинира истинския успех. За Исус успехът е свързан със служенето на другите. Декларацията на мисията за целия Му живот е съсредоточена около службата: „Защото Човешкият Син не дойде да Му служат, но да служи и да даде живота Си откуп за мнозина“ (Марк 10:45). Най-ценните наставници са тези, които ни учат как да живеем успешно живот на преданост към Бога и служба на другите.

Службата за нуждаещите се рядко води до незабавно обръщане, но вероятно точно това е причината, поради която Исус е наблягал толкова много на нея. Истинските ни мотиви в службата са разкрити. Дали го правим, за да привлечем внимание или известност, или го правим от любов - без никаква земна изгода? Казано просто, Исус дойде на земята, защото Той е любов, и спасените ще демонстрират същата тази характеристика, защото ще отразяват кой е Исус.