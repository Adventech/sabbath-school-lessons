---
title:  Следвай приликите
date:   08/10/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

**Следвай приликите**

Вярването преди 1844 г. било, че светилището е на Земята. Уилям Милър идентифицира 7 възможни светилища в Библията: Исус, Юда, Небето, Йерусалимският храм като цяло, Светая Светих в Йерусалимския храм, Земята и светиите. Той заключва, че единственото, което се нуждае от прочистване, е Земята. Въпреки дълбокото си разочарование през 1844 г., Милър никога не губи надежда за скорошното завръщане на Исус. Той почива през 1849 г., все още пламенно вярващ. През последните си години той загубва зрението си и спира да е в челните редици на продължаващия доктринален напредък, но по това време вече е изпълнил вярно ролята си в адвентното движение. Въпреки че Уилям Милър никога не е приемал напълно ученията за небесното светилище и съботата, Елън Уайт пише, че Бог ще го възкреси при Второто пришествие (Ранни вести, стр. 258). Това е добро напомняне, че Бог е търпелив и милостив към всеки от нас и ни държи отговорни само за истините, които знаем.

С развитието на движението, Евреи 8 и 9 се превръща във фундамент за разбирането на светилището и Даниил 8:14. Евреи 9 разкрива, че има 2 светилища: едно на Земята (Евреи 9:1, 2) и едно в небесата (Евреи 9:11), а Евреи 8:2 показва, че Исус е служител в истинската скиния, която е построена от Господ, а не от човек. Евреи 8:4,5 разкрива, че служението на свещениците в земното светилище отразява служението на нашия Първосвещеник в небесното светилище. Връзката между небесните и земните светилища е изумителна; земното светилище е огледало на своя небесен двойник и хвърля светлина върху това, което се случва на небето.

Земното светилище е имало два вида служби: ежедневни и годишни (Евреи 9:6, 7). Свещениците влизали в Светая всеки ден с кръвта на различни жертви, но първосвещеникът влизал в Светая Светих само веднъж годишно в Деня на умилостивението, който е бил ден за очистване на храма изкупление на греховете на целия народ. Като наш Първосвещеник, Исус е влязъл в Светая Светих на небесното светилище със собствената си кръв, за да покрие греховете на света веднъж и завинаги (Евреи 9:12). Препратките към небесното светилище в Новия завет сочат обратно към службите на земното светилище, което ни дава по-дълбока представа за служението на Исус като Първосвещеник в небето.

Би било вълнуваща привилегия да си един от пионерите, които разбират какво наистина се е случило на 22 октомври 1844г. Докато вярващите искрено са се опитвали да разберат грешките си и да се борят с разочарованието си, Бог ги повежда в по-широко, по-дълбоко и по-пълно разбиране на Евангелието и Библията, както Той ще направи за нас, ако се обърнем към Словото Му със същото отношение на зависимост и усърдие.

`Как Евреи 8 и 9 показват, че Исус служи в небесното светилище?`

`Какво научаваме за Бог, като виждаме Неговата милост към хора, които бавно научават библейските учения?`