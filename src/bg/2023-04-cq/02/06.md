---
title:  Божият храм в небето
date:   12/10/2023
---

### inSight

`Как можеш да приложиш Евреи 9:1-15 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Божият храм в небето**

“Въпросът за светилището отключи тайната на разочарованието от 1844год. Откри се завършена система от истини, хармонично свързани една с друга, които показаха, че Божията ръка бе ръководила великото адвентно движение и разкриха задачата, положението и мисията на Неговия народ. Темата за светилището изясни положението и делото на Божия народ. Както учениците на Исус след ужасната нощ на страдание и разочарование се “зарадваха(...) като видяха Господа”, така сега се зарадваха онези, които очакваха с вяра Неговото Второ идване. Бяха се надявали да се яви в слава, за да възнагради Своите служители. Надеждите им бяха осуетени и те загубиха от погледа си Исус; и както Мария пред гроба викаха “Дигнали Господа от гроба и не знаем къде са го положили”. Но сега Го видяха в Светая Светих - техния състрадателен Първосвещеник, Който скоро щеше да се яви като Цар и Избавител. Светлината от светилището озари миналото, настоящето и бъдещето. Разбраха, че Бог ги бе водил чрез непогрешимото Си провидение. Макар че, подобно на първите ученици, не бяха разбрали вестта, която носеха, все пак тя бе вярна във всяко отношение. Проповядвайки я, те бяха изпълнили Божия план и трудът им в Господа не бе напразен. Възродени за “жива надежда”, те се зарадваха “с неизказана и преславна радост”.”

“Както пророчеството от Даниил 8:14: “До две хиляди и триста денонощия; тогава светилището ще се очисти”, така и първата ангелска вест: “Бойте се от Бога и въздайте Нему слава, защото настана часът, когато Той ще съди”, сочеха към Христовата служба в Светая Светих, към изследователния съд, а не идването на Христос да вземе народа Си и да унищожи неправедните. Грешката не бе в изчислението на пророческите периоди, а в събитието, което трябваше да се случи в края на 2300-та денонощия. Поради тази неточност вярващите преживяха разочарование, въпреки че всичко, предсказано в пророчеството, и всичко в Писанието, което те имаха основание да очакват, се бе изпълнило. Точно по времето, когато оплакваха поражението на своята надежда, се бе случило предсказаното от вестта събитие. То трябваше да се изпълни, преди Господ да се яви, за да възнагради служителите Си.”

“Христос бе дошъл, но не на Земята, както очакваха, а както бе означено - в Светая Светих на Божия храм в небето. Той е представен от пророк Даниил като влизащ при Стария по дни точно по това време: “Гледах в нощните видения и ето, един като Човешки син идеше с небесните облаци и стигна” - не на земята, но - “до Стария по дни; и доведоха Го пред Него” (Даниил 7:13)” (Елън Уайт, Великата борба).