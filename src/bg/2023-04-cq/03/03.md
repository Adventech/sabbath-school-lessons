---
title:  Неподправено служене
date:   16/10/2023
---

### inTerpret

`Какви специални послания носи Исая 58:1–14?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Неподправено служене**

Исая 58 глава подчертава аспекти на съботата, които по-късно Откровение разширява. Съботата е почивка, изпитание за любовта ни към Бог и нашите мотиви в поклонението, службата и послушанието. Вярното ѝ спазване всяка седмица, за сметка на други възможности през уикенда, показва нашата отдаденост да поставим Бог пред всичко друго. Чрез нашето спазване на съботата хората могат да видят, че посвещението ни на Бог е приоритет пред спорта, партитата, работата или дори семейството. Спазването на седмия ден събота, а не на друг ден, показва доверието, което възлагаме на върховенството на Божието Слово над всяка форма на човешка традиция и авторитет.

За съжаление, изглежда, че Израилтяните не разбрали това, което Исая се опитвал да ги научи за истинското значение на съботата, тъй като те реагирали с неприязън, когато Исус изцелявал в събота много години по-късно (Лука 14:1-6; Йоан 5:1–18). Божиите хора от последното време също трябва да научат отново основите на спазването на съботата, нейното пълно значение и как можем да го преживеем правилно, за да можем да обясним значението му на другите.

Бог желае да сме неподправени във всичко, което правим. Израилтяните били загубили тази неподправеност, особено що се отнася до съботата. Те били заети с външното (Исая 58:3,4), което често е скелетът или структурата на религията, като позволили то да се превърне в същността на тяхната вяра. Станали слепи за реалността на това, кои са и тази липса на самосъзнание била най-голямата пречка за неподправеността, която Бог търси.

Исая 58:6,7 представя решение, което осигурява духовна противоотрова за тяхната мъртва, празна форма на религия. Решението било нов пост, включващ насочено навън служение, което Израил бил пренебрегнал. Техните домове трябвало да бъдат места за изцеление на потиснатите, гладните, скитниците и бедните. Исус е повторил много от същите точки на Своите ученици в Матей 25 глава, където набляга на важността на това как те се отнасят към „най-малките от тези“. Коментарът на Елън Г. Уайт в „Събития на последните дни“ казва: „Когато народите бъдат събрани пред Него, ще има две групи хора и тяхната вечна участ ще се реши според извършеното или неизвършеното за Него по отношение на бедните и страдащите..“. Спазването на съботата е повърхностно и безсмислено в Божиите очи, докато се пренебрегва облекчаването на страданието и болката.

Исая 58:13,14 директно се отнасят до практическото спазване на съботата, като в стиховете се споменават три неща, които трябва да избягваме да правим в светия ден: да участваме в празни приказки, да търсим собственото си удоволствие и да вървим по свой собствен път. Накратко: не бъдете егоисти. Съботата означава да превърнем любящото служене на Бог и другите в навик, защото именно този вид спазване на съботата е угоден на Бог и именно този вид спазване на Божия свят ден ще промени сърцата ни и ще изкорени греха.

`Защо практиката просто да ходите на църква, понякога цял ден, и да седите и слушате службите, не представлява истинско богослужение в събота?`

`Ако Исая 58:3,4 беше написано лично за вас днес, какви видове религиозна служба биха били изброени вместо постенето?`