---
title:  Главната причина
date:   15/10/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

**Главната причина**

Баптистите от седмия ден вярвали, че истината се саморазкрива – че хората в крайна сметка ще чуят за нея, защото е истината. Поради тази причина те не проповядвали активно съботата. За разлика от тях, адвентните вярващи виждали съботата не просто като алтернативен ден за богослужение, а като въпрос, който ще има голямо значение в последните времена. Това мнение било изразено за първи път от Джоузеф Бейтс, който свързал седмия ден събота с последната работа на Исус в небесното светилище.

Използвайки Откровение 14:9-13 и Откровение 11:19, той изразил тази връзка по следния начин: съдът се извършва в най-святото място на светилището, където се пази ковчегът на завета, а Божият закон, който включва съботата, се пази в ковчега. Вярващите разбрали, че пренебрегването на съботата би довело до пренебрегване на Божия закон, храма в небето, където се пази законът, и присъдата, извършваща се в този храм. Всяка от десетте заповеди била в сърцето на Божия храм в небето, но заповедта за съботата имала особено значение, защото била забравена от толкова много хора.

Точно както било необходимо съботата да бъде възстановена, при основаването на адвентната църква, тя трябвало да бъде възстановена и по времето на Исая. Когато Исая написал ключовия текст от нашия урок (Исая 58:1-14), той пламенно призовавал както Израил, така и Юда обратно към истинското поклонение на Бог след години на скитане сред идоли. В цялата книга има много призиви, тържествени послания и предупреждения, и по-специално глави от 57 до 59 са призив за реформация – Израил да се завърне при Бог, да преоткрие истинския дух на личната религия и да изостави греха веднъж завинаги. Съботата отново била потъпквана по време на 1260-годишното пророчество (538 г. сл. Хр. – 1798 г. сл Хр.), когато папството било в пика си и обявило неделята за Божи свят ден. Исая 58 глава дава надежда, че съботата ще бъде възстановена на полагащото ѝ се място в края на времето.

Исая 58 глава сравнява и изяснява разликата между истинския и фалшивия пост. Главата започва с изобличаване на лицемерните и самовлюбени мотиви за постенето на израилтяните (Исая 58:3,4). Това е в контраст с това, което Бог очаквал от тях: живот на радостно служене, мотивирано от любов, чиято кулминация е седмичното честване и преживяване на съботата. Тази глава показва, че спазването на съботата, без да служим и без да облекчим теготите на нуждаещите се, не е истинско поклонение. Съботата, която Бог иска да възстанови в последните дни, е цялостното ѝ преживяване, което включва безкористно служене, а не просто дебат за неделя срещу събота. Бог не просто търси хора, които спазват правилния ден; Той търси хора, които спазват съботата по правилния начин.

Понякога можем да бъдем хванати да правим това, което е правилно, по грешна причина. Исая 58 глава е призив за приемането на съботата, поради правилните причини – да превърнем в приоритет споделянето на Божиите благословения с наранените хора. Нека Бог помогне на нашите домове, училища и църкви да преоткрият по-дълбокото значение на съботата.