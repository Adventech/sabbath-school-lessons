---
title:  Отношението на Божеството
date:   06/12/2023
---

### inVitе

Разгледай Йоан 14:1-24 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Отношението на Божеството**

Краят на Йоан 13 глава добавя дълбочина към 14 глава. Исус тъкмо предвеща тройното отричане на Петър и веднага след това каза: “Да се не смущава сърцето ви… защото отивам да ви приготвя място… тъй щото гдето съм Аз да бъдете и вие” (Йоан 14:1-3). Въпреки, че Исус каза това директно на Петър, Тома е този, който зададе въпроса къде отива Исус и как той и другите ще знаят пътя (Йоан 14:5). Тогава Исус продължи, като обясни отношенията между Него и Отца и обеща, че друг Утешител ще дойде: Святият Дух.

Исус премина от предсказване на отричането на Петър до обещание за вечност, до обещание за дълбока и трайна връзка с Него, което от своя страна разкри няколко ключови аспекта от Неговата работа като наш Спасител. Исус е търпелив и желае да ни спаси, но любящо ни разкрива нашите грехове и грешки. Той не отбягна истината, дори когато беше болезнена, посочвайки на Петър неговото истинско духовно състояние, но също така не го остави без надежда, а даде обещание за вечност в небето. След това, в отговор на сравнително лесните въпроси на Тома и Филип, Исус търпеливо обясни отношението на Бога към Неговите ученици, които не изглеждаше да разбират, въпреки цялото време, прекарано с Него. Исус ясно откри, че Той и Отец са много близки, като каза: “Който е видял Мене, видял е Отца” (Йоан 14:9). Думите и действията на Исус директно отразяват Отец, Който обитава в Него (Йоан 14: 10,11). Чрез Неговото отношение към Бог Отец, Исус изобразява и демонстрира как и ние като Негови последователи, също можем да имаме близка връзка с Бога.

В този текст Исус не оставя своите ученици само с обещания за бъдещи палати в небето. Той осигурява нещо за тук и сега, за да им даде възможност да стигнат до там: Святия Дух. Истински великите лидери така обучават своите последователи, че да могат един ден дори да надхвърлят техните постижения. Исус, следвайки този принцип, обяви, че Неговите ученици, получавайки сила чрез молитва, послушание и Святия Дух, ще извършват по-велики дела и от Неговите (Йоан 14:12). Той искаше те да достигнат повече хора, отколкото Той беше достигнал; не желаеше да ограничи успеха им, за да не Го надминат, както толкова много лидери правят. Когато напусна, Исус остави вратата отворена за Святия Дух, който да даде сили на учениците да надхвърлят Неговите постижения. Чрез неговите последователи работата, която Той започна щеше да продължи и да се разрасне.

Исус не просто се раздаваше и споделяше Своя успех и постижения с други, но раздаваше Своите дарби на ученици, които със сигурност не го заслужаваха. Петър скоро щеше да Го предаде три пъти. Тома - да се съмнява в Него. Никой от тях не беше готов за това, което предстоеше и никой не беше достоен за отговорностите и успеха, които Исус подготвяше за тях и въпреки това, Христос избра тези недостойни, ненадеждни, незабележителни ученици да бъдат хората, които щяха да извършат дела, дори по-велики от Неговите. Извън нашите способности е да разберем Исусовото великодушие към слабите, паднали последователи. Това трябва да ни донесе велика надежда, че въпреки, че и ние също сме немощни хора, Исус все още може да извършва велики дела чрез скромните Си последователи, които са готови да сътрудничат.

`В какви други случаи виждаме Исус уверен в Своята самоличност и ролята, която играе в Божеството?`