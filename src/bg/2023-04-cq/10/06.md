---
title:  Обещанието за Духа
date:   07/12/2023
---

### inSight

`Как можеш да приложиш Йоан 14:1-24 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Обещанието за Духа**

“Святият Дух е представител на Христос, но не в човешко естество и независим от него. Възпрепятстван от човешкото естество, Исус не можеше да бъде лично навсякъде. Затова беше в техен интерес Той да отиде при Отца и да изпрати Духа като Свой заместник на Земята. По този начин никой нямаше да има предимство заради местонахождението си или личния си контакт с Христос. Но Духът на Спасителя щеше да бъде достъпен за всички. В този смисъл, Той щеше да бъде по-близо до тях, отколкото ако не се беше възнесъл… Учениците все още не можеха да разберат духовния смисъл на Христовите думи и Той отново трябваше да им обясни тяхното значение. Каза, че чрез Духа ще им изявява Себе Си “Утешителят,  Святият Дух, Когото Отец ще изпрати в Мое име, Той ще ви научи на всичко”.  Няма повече да казвате, че не разбирате. Няма повече да виждате мътно, като през огледало. Вие ще “разберете заедно с всичките светии що е широчината и дължината, височината и дълбочината, и да познаете Христовата любов, която никое знание не може да обгърне, за да се изпълните в цялата Божия пълнота” (Ефесяни 3:18,19)... Утешителят е наречен “Духът на Истината”. Неговата работа е да определя и поддържа истината. Той започва да живее в сърцето като Дух на Истината и така става Утешител. В истината има утеха и мир, а в лъжата не може да има истински мир или утеха. Именно чрез фалшиви теории и предания Сатана печели надмощие над ума. Чрез насочване на хората към фалшиви образци, той обезобразява характера. Чрез Писанията Святият Дух говори на ума и запечатва истината в сърцето. Той изобличава заблудата и я изпъжда от душата. Христос покорява Своя народ именно Чрез Духа на истината, Който действа посредством Божието слово... Описвайки на учениците Си службата на Святия Дух, Исус се постара да вдъхне радостта и надеждата, които вдъхновяваха собственото Му сърце. Радваше се за изобилната помощ, която беше в състояние да достави на Своята църква. Святият Дух беше най-възвишеният от всички дарове, които можеше да измоли от Отца Си за въздигането на Своя народ. Духът беше даден като животворящо средство, без което жертвата на Христос би била напразна. Силата на злото се бе укрепявала и засилвала през вековете и покорството на човечеството на това пленничество на Сатана беше удивително. Противопоставянето и преодоляването на греха можеше да стане само чрез мощната подкрепа на Третата Личност на Божеството, не с умерена сила, а в пълнотата на Божията мощ. Духът е този, който прави успешно делото на Изкупителя на света. Чрез делото на Духа сърцето е пречистено. Чрез Духа вярващият става участник в Божието естество. Христос ни е дал Духа като небесна сила, за да преодолеем всички наследени и придобити греховни наклонности и да отпечата Своя Собствен характер върху църквата Си.” (Елън Г. Уайт, Желанието на вековете (Животът на Исус) [1898], стр. 669–671.)