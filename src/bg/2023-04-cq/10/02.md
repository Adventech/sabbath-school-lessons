---
title:  Задълбочено Изучаване
date:   03/12/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

**Задълбочено Изучаване**

Съвременната позиция на Адвентната църква за Божеството вероятно е отнела повече време да бъде формирана, отколкото която и да била друга доктрина. Въпреки, че сега имаме обширна представа, която взема предвид различните библейски текстове по този въпрос разглеждани в контекст, естеството на Бога ще бъде предмет на сериозно изучаване и разсъждения дори през вечността (Йов 11:7). Величието на Бога далеч надхвърля нашето ограничено разбиране. За нас това ще бъде неизчерпаема тема за изследване.

В ранните дни на Адвентизма, основните разлики в разсъжденията по отношение на Божеството били концентрирани върху два въпроса:

Първо, Исус Бог ли е или сътворено същество? Някои интерпретират думите “Единороден Син” (Йоан 3:16) като доказателство, че Исус е имал начало и следователно, не е вечен.

Второ, дали Святият Дух е същество и следователно част от Бога или е просто сила. Един от възгледите е бил, че Святият Дух означава просто Божията сила, която е всеприсъстваща, но не и реално същество.

По времето на 40-те, 50-те и 60-те години на 19-ти век, някои добре познати и уважавани пионери като Джеймс Уайт, Джоузеф Бейтс, Урия Смит и Лоубороу са имали разбирания по този въпрос, различни от тези, които в крайна сметка сме възприели като църква. Както вече споменахме, църквата ни като цяло е оформила този възглед много бавно - факт, който се отразява и на това как някои от схващанията на пионерите също се променяли и оформяли с времето. Някои, като Джеймс Уайт и Джоузеф Бейтс, поддържали вярванията на църквата, която били напуснали и затова трябвало да изоставят идеите, които смятали за правилни и на тяхно място да възприемат онези, които са им били новоразкрити. За съжаление е много лесно да извадиш няколко текста от техния контекст и да стигнеш до заключение, което звучи вярно, но не може да бъде потвърдено, когато се разгледа всеки текст по съответния въпрос. Такава е била и ситуацията с някои от доктрините на църквите, които пионерите напуснали. Това довело до период на “отучване” и научаване на новата истина.

Първият път, в който Библията споменава множественото число на Бога е в Битие 1:26: “И Бог каза: Да създадем човека по Наш образ, по Наше подобие”. Думите “Наш” и “Наше” са, разбира се в множествено число, което показва, че титлата “Бог” може да се припише на повече от едно същество. Сътворението на света е описано в Новия Завет като дело осъществено чрез тясно партньорство между Отец и Сина: “тайната, която е била от векове скрита у Бога, Който е създал всичко чрез Исуса Христа” (Ефесяни 3:9). Разказът в Битие изрично споменава присъствието на Божия Дух в началото на сътворението: “И Божият Дух се носеше над водата” (Битие 1:2). В тези начални стихове от Библията, виждаме Отец, Сина и Святия Дух работещи в хармония и с една цел.

Както Небесното Трио е работило заедно по време на сътворението, така и Баща, Син и Святи Дух работят заедно в делото на изкуплението. Йоан 14 глава описва трите Личности в Божеството обединени в общата цел да спасят изгубеното човечество. Всеки член на Триединния Бог има различни отговорности, но всеки допринася за общата цел. Исус свързва небето със земята, като ни “приготвя място” (Йоан 14:1-3), открива ни Отец и ни осигурява достъп до Него (Йоан 14:6-11). Отец ни е изпратил двама помощници: Исус и Святия Дух (Йоан 14:16,26). Когато Исус напусна учениците  и се върна в небето, Отец изпрати Святия Дух да запълни Неговата липса и да осигури Божествено присъствие.

Благодарение на присъствието на Святия Дух, учениците са преживели по-големи преимущества в отсъствието на Исус, отколкото докато Той е бил физически с тях (Йоан 16:7). В Йоан 14 - 16 глава Исус многократно говори за Святия Дух като използва лични местоимения: “Той”, “Него” и никога - “то”, което подкрепя идеята, че Святият Дух е повече от “нещо”. Той е отделна Личност в Божеството. Понякога в тези глави на Йоан, Исус и Святият Дух са описани като че ли отиват в противоположни посоки: Исус се връща в небето, докато Святият Дух е изпратен на земята. Това отново ясно илюстрира Святия Дух като отделна Личност, различна от Исус.

`Какво можем да направим, за да сме сигурни, че изучаваме Библията цялостно, а не избирателно, по всеки въпрос?`

`Какви са разликите между Исус и Светия Дух? Какви са приликите?`