---
title:  Единството на Бога
date:   04/12/2023
---

### inTerpret

`Какви специални послания носи Йоан 14:1-24?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Единството на Бога**

Библията ясно отразява два важни аспекта на Божеството:

Първо, единството на Бога се подчертава отново и отново в Стария и Новия Завет (Второзаконие 6:4; Исая 45:5; Захария 14:9; Ефесяни 4:4-6). Това ясно разграничава Израилтяните от техните езически съседи - контраст, който по сходен начин съществува и в Божията църква днес. Единството на Бога разграничава Християнството от множеството религии, които вярват в пантеон от божества.

Второ, Писанието ясно говори за плурализма на Божеството, използвайки множествени местоимения няколко пъти още в началото на Библията (Битие 1:26; Битие 3:22; Битие 11:7). На пръв поглед едновременното единство и множественост на Бога изглежда като две противопоставящи се идеи, но този възглед става много по-разбираем, когато схванем как всечи Член на Триединството работи с Останалите.

В Йоан 14:7-10 Исус прави изявлението, че който е видял Него, видял е Отца. Това означава, че Той и Отец са толкова близки, че ако видиш или чуеш Единия, си видял и чул Другия. Божеството може да се оприличи на дългогодишна семейна двойка, в която всеки знае какво мисли другият, дори повече, защото те са заедно от вечността. Единството и множествеността в брака е отражение на единството и множествеността на Бога. Четири пъти Новият Завет цитира Битие 2:24, а именно, че “двамата ще станат една плът” (Матей 19:5; Марко 10:8; 1 Коринтяни 6:16; Ефесяни 5:31). В един здрав дом нито съпругът, нито съпругата губят своята индивидуалност, но съчетават живота си, за да образуват една нова единица. Така и Отец, Синът и Святият Дух притежават своя личен характер и въпреки това са обединени в едно. “Има три отделни личности в Небесното Трио; в името на тези три велики Сили - Отец, Сина и Святия Дух, тези, които приемат Христос се кръщават и тези Сили ще сътрудничат на своите служители в усилията им да живеят нов живот в Христос”  (Evangelism [1946], стр. 615). Хората, които отричат съществуването на три личности в Небесното Трио пропускат пълната красота на Божествената природа. Единствено в множествеността на Бога можем напълно да видим Неговата безкористна природа. Нито една от Личностите в Триединството не съществува, за да служи на Себе Си. Всяка служи на Другите.

Близостта между Исус и Отец описана в Йоан 14:7-10 е същата, която Христос иска Неговите последователи да имат с Него и Святия Дух (Йоан 14:17,18). Святият Дух е изпратен да продължи делото, което Исус е започнал. “Святият Дух е Утешителят в името на Христос. Той олицетворява Христос, въпреки, че е с различен характер” (Manuscript Releases, vol. 20 [1993], стр. 324). Също както Отца и Синът, така и Святият Дух има различни имена в Библията. Йоан 14:17 Го описва като “Духът на истината”, име, което е използвано отново и в Йоан 15:26 и Йоан 16:13. Тази титла ясно подчертава ролята на Святия Дух да учи, убеждава и напомня истината на хората. Както Исус дойде да донесе истината (Йоан 1:14), така и Духът е обещан за продължаване делото на истината.

Исус също иска Неговите последователи да преживеят близост с Отца. Йоан 14:23 обещава Божията специална грижа към тези, които отвърнат на любовта Му. Неговото желание е да обитава в нас и да направи Свое “жилище” в нас. Това, че Святият Бог жадува да обитава в грешни и простосмъртни хора като нас ще бъде тема на изучаване и хвала през вечността!

`Кои са някои от начините да общуваме с всеки Член на Божеството?`