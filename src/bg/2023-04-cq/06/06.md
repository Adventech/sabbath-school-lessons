---
title:  Целта на църквата
date:   09/11/2023
---

### inSight

`Как можеш да приложиш Откровение 12 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Целта на църквата**

“Църквата е определеното от Бога средство за спасение на хората от греха. Тя бе организирана да им служи и нейната мисия е да предаде евангелието на света. Още отначало Божият план е бил църквата Му да отразява Неговата пълнота и съвършенство. Членовете й, които Той е призовал от тъмнина в чудната Своя виделина, трябва да изявяват славата Му. Църквата е хранилище на щедрата Христова благодат. Чрез нея ще бъдат открити “властите и силите в небесни места” (Ефесяни. 3:10).

“Църквата е крепост на Бога, Негов град за прибежище, който Той поддържа в един въстанал свят. Всяко предателство спрямо църквата е измяна към Този, Който е изкупил човечеството с кръвта на Своя единороден Син. Църквата на земята е основана от верни души. Във всеки век Господ е имал Свои будни стражи, носили вярно свидетелство на поколението, сред което са живели. Тези стражи са предавали предупредителни вести. И когато са бивали призовавани да оставят оръжието си, други са подемали делото. Бог се е свързал с тези свидетели в заветна връзка, съединявайки небесната църква със земната. Той е изпращал ангелите Си да служат на Неговата църква и вратите на ада не са надделели над народа Му.

“Бог е поддържал църквата Си през вековете на преследвания, борби и мрак. Нито един облак, за който не е била приготвена от Него, не я е засенчвал. Нито една противопоставяща се сила, непредвидена от Него, не се е възпротивявала на делото Му. Всичко се е изпълнявало според Неговите предсказания. Бог не е изоставил църквата Си, но чрез пророчества е очертал историята й. Духът Му е вдъхновявал пророците за бъдното. Всичките Му намерения ще бъдат изпълнени. Никоя зла сила няма да съкруши закона, свързан с Неговото управление. Истината е вдъхновена и пазена от Бога. Тя ще възтържествува.

“Във времена на духовен мрак Божията църква е била като град, построен на хълм. В него век след век, поколение след поколение са били разкривани чистите небесни учения. Външно църквата може да изглежда слаба и с недостатъци, но тя е единственият обект, който Бог дарява в особен смисъл с върховното Си внимание. Тя е обект на неговата благодат и Той се радва да разкрие в нея силата Си да преобразява сърца.” Елън Г. Уайт,  Деяния на апостолите [1911], 9, 11, 12.)