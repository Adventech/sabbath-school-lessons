---
title:  Преданата жена и невярната жена
date:   05/11/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

**Преданата жена и невярната жена**

Вече разгледахме Откровение 12 в реда на нашите изследвания върху великата борба и духа на пророчеството, но връщайки се към него, ще открием, че издигането на пророческата дарба в църквата на последното време е поредната ключова тема в главата. За да разберем тази тема, трябва да се върнем назад, преди времето на милеристите, до момента когато протестантизмът се появява за първи път.

След като реформаторите разкрили невероятната библейска истина, те се почувствали принудени да се откъснат от Римокатолическата църква, която била единственият устойчив стълб на европейското общество в продължение на почти хилядолетие. Лютеранската, презвитерската, англиканската и други съборни църкви се сформирали въз основа на истините, разкрити в Библията. В края на 18-ти и началото на 19-ти мнозина се обърнали към Бог с цялото си сърце благодарение на писанията и публичните призиви на велики библейски проповедници като Джон Уесли (чиито последователи основали Методистката църква) и Джордж Уитфийлд. Съживлението на религиозния интерес, известен сред църковните историци като “Великото пробуждане”, проправило пътя за началото на адвентното движение през 1840-те  и основаването на Църквата на адвентистите от седмия ден през 1860-те. Всички участници във великото пробуждане, а те спокойно могат да бъдат наречени и реформатори, откривали нови истини. Откровение 12 загатва за тези открития, като използва пророчески символи и очертава подема на Божията църква през историята. Освен това са изложени основните отличителни белези на Божия народ.

Въпреки че и двете играят важна роля в събитията от последното време, непорочната жена от Откровение 12 е в изключителен контраст спрямо блудната жена, описана в глава 17. Непорочната жена е въздържана, облечена със слънцето, носи корона от дванадесет звезди, и стои на луната (12:1), докато блудницата е опиянена, облечена в алено и пурпурно, окичена със скъпоценни камъни и перли и носи имената „Вавилон“ и „Майка на блудниците“, изписани на челото си (Откровение 17:4,5). Тя блудства със земните царе, и е описана като седяща на червен звяр, със седем глави и десет рога (стихове 2, 3).

В Библията непорочната жена е символ на вярната църква или Божия народ (Еремия 6:2; 1 Коринтяни 11:2; Ефесяни 5:20-27), докато блудницата - църква, която вече не е вярна на Бог (Еремия 3:1; Осия 1:2). Имайки предвид това, разбираме, че в Откровение непорочната жена описва истинската църква, докато неморалната жена изобразява фалшификат. В контекста на великата борба между Христос и Сатана, едната жена ни показва църквата, която Бог използва, за да провъзгласи последното Си предупреждение към всяка нация и народностна група по света (Откровение 14:6), а другата - движението, което кара човешките маси да приемат последната велика измама (Откровение 13:13, 14).

Откровение 10, 12 и 14 са три ключови глави, които разясняват историята, посланието и глобалния обхват на църквата на остатъка. Откровение 10 пророчески разкрива възхода на Божието движение на края, Откровение 12 ни предоставя контекста на това движение в рамките на великата борба и разкрива ключови отличителни белези на остатъка, а Откровение 14 формулира вестта на края, която Божият народ ще предаде на света, за да го подготви за завръщането на Исус ( Откровение 14:6–12). Тези глави от Откровение ни дават ясни характеристики, които да ни помогнат да разберем точно какъв вид църква да търсим.

`Защо мислите, че основните църкви, които са се формирали по време на Реформацията, в крайна сметка са в застой в своя растеж и напредък? В застой ли сме в нашата църква? Ако е така, как можем да го преобърнем и ако не, как можем да го предотвратим?`

`Как можем да останем смирени и да избягваме да гледаме отвисоко на други деноминации, движения и т.н., когато сме част от толкова значима история и пророческа идентичност?`