---
title:  Ранни видения
date:   26/10/2023
---

### inSight

`Как можеш да приложиш Откровение 12:14–17 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Ранни видения**

„С наближаването на края и с разширяването на делото, което разнася по света последното предупреждение, все по-важно става за всички, приемащи истината за това време, да имат ясно разбиране за същността и влиянието на Свидетелствата, които Божието провидение е свързало с третата ангелска вест още от самото й прогласяване. В следващите страници са дадени извлечения от писаното от мен през последните четиридесет години за моя личен опит от ранните години в това специално дело, както и за това, което Бог ми е открил за същността и важността на Свидетелствата, за начина, по който са били дадени и как трябва да се гледа на тях.

Скоро след като отмина определената дата в 1844 г., ми се даде първото видение. Бях на посещение у една мила сестра в Христос, чието сърце беше тясно свързано с моето. Ние, всичко пет жени, коленичихме тихо за семейна молитва. Докато се молехме, Божията сила ме изпълни така, както никога по-рано не бях я чувствала. Струваше ми се, че съм обкръжена от светлина, издигах се все повисоко и по-високо над земята” (Свидетелства към Църквата, Естеството и влиянието на Свидетелствата (т. 5, 1889)). В това време ми бяха представени във видение опитностите на адвентните вярващи, Христовото пришествие и наградата, която ще се даде на верните.

В едно второ видение, което последва скоро след първото, ми бяха посочени предстоящите трудности и моят дълг да отида и да разкажа на другите това, което Бог ми е открил. Посочи ми се, че работата ми ще срещне голяма съпротива и сърцето ми ще бъде раздирано от мъка, но Божията милост ще бъде достатъчно голяма, за да ми помогне във всичко. Това видение ме смути много, тъй като то ми посочваше моя дълг да отида сред хората и да проповядвам истината.

Обзе ме голям страх, че ако последвам зова на дълга и застана като облагодетелствана от Всевишния с видения и откровения за народа, бих се възгордяла и че, докато се издигам над положението, което трябваше да заема, бих могла да предизвикам Божия укор и да погубя душата си. Познати ми бяха разни такива случаи и сърцето ми трепереше пред тежкото изпитание.

Молех се, ако трябва да разказвам онова, което Господ ми беше посочил, да бъда запазена от непристойно възгордяване. Ангелът каза: „Твоите молитви са чути и ще бъдат послушани. Когато злото, от което се страхуваш, те заплашва, Господ ще простре ръката Си, за да те спаси; Той ще те притегля към Себе Си чрез страдания и ще пази смирението ти. Разнасяй вярно вестта! Постоянствай докрай и тогава ще ядеш от плодовете и ще пиеш от водата на живота!“. (Елън Г. Уайт, Свидетелства към Църквата, Естеството и влиянието на Свидетелствата (т. 5, 1889)).