---
title:  Отличителен знак на Божието движение
date:   23/10/2023
---

### inTerpret

`Какви специални послания носи Откровение 12:14–17?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Отличителен знак на Божието движение**

Отхвърлянето на всички съвременни пророци поради предполагаема лоялност към Библията е често срещано явление в църквата днес. Въпреки това Библията е ясна, че Бог ще изпрати дара на пророчеството отново в последните дни, така че, за да бъдем наистина лоялни към Библията, трябва да сме отворени за възможността за истински пророци в съвременната епоха. Исус предупреди, че ще има много лъжепророци в последните дни (Матей 24:11, 24). Ако можем да очакваме да видим много лъжепророци и някои истински пророци, за нас е особено важно да останем предпазливо отворени към идеята за пророческия дар и да изпитваме пророците според стандартите на Писанието (1 Солунци 5:19-21 ).

Откровение 12 е една глава, която ясно предсказва завръщането на пророческия дар в последните дни. Точно преди пророческият дар да се появи в Откровение 12:17 (наречен свидетелството за Исус), Откровение 12:14 въвежда времевата линия от 1260 дни (въпреки че е изразено с различни термини, важно е да се отбележи, че 3 ½ „времена“ или години е същото като 1260 дни при използване на 360-дневен календар). Когато прилагаме библейския принцип, че един ден представлява една година (Числа 14:34; Езекиил 4:6), 1260-те пророчески дни символизират 1260 буквални години. Разбираме, че този период от време се отнася за времето, когато Рим управлява като религиозно-политическа сила между 538 г. сл.Хр. и 1798 г. сл.Хр. През това време църквата е изправена пред сериозно преследване. Келтските християни са били избивани на Британските острови, валдензите са били преследвани в Северна Италия, а албигойците са били избивани в Южна Франция. Краят на 1260-те години на преследване трябвало да бъде незабавно последван от появата на църкавата на остатъка, описана в Откровение 12:17.

В Откровение 12:16 се предоставя географското местоположение на събитието от стих 17, тъй като се казва, че „земята помогна на жената“. В цялото Откровение водата или моретата представляват населена област с установени държави и езици (Откровение 17:15). Около 1798 г. това е бил „старият“ свят – Европа, Близкия изток и Азия. Следователно земята в стих 16 представлява противоположността на този стар свят, който през 1798 г. е била Америка. В този период от историята Съединените американски щати се превърнали в убежище за религиозна свобода. Това била млада нация, рядко населена, която твърдо се застъпвала за отделянето на църквата от държавата. Тези комбинирани фактори осигурили убежище за хилядите преследвани християни, бягащи от Европа.

Докато стигнем до стих 17, вече са ни дадени две отличителни качества на Божиите хора от последното време: първо, ще възникнат след 1798 г., и второ, ще възникнат в по-слабо населена част на света. Откровение 12:17 добавя към тези качества, като казва, че остатъкът ще спазва Божиите заповеди и ще има свидетелството за Исус. Откровение 19:10 ни казва две неща за това свидетелство: първо, то е известно също като Духът на пророчеството, и второ, този Дух на пророчество е нещо, дадено на „братята“. Откровение 22:9 ни казва, че братята са известни и като пророци. И така, комбинирайки тези стихове заедно, можем да видим, че свидетелството за Исус е Духът на пророчеството или Дарът на пророчеството, даден на пророците. Знаейки това, можем да бъдем уверени от Откровение 12:17, че Бог ще има остатък от хора на земята, които имат Духа на пророчеството и ще спазват всичките Му заповеди, включително съботата. Бог повдигнал такова движение, когато хора от различни църковни среди се събрали, убедени в истината за съботата и отворени за пророческия дар.

Този дар на пророчеството е проявен чрез служението на Елън Г. Уайт за период от седемдесет години. Няма доказателства, които да предполагат, че тя е последният пророк, но дали ще имаме друг със същата широта на напътствия и съвети, не е ясно. Нека винаги бъдем едновременно бдителни в разграничаването между истинското и фалшивото и смирени в следването на Божието ръководство и вслушването в Неговия съвет.

`Трябва ли или не трябва да бъдем скептични към пророците? Защо?`