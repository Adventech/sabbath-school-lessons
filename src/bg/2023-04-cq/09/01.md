---
title:  Пътят на живота
date:   25/11/2023
---

### inTro

**Прочети Колосяни 1:24–29. Вникни в библейския текст.**

**Пътят на живота**

Ранното адвентно проповядване е наблягало на Второто пришествие, посланието на светилището във връзка с пророчеството за 2300 денонощия, съботата и Божия закон. Когато посещавали нов град, адвентните служители често разисквали относно закона и съботата с пасторите, които спазвали неделята. В тяхната ревност да защитават закона и съботата, Исус и евангелието понякога оставали засенчени. Фокусът върху закона бил толкова силен, че Елън Уайт е казала: „Ние сме проповядвали закона дотолкова, че сме станали сухи като хълмовете на Гилбоа“ (The Review and Herald [11 март 1890 г.], параграф 13).

Адвентните евангелисти по това време често използвали картина, наречена Пътят на живота, която включва изображения на закона, кръста и дървото на живота. В най-ранните версии Божият закон, а не кръстът, е в центъра на илюстрацията, изобразявайки много точно, как адвентизмът по онова време е гледал на централното място закона в спасителния план. През 1880 г. Джеймс Уайт поръчал ново издание на картината, в която Исус на кръста замества закона в центъра. Новата картина илюстрира промяна за адвентистите. (За да видите тези две илюстрации, посетете adventistreview.org/magazine-article/the-way-of-life/.) На сесията на Генералната конференция през 1888 г. двама млади проповедници, A.T. Джоунс и Е. Дж. Уагонър призовали църковните лидери да приемат по - христоцентрична евангелска вест. Въпреки това, някои проповедници и администратори смятали, че Джоунс и Уагонър подкопават стълбовете на адвентното послание, особено закона и съботата.

Елън Уайт била дълбоко обезпокоена от реакцията срещу Джоунс и Уагонър, която се породила на конференцията в Минеаполис през 1888 г. Тя пише много силни писма до възрастни пионери като Урия Смит, призовавайки ги да не се съпротивляват на вестта. Джоунс и Уагонър не представили много нови неща, но те призовавали за нова перспектива, която набляга на Исус и Евангелието. В годините след 1888 г. Елън Уайт е автор на няколко книги, които ясно формулират евангелието на Исус Христос: Пътят към Христос (1892), Мисли от планината на благословението (1896), Копнежът на вековете (1898) и Притчи Христови (1900). Урокът тази седмица ще изследва значението на Евангелието, когато то ни дава обещанието за „Христос във вас, надеждата на славата“ (Колосяни 1:27).

### inScribe

Препиши Колосяни 1:24–29. Можеш също така да преразкажеш библейския текст или да го представиш схематично.

` `