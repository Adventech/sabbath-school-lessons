---
title:  Връзката между закона и вярата
date:   26/11/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

**Връзката между закона и вярата**

Дебатите, водещи до 1888 г., първоначално били относно ролята, която законът играе за спасението. Един пасаж, предизвикващ особено много спорове, е Галатяни 3:24,25, който описва закона като „детеводител“, който ни води при Христос. Въпросът бил дали този детеводител е моралният закон (десетте заповеди) или церемониалният закон (еврейската жертвена система). Този въпрос предизвикал огромни дебати и вдъхновил много проповеди на лагерни събрания и статии в списания. По-възрастни проповедници, като Урия Смит и Джордж Айд Бътлър, вярвали, че детеводителят е церемониалният закон, обяснявайки, че именно жертвената система води до Исус, чиято жертва ни освобождава от същата тази система (Галлатяни 3:25). По-млади проповедници като A.T. Джоунс и Е. Дж. Уагонър вярвали, че това е моралният закон – Десетте заповеди – тъй като те посочват нашите грехове и трябва да ни накарат да се обърнем към Бог за очистване.

Много адвентисти непреклонно вярвали, че ако детеводителят е моралният закон, хората биха могли да използват това, за да твърдят, че Десетте заповеди и следователно съботата са премахнати, защото стих 25 казва, че вече не сме под ръководството на детеводител. На въпроса дали това е моралният или церемониалният закон, Елън Уайт отговаря, че е и двете: „Питат ме във връзка със закона в посланието към Галатяните. Кой закон е детеводителят, който ни води при Христос? Отговарям: Както церемониалният, така и моралният кодекс на десетте заповеди” (Избрани вести, том 1, глава 31).

Поучително е да погледнем назад в историята на адвентистите и да помислим върху проблемите, които са предизвикали такъв страстен дебат по онова време. Понякога проблемите, които смятаме за много важни, не се оказват толкова значими, колкото сме смятали. Това трябва да ни накара да се замислим върху проблемите, които обсъждаме в нашите църкви днес.

Фокусът на дебатите е бил законът в Галатяни, но основната тежест на вестта на Джоунс и Уагонър е падала другаде. Те са били фокусирани върху това да покажат връзката между закона и вярата, демонстрирайки, че е възможно да се живее живот, съсредоточен върху Христос, изпълнен с вяра и спазващ закона. Тяхното послание може да се обобщи като „Христос във вас, надеждата на славата“ (Колосяни 1:27), което, когато бъде разбрано правилно, е същността на това как трябва да живеем нашия християнски живот. Както вече отбелязахме, фокусът на адвентното проповядване до този момент е бил върху фундаменталните доктрини на църквата като Второто пришествие, съботата и светилището, но църковната доктрина не може да бъде отделена от реалността на кръста. Правилното разбиране на случилото се на кръста ни помага да преживеем практическите аспекти на нашите доктринални фундаменти. Всеки път, когато кръстът е отделен от доктриналното разбиране, практическото християнство страда.

Павел пише посланието на Колосяните до църквата в Колос, която е географски много близо до Лаодикия. Тези два съседни града споделят сходна история и култура. Днес те са разделени само от няколко километра и следователно споделят същия климат и долина. Когато Павел пише до вярващите в Колос, той включва вярващите в Лаодикия, обръщайки се към тях като към една аудитория, справяща се с едни и същи духовни предизвикателства (Колосяни 2:1; Колосяни 4:13,15,16). Тясната връзка между Колос и Лаодикия прави писмото на Павел до колосяните особено приложимо за Божия народ днес. Лаодикия е последната от седемте църкви в книгата Откровение и символизира Божията църква в последните дни (Откровение 3:14-22). Може би Джоунс и Уагонър са представили много важна вест, когато са насочили вниманието на църквата към „Христос във вас, надеждата на славата“ (Колосяни 1:27).

`Има ли проблеми, на които сте обърнали ненужно внимание и които смятате, че трябва да приоритизирате?`

`Как може законът в Галатяните да се разглежда едновременно и като церемониалния и като моралния закон?`