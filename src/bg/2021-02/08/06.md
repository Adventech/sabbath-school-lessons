---
title: Ако…
date: 20/05/2021
---

**Прочетете следните стихове. Какво е общото помежду им и какво ни учи то за естеството на завета?**

`Битие 18:19`

`Битие 26:4,5`

`Изход 19:5`

`Левит 26:3`

Бог открито признава, че Авраам е бил верен и послушен на „заръчването Ми, заповедите Ми, наредбите Ми и законите Ми“ ( Битие 26:5 ). Подразбира се, че Бог очаква такъв начин на живот от човешката страна в завета. Пълната изява на библейския завет от Синай изявява съвсем недвусмислено, че условието за послушание е един от основните му аспекти.

От Изход 19:5 става съвсем ясно, че „ако наистина слушате гласа Ми (…)“. Условният аспект на завета не може да се отрече. Въпреки че е даден по благодат, че е незаслужен, че е дар – заветните обещания не са безусловни. Хората могат да отхвърлят дара, да отблъснат благодатта и да се откажат от обещанията. Заветът, както и спасението, никога не анулира свободната воля. Господ не принуждава хората да влязат в заветна връзка с Него. Той не им налага завета. Предлага го безплатно на всички, всеки е поканен да го приеме. Но когато го направи, следват задълженията не като средство за спечелване на заветните благословения, а като външна изява, че тези благословения са приети. Израил трябва да се покорява не за да получи обещанията, а за да могат обещанията да се изпълнят за него. Послушанието разкрива какво означава да бъдеш благословен от Господа. То не спечелва благословенията, сякаш Бог е длъжен да ги даде. Послушанието всъщност създава такава обстановка, че да се изявят благословенията чрез вяра.

`„Да ходите по всички пътища, които Господ, вашият Бог, ви заповяда, за да живеете и да благоденствате, и да се продължат дните ви на земята, която ще притежавате“ ( Второзаконие 5:33 ). Дали тук Господ казва на Израил, че ако бъдат послушни, ще си спечелят тези благословения, че благословенията някак са им дължими? Или казва: Ако се покорявате, ще последват тези благословения, защото послушанието отваря пътя Аз да ви благословя? Каква е разликата между двете?`