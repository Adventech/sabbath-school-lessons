---
title: 'Законът в рамките на завета ( Второзаконие 10:12,13 )'
date: 18/05/2021
---

Коя е първата мисъл, която ви идва наум, когато се сетите за закон? Полицаи, глоби, съдии и затвор? Или се сещате за ограничения, правила, деспотични родители и наказания? Или, може би, си мислите за ред, хармония, стабилност? Или пък дори за… любов?

Еврейската дума torah , преведена като „закон“ в нашите библии, означава „учение“ или „наставление“. Думата може да се използва за всички Божии съвети, независимо дали морални, граждански, социални или религиозни. Тя включва всички мъдри съвети, които Бог милостиво е дал на народа Си, за да имат те изобилен живот както физически, така и духовно. Затова не е изненадващо, че псалмистът нарича блажен човекът, който „се наслаждава в закона на Господа и в Неговия закон се поучава ден и нощ“ ( Псалми 1:2 ).

Когато четем закона, или Тората – наставленията и поученията, записани в книгите на Мойсей, които стават част от завета с Израил – ни впечатлява широкият обхват на съветите. Законът се занимава с всеки един аспект от начина на живот – земеделие, гражданско управление, социални връзки и поклонение.

`Защо според вас Бог дава толкова много наставления на Израил? Второзаконие 10:13 . В какво отношение тези наставления са за тяхно „добро“?`

Службата на „закона“ в рамките на завета е да дава насоки за новия живот на човека като партньор в завета. Законът го запознава с Божията воля, която човек разбира в най-пълен смисъл чрез послушание с вяра на Неговите заповеди и другите изявления на Божията воля.

Ролята на закона в рамките на живата реалност на заветната връзка показва, че Израил не би могъл да следва обичаите на останалите народи. Те не биха могли да живеят единствено според обичайния закон, човешките нужди, желания, или даже социалните, политическите и икономическите потребности. Могат да продължават да бъдат Божият свят народ, царско свещенство и специално съкровище единствено чрез безкомпромисно послушание към разкритата воля на Автора на завета във всички сфери на живота си.

`Подобно на древния Израил, адвентистите от седмия ден са получили всеобхватни съвети, отнасящи се до всяка фаза на християнския живот, чрез съвременната изява на пророческата дарба. Защо трябва да възприемаме тези съвети по-скоро като дар от Бога, отколкото като пречка за независимата мисъл и действие? Същевременно каква е опасността да превърнем този дар в нещо законническо, както са направили израилтяните със своите дарби? Римляни 9:32`