---
title: 'Избирането на Израил ( Второзаконие 7:7 )'
date: 16/05/2021
---

Юдейската традиция учи, че Бог сключва завет с Израил само защото първо другите народи са го отхвърлили. Въпреки че няма библейски основания за това становище, то ни помага да разберем възгледа, че по каквато и причина Господ да е избрал юдейския народ, определено не е било заради това, че са заслужавали големите почести и привилегии, с които са били удостоени от Него. Не са имали заслуги, които да ги направят достойни за Божията любов и решението Му да бъдат Негов народ. Те са били малобройни, представлявали са група поробени племена и са нямали политическа и военна мощ. Плюс това културата и религията им са били смесица от вярвания, посредствени и без особено влияние. Следователно основната причина Господ да избере Израил се крие в тайната на Неговата любов и благодат.

**Същевременно обаче трябва да внимаваме, когато разглеждаме идеята за избирането, понеже тук има голям потенциал за погрешни теологични интерпретации. За какво избира Бог Израил? Дали за да бъде изкупен, докато всички останали бъдат отхвърлени и изгубени? Или хората са избрани да бъдат средството, което ще предложи на света това, което е било предложено и на тях самите? Как следващите стихове ни помагат да разберем отговорите на тези въпроси?**

`Изход 19:6`

`Исая 56:7`

`Евреи 2:9`

Като адвентисти от седмия ден ние обичаме да разглеждаме себе си като съвременно съответствие на Израил, призовани от Господа не да бъдем единствените изкупени, но да прогласяваме на света вестта за изкуплението в контекста на Тройната ангелска вест. Вярваме, че имаме да кажем нещо, за което никой друг не говори. В общи линии това е било и положението на древния Израил. Целта на избирането му не е да се превърне юдейският народ в някакъв клуб с ограничен достъп, където да складира за себе си обещанията за изкупление и спасение. Точно обратното – ако вярваме, че Христос е умрял за цялото човечество ( Евреи 2:9 ), тогава изкуплението, което Господ предлага на Израил, се предлага и на целия свят. Израил е трябвало да бъде средството за разгласяване на това изкупление. Нашата църква е призована да прави същото.

`Виж собствената си роля в църквата. Какво можеш да направиш, за да вършиш добре работата, която сме били призовани да изпълним? Помни, че ако не помагаш активно, ти най-вероятно пречиш на тази работа в определена степен.`