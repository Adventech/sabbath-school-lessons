---
title: Стабилността на Божия закон
date: 19/05/2021
---

`Каква истина за Бога и същността Му ни предава присъствието на Божия закон в заветната връзка? Малахия 3:6; Яков 1:17`

Божият закон е устно или писмено изявление на Божията воля ( Псалми 40:8 ). Тъй като е копие на Неговия характер, присъствието му в завета ни уверява в непроменимостта и надеждността на Бога. Въпреки че невинаги можем да разпознаем действията на Провидението, знаем, че Бог заслужава нашето доверие. Неговата вселена се ръководи от непроменими морални и физични закони. Именно този факт ни носи истинска свобода и сигурност.

„Увереността, че Бог е надежден и сигурен, се корени в истината, че Той е Бог на закона. Неговата воля и закон са едно и също нещо. Бог казва, че правото е право, защото описва възможно най-добрите връзки. Следователно Божият закон никога не е произволен, нито подчинен на капризи или прищевки. Той е най-стабилното нещо във вселената“ (Walter R. Beach, Dimensions in Salvation , Washington, D.C.: Review and Herald Publishing Association, 1963, p. 143).

`Щом Божият закон не може да спаси някого от греха, защо Бог го прави част от завета? Амос 3:3`

Всяка връзка изисква съгласие и хармония. Тъй като Бог е не само Творец на света, но също и морален Управител, законът е решаващ за щастието на сътворените от Него интелигентни същества, които ще живеят в хармония с Него. Законът – израз на Неговата воля, е следователно Конституцията на Неговото управление. Той е естествената норма или дълг в заветната връзка. Целта му не е да спасява, но да определя дълга към Бога (заповеди 1-4) и дълга към другите хора (заповеди 5-10). С други думи, той излага начина на живот, който Бог е промислил за заветните Си деца, за тяхното собствено щастие и благополучие. Той предпазва Израил от приемането на някаква друга философия като начин на живот. В миналото, както и сега, целта му е да приведе човека чрез Божията преобразяваща благодат в хармония с Божествената воля и характер.

`Огледайте се наоколо. Можете ли да откриете опустошителните последици от беззаконието? Не забелязвате ли дори в живота си някаква вреда от нарушаването на Божия закон? Как тези факти ни помагат да потвърдим добротата на закона и да разберем защо той трябва да бъде съществена част от връзката ни с Бога?`