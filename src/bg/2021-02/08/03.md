---
title: Връзки, които обвързват
date: 17/05/2021
---

**„И Той ви изяви завета Си, който ви заповяда да вършите, т. е. десетте заповеди; и ги написа на две каменни плочи“ (Второзаконие 4:13).**

Колкото и да подчертаваме, че заветът е винаги завет на благодат и че Бог удостоява с незаслужена милост хората, влизащи в заветна връзка с Него, благодатта не е разрешение за непослушание. Точно обратното, заветът и законът винаги вървят ръка за ръка – всъщност те са неделими.

`Прегледайте цитирания по-горе стих. Доколко здраво свързва той завета и закона? Как разкрива основополагащата роля на закона в завета?`

Когато размишлявате за същността на завета, е съвсем логично да стигнете до идеята за закона като неделим от него. Ако разбираме завета освен всичко друго като връзка, тогава трябва да бъдат изложени някакви правила или граници. Колко дълго ще трае един брак, приятелство или бизнес партньорство, ако няма никакви граници или правила, изрично заложени или подразбиращи се? Съпругът решава да си намери приятелка, приятелят решава да се обслужи с портфейла на другаря си или единият бизнес партньор кани трети съдружник във фирмата, без да се консултира с колегата си. Тези действия биха били нарушаване на правила, закони и принципи. Колко дълго ще изтраят тези връзки при подобни обстоятелства на беззаконие? Затова трябва да има граници, да се начертае линия, която не бива да се престъпва, и да се установят правила. Само така връзките могат да бъдат трайни.

Всъщност най-различни изрази като закон ( Псалми 78:10 ), наредби ( Псалми 50:16 ), откровение ( Псалми 25:10 ), заповеди ( Псалми 103:18 ) и дума на Господа ( Второзаконие 33:9 ) са паралелни или тясно свързани (ако не и с почти същото значение) с думата завет . Очевидно „думите на този завет“ ( Йеремия 11:3,6,8 ) са думите на Божия закон, наредбите, откровенията и заповедите.

Божият завет с народа Му Израил съдържа различни изисквания, които са решаващи за поддържането на специалната връзка, която Господ иска да има със Своя народ. Не е ли същото и днес?

`Помислете за някой човек, с когото имате тясна връзка. Сега си представете какво ще стане с тази връзка, ако не ви обвързват никакви правила, норми или закони, но вярвате, че имате пълната свобода да правите каквото си пожелаете. Дори да казвате, че обичате този човек и че само любовта ще ви диктува как да се отнасяте към него/нея, защо все пак са нужни правила? Обсъдете.`