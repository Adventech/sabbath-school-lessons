---
title: Разширено изучаване
date: 21/05/2021
---

Прочетете главите „Спор“ от книгата „Копнежът на вековете“ и „Законът и заветите“ от „Патриарси и пророци“.

Как Матей 22:34-40 ни помага по-добре да разберем (1) мястото и смисъла на Божия закон в Неговия завет и (2) възгледът, че заветът е синоним на връзка?

„Първо трябва да се появи любов в сърцето, преди човек да може чрез силата и благодатта на Христос да започне да спазва предписанията на Божия закон ( Римляни 8:3,4 ). Послушание без любов е колкото невъзможно, толкова и безсмислено. Но където има любов, човек автоматично ще започне да съобразява живота си с Божията воля, изразена в Неговите заповеди (Адвентен библейски коментар. Т. 5. С. 484 – англ. изд.).

„В заповедите на Своя свят закон Бог е дал съвършени правила на живот и е обявил, че до края на времето този закон, непроменим и в най-малката си точица или чертичка, продължава да бъде задължителен за хората. Христос дойде да възвеличи закона и да го направи почитаем. Той показа, че законът се основава върху всеобхватната основа на любовта към Бога и любовта към човека и че послушанието на предписанията му представлява целият човешки дълг. В живота Си Той даде пример за послушание към Божия закон. В Планинската проповед показа как изискванията му се простират отвъд външните действия и отчитат мислите и намеренията на сърцето“ (Уайт, Е. Деяния на апостолите. София: Нов живот, 1992, с. 229).

**Въпроси за разискване**

`Защо нишката на любовта обвързва по-здраво от въжето на страха, за да привлече хората към Бога?`

`Защо заповедта: „Да възлюбиш Господа, твоя Бог, с цялото си сърце, с цялата си душа и с всичкия си ум“ ( Матей 22:37 ), е първата и най-важна заповед?`

`Симон Уейл е написала, че „Редът е първостепенната нужда във всичко“ (Цитирано в Russell Kirk, The Roots of American Order [Washington, D.C.: Regnery Gateway, 1992], p. 3). Как да разбираме думите ѝ в контекста на урока за тази седмица, особено във връзка с концепцията за закона?`

**Обобщение**: Божият закон е неделима част от завета. Да, това е наистина завет на благодат. Обаче благодатта никога не заличава нуждата от закон. Точно обратното – законът е средството, чрез което се изявява благодатта и чрез което се проявява в живота на хората, които я приемат.

Тази събота, 22.05.2021 г. , ще се молим за църкви „Благоевград-Б”  и  „Ботевград”.