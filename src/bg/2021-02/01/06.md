---
title: Прекъсване на връзката
date: 01/04/2021
---

`Ние сме склонни да вярваме на хората, които познаваме, а инстинктивно проявяваме недоверие към тези, които не познаваме. Ева е трябвало да прояви инстинктивно недоверие към Сатана. Освен това всяка директна атака към Бога е трябвало да я изправи на нокти. Какви стъпки предприема Сатана, за да преодолее естествената ѝ защита? Битие 3:1-6`

„Колкото и да е жалко, че Ева е съгрешила и каквито и потенциални злини за човешкото семейство да произтичат от това, не е задължително решението ѝ да е навлякло върху хората наказанието за нейния грях. Всъщност по-скоро съзнателният избор на Адам, който е съвсем наясно с изричната Божия заповед – а не този на Ева – прави греха и смъртта неизбежна съдба на цялото човечеството. Ева е била измамена, но не и Адам“ (Адвентен библейски коментар. Т. 1. С. 231 – англ. изд.).

Вследствие на това грубо нарушение и незачитане на Божията заповед се прекъсва връзката между Бога и човека. Тя се променя от открито общуване с Бога в бягство от Неговото присъствие, породено от страх ( Битие 3:8-10 ). Вместо общуване и близост се загнездват отчуждение и раздяла. Намесва се грехът и отвратителните му последици. Без външна помощ човечеството се носи стремглаво към вечна гибел.

`Какви обнадеждаващи думи и обещания изрича Бог в тази трагична обстановка? Битие 3:15`

Неочакваните Божии думи, изпълнени с пророческа надежда, разкриват планираната от Него враждебност между змията и жената, между Потомъка на жената и потомците на змията. Кулминацията е победоносното явяване на избран Потомък от семето на жената, който ще нанесе смъртоносен удар върху главата на Сатана, докато дяволът само ще успее да нарани петата на Месия.

Напълно безпомощни, Адам и Ева ще трябва да черпят надежда от месианското обещание – надежда, която ще преобрази живота им, защото тя е дадена и потвърдена от Бога. Това обещание за Месия и окончателната победа, макар и не съвсем ясно формулирано по онова време, леко разпръсва мрака, надвиснал заради греха.

`Прочетете Битие 3:9 , където Бог казва на Адам и Ева: „Къде си?“. Разбира се, Бог знае къде се намират те. Думите му не са обвинение, а трябва да върнат измъчващото се от вина човечество обратно при Него. Божиите първи думи към падналите в грях хора са изпълнени с надеждата за Неговата благодат и милост. Как дори и днес Бог се опитва да ни призове да се върнем при Неговата милост и благодат?`