---
title: До дървото
date: 31/03/2021
---

**„Господ Бог заповяда на човека: От всяко дърво в градината свободно да ядеш, но да не ядеш от дървото за познаване на доброто и злото, защото в деня, когато ядеш от него, непременно ще умреш“ (Битие 2:16,17).**

Изпитанието дава възможност на Адам и Ева да упражнят своята свободна воля. То отправя към тях и предизвикателството да отговорят положително или отрицателно на взаимоотношенията си с Твореца. Показва също, че Той ги е създал като свободни, морални същества. Ако бяха лишени от възможността да откажат подчинение, защо Господ ще ги предупреждава за последиците от непослушанието?

„Всичко, казано в началото на тази глава, е подготвило пътя за кулминацията ѝ [Битие 2:16,17 ]. Бъдещето на човешкия род зависи от тази едничка забрана. Човекът не е объркан от множество въпроси. Трябва да запомни едно-единствено божествено постановление. Ограничавайки по този начин заповедите до една , Яхве изявява Своята милост. Освен това, за да покаже, че заповедта Му не е трудна, Господ я дава в контекста на едно всеобхватно разрешение: „От всяко дърво в градината свободно да ядеш“ (H. C. Leupold, Exposition of Genesis (Columbus, OH: Wartburg Press, 1942), vol. 1, p. 127).

Призовавайки Адам и Ева да се покоряват на Неговата воля, Господ всъщност казва: „Аз съм вашият Създател, направих ви по Своя образ. Животът ви се крепи от Мен, защото чрез Мен вие живеете, движите се и съществувате. Осигурих всичко за вашето благополучие и щастие (храна, дом, общуване) и ви направих да владеете този свят от Мое име. Ако имате желание да потвърдите нашата връзка заради любовта си към Мен, тогава Аз ще бъдат ваш Бог, а вие ще бъдете Мои деца. Можете да потвърдите тези взаимоотношения и произтичащото от тях доверие, като просто изпълнявате тази конкретна заповед“.

В края на краищата, нашата връзка с Бога може да бъде щастлива и дълготрайна само ако свободно изберем да приемем Неговата воля. Отхвърлянето на волята Му по същество означава претенция за независимост от Него. Разкрива нашето убеждение, че не се нуждаем от Него. Това е решение, водещо до познаване на злото, а злото води до отчуждение, самота, безизходица и смърт.

`Изпитанието, дадено от Бога на Адам и Ева, проверява тяхната преданост и вяра. Ще останат ли верни на своя Създател, Който им е дал всичко необходимо и ги е обградил с един прекрасен свят, или ще тръгнат по своя си път, независимо от Неговата воля? Ще имат ли достатъчно вяра в Него, за да приемат думите Му? Тяхната преданост и вяра са изпитани чрез дървото за познаване на доброто и злото. С какви подобни изпитания се сблъскваме всеки ден? Какъв е паралелът между Божия закон и заповедта от Битие 2:16,17 ?`