---
title: Костенурки до безкрая…
date: 28/03/2021
---

**„В началото Бог сътвори небето и земята“ (Битие 1:1).**

Един учен тъкмо бил изнесъл лекция за орбитите на планетите около Слънцето и орбитата на Слънцето около центъра на галактиката, когато една възрастна дама с черни гуменки се изправила и казала, че Земята е плосък диск, който седи върху гърба на костенурка. Ученият на шега попитал върху какво седи костенурката, а тя отговорила, че седи върху гърба на друга костенурка. „Госпожо – продължил шеговито преподавателят – а върху какво седи тази костенурка?“ Тя отговорила: „Върху друга костенурка!“, но преди да успее да я попита върху какво седи и тя, жената размахала пръст пред лицето му и се сопнала: „Спести си думите, синко, има костенурки до безкрая“.

Тази история е забавна, но всъщност илюстрира най - важния въпрос в човешкия живот – същността на самата Вселена. Какъв е този свят, в който сме попаднали, без да искаме? Защо сме тук? Как сме се озовали тук? И накрая, накъде сме се отправили всички?

Това са най-основополагащите въпроси за хората, защото разбирането ни за това кои сме ние и как сме дошли тук влияе върху разбирането ни за това как ще живеем и как ще постъпваме, докато сме на тази планета.

`Разгледайте следните стихове: Битие 1:1; Псалми 100:3; Исая 40:28; Деяния 17:26; Ефесяни 3:9; Евреи 1:2,10 . Какъв специфичен отговор дава всеки един от тях на някои от въпросите по-горе? А кое е общото между всички тях?`

Интересното в Битие 1:1 (и в другите стихове) е, че Господ не се опитва да докаже, че Той е Творецът. Няма никакви сложни аргументи в защита на тази идея. Вместо това просто и ясно се обявява самият факт, без никакви опити за оправдание, обяснение или доказване. Или го приемаме с вяра, или не. Всъщност вярата е единственият начин да го приемем, и то поради една проста причина: никой от нас не е бил там, за да наблюдава процеса на Сътворението. Дори е логически невъзможно да сме присъствали на собственото си сътворяване. Даже невярващите хора, каквото и да е мнението им за произхода на света, трябва да приемат този възглед с вяра поради същата причина като нас, креационистите: никой не е бил там, за да наблюдава това събитие.

`Въпреки това, макар Бог да иска от нас да повярваме в Него като Творец, Той не го изисква, без да ни даде достатъчно основания. След като осъзнавате, че за почти всяко наше убеждение се изисква определено „количество“ вяра, запишете поради какви причини е разумно да вярваме, че сме на тази земя, защото Създателят целенасочено ни е поставил тук, в контраст с възгледа, че произлизаме от чиста случайност.`