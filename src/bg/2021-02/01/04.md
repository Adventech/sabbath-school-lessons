---
title: 'Бог и човечеството заедно (Битие 1:28,29)'
date: 30/03/2021
---

Обърнете внимание кои са първите думи на Бога към първите човеци, така както са записани в Библията. Господ им говори за тяхната способност да създават потомство, да се възпроизвеждат. Говори им също и за самата Земя, за творението, като им казва да я напълнят, да я покорят и да бъдат нейни владетели. Посочва им и от кои растения могат да ядат. Накратко, според Библията първите думи на Бога към мъжа и жената са свързани конкретно с отношението им към физическия свят.

`Какво ни казва Битие 1:28,29 за Божието отношение към материалния свят? Означава ли това, че има нещо лошо в материалните неща и нашата наслада от тях? Какви уроци можем да научим от тези първи сцени от човешката история за необходимото отношение към самото творение?`

С тези думи Бог също предприема и първите стъпки към създаване на връзка с хората. Той им говори, дава им заповеди, казва им какво да правят. Тези думи освен това вменяват и отговорност. Бог иска от тях да управляват това чудесно творение, което е създал.

`Битие 1:28 казва, че Бог е благословил Адам и Ева. Какво означава това? Какъв тип връзка между тях и техния Създател произтича от този факт?`

Бог се обръща към Адам и Ева като към интелигентни същества, които биха могли да отговорят на Неговата доброта и да положат началото на общуване с Него. Също така, като сътворени деца, те зависят от благословенията и грижите на своя Творец-Баща. Той им е осигурил всичко необходимо. Не са направили нищо, с което да заслужат даровете Му. Просто се наслаждават на нещо, което не са заслужили.

`Когато четем за сътворяването на мъжа и жената, можем още преди греха да забележим елементите на връзката, която Бог желае да имаме с Него дори сега, след греха. Прегледайте урока за днес и вижте какви паралели бихте могли да откриете, които биха ни помогнали да разберем как да се отнасяме към Него дори в греховното си състояние.`