---
title: Радост
date: 20/06/2021
---

**„И това ви пишем, за да бъде пълна вашата радост“ (1 Йоан 1:4).**

Вижте какво е написал апостол Йоан тук. В няколко прости думи той изразява какво трябва да бъде едно от най-големите ни преимущества като народ на завета – и това е обещанието за радостта.

Често ни се казва като християни да не се осланяме на чувствата, понеже вярата не е чувство и тя трябва да стои над тях. Всичко това е вярно. Но същевременно ние няма да бъдем човешки същества, ако не сме създания с чувства, емоции и настроения. Не можем да отречем своите чувства; това което трябва да направим, е да ги разберем, да им определим подходяща роля и да ги държим под контрол. Но да се отречем от тях означава да се отречем от онова, което ни прави хора (все едно да кажем на кръга да престане да бъде кръгъл). Наистина, както казва този стих, не само трябва да изпитваме чувства (в този случай радост), но те трябва да бъдат изобилни. Изобщо не звучи така, сякаш трябва да се отричаме от чувствата си, нали?

`Прочетете горепосочения стих в контекста от началото на главата. Какво пише Йоан на ранните християни с надеждата да направи тяхната радост пълна? И защо това трябва да им носи радост?`

Апостол Йоан е един от първите Дванадесет. Той е бил с Христос почти от самото начало на Неговото служене, продължило три години и половина; свидетел е на някои от най-удивителните събития в живота на Спасителя (той е при Кръста, в Гетсимания, както и при Преобразяването). Следователно, като свидетел, той определено е компетентен да говори по този въпрос.

И все пак, забележете, че ударението не пада върху самия него, а върху това, което Исус е направил за учениците, така че те сега да могат да общуват както един с друг, така и със самия Бог. Исус е прокарал път за нас, за да можем да имаме близка връзка с Господа и един от резултатите от това общуване – тази връзка – е радостта. Йоан иска те да знаят, че онова, което са чули за Исус, е вярно (той Го е виждал, докосвал и чувал), и следователно и те също могат да имат радостни взаимоотношения със своя Небесен Отец, Който ги обича и е дал Себе Си за тях чрез Своя Син.

`В определен смисъл Йоан дава своето лично свидетелство. Какво е вашето свидетелство относно връзката ви с Исус? Какво бихте могли да кажете, което ще подсили нечия радост в Господа, така както Йоан се стреми да направи тук?`