---
title: Нов завет и ново сърце
date: 22/06/2021
---

**„Чрез вяра да се всели Христос във вашите сърца, така че, вкоренени и основани в любовта, да бъдете силни да разберете заедно с всички светии какво е широчината и дължината, височината и дълбочината и да познаете Христовата любов, която превъзхожда всяко знание, за да се изпълните в цялата Божия пълнота“ (Ефесяни 3:17-19).**

Както уроците от това тримесечие показаха, при новия завет Господ поставя закона в сърцата ни ( Йеремия 31:31-33 ). Този закон не само е там, но според днешните стихове Христос и Неговият закон са тясно свързани, което, разбира се, е съвсем логично. Следователно, с Христовия закон в сърцата ни заедно със самия Христос, Който се е вселил там (гръцката дума, която в текста по-горе е преведена като всели , също означава „да се настани“, предавайки идеята за постоянно присъствие), ние стигаме до следващата привилегия на завета – ново сърце.

`Защо се нуждаем от ново сърце? Какви промени трябва да се виждат в тези, които имат ново сърце?`

Прочетете отново стиха за днес. Забележете, че Павел набляга на любовта, като твърди, че ние трябва да бъдем „вкоренени и основани“ в нея. Тези думи предполагат стабилност, устойчивост и постоянство в любовта. Нашата вяра не значи нищо, ако не се корени в любовта към Бога и любовта към другите ( Матей 22:37-39; 1 Коринтяни, 13 глава ). Такава любов не идва във вакуум. Точно обратното, тя настъпва, защото сме прозрели Божията любов към нас (любов, която „превъзхожда всяко знание“), така както е проявена чрез Исус. В резултат, нашият живот се променя, сърцата ни се преобразяват и ние ставаме нови хора с нови мисли, желания и намерения. Такава е нашата реакция спрямо Божията любов към нас, която променя сърцата ни и всажда любов към другите. Може би това е, което Павел иска да каже, поне отчасти, когато говори за нашето изпълване с „цялата Божия пълнота“.

`Прочетете 1 Йоан 4:16 . Как този текст е свързан с написаното от Павел в Ефесяни 3:17-19 ?`

Разгледайте текстовете, които изучаваме днес. Какво можете да направите, за да позволите на тези текстове да се изпълнят в живота ви? Има ли неща, които трябва да промените, неща, които може би ви пречат да преживеете „Божията пълнота“ ( Ефесяни 3:19 )? Направете си списък с промените, които трябва да извършите в живота си. Направете един за себе си и ако желаете, още един, който да споделите с групата си. Как да си помогнете едни на други, за да постигнете необходимите промени?