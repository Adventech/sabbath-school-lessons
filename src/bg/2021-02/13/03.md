---
title: Без вина
date: 21/06/2021
---

**„И така, сега няма никакво осъждане на тези, които са в Христос Исус, които ходят не по плът, но по Дух“ (Римляни 8:1).**

Една жена била убита по особено жесток начин от неизвестен убиец. Полицията поставила капан, като сложила скрит микрофон на гроба ѝ. Една вечер, много месеци след смъртта на жената, един млад мъж се приближил до гроба, коленичил и плачейки, умолявал жената за прошка. Полицията, разбира се, чула думите му и го арестувала за престъплението.

Какво накарало този мъж да отиде до гроба? Трябва да е било вината, какво иначе?

Разбира се, макар че никой от нас (надявам се) не е извършил нещо толкова лошо като този млад мъж, всички ние сме виновни, всички сме вършили неща, от които се срамуваме, заради които бихме искали времето да се върне назад, но това е невъзможно.

Благодарение на Исус и кръвта на новия завет никой от нас не трябва да живее с позора на вината. Според текста за днес срещу нас няма никакво осъждане. Най-великият Съдия ни определя за невинни, сякаш не сме извършили нищо от това, за което изпитваме вина.

`Как следните стихове ни помагат да разберем Римляни 8:1 ? Йоан 5:24; Римляни 3:24,25; 2 Коринтяни 5:21`

Едно от великите обещания за живота в заветна връзка с Господа е, че вече не се налага да живеем под бремето на вината. Заради кръвта на завета, от нас – които избираме да влезем в тази заветна връзка с Господа, които избираме да живеем чрез вяра, покаяние и покорство – се вдига бремето на греха. Когато Сатана иска да прошепне в ухото ни, че сме зли, че сме лоши, че сме прекалено грешни, за да бъдем приети от Бога, можем да последваме примера на Исус, когато Сатана го изкушава в пустинята: т.е. да цитираме Писанието. А един от най-добрите стихове за такива случаи е Римляни 8:1 . Това не означава, че отхвърляме реалността на греха в своя живот; не, то значи, че поради заветната ни връзка с Бога ние вече не живеем под осъждането на този грях. Исус е платил нашето наказание и сега стои в присъствието на Отец, застъпвайки се със собствената Си кръв за нас, като представя Своята правда вместо нашите грехове.

`По какъв начин фактът, че Господ е простил всички грехове, които сте извършили, променя живота ви? Как това ви помага в отношенията ви с хора, които са съгрешили срещу вас? Как то трябва да влияе върху начина, по който се отнасяте с тях?`