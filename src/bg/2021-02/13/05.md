---
title: Новият завет и вечният живот
date: 23/06/2021
---

**„ Аз съм възкресението и животът. Който вярва в Мене, макар и да умре, ще живее. Никой, който е жив и вярва в Мене, няма да умре вовеки“ (Йоан 11:25,26).**

Има две измерения на вечния живот. Сегашното измерение носи на вярващия изобилен живот днес ( Йоан 10:10 ), тоест много обещания, дадени за живота в този свят.

Бъдещото измерение, разбира се, е вечният живот – обещанието за телесно възкресение ( Йоан 5:28,29; 6:39 ). Макар че стои в бъдещето, това е събитие, заради което всяко премеждие си заслужава. Към него са насочени всичките ни надежди като християни.

`Изследвайте стиха за днес. Какво ни казва Исус тук? Къде можем да намерим вечния живот? Как разбираме думите Му, че онези, които вярват в Него, дори и да умрат, ще живеят (вж. Откровение 2:11; 20:6,14; 21:8 )?`

Разбира се, всички ние умираме, но според Исус тази смърт е само сън, временна пауза, която – за тези, които вярват в Него – ще приключи при възкресението. Когато Христос се завърне, мъртвите в Христос ще се събудят като безсмъртни, а живите Негови последователи, в миг на око, ще бъдат преобразени в безсмъртие. Както мъртвите, така и живите, които са Христови, ще имат едно и също тяло след възкресението. В този момент за Божия народ започва безсмъртието.

Каква невероятна радост е да знаем, че нашият край не е в гроба, а че всъщност няма край – ще ни бъде подарен нов, безкраен живот.

„Христос стана една плът с нас, за да станем ние един дух с Него. По силата на тази връзка ще излезем от гроба не просто като изява на Христовата сила, но защото чрез вяра Неговият живот е станал наш. Онези, които виждат Христос в истинската Му същина и Го приемат в сърцето си, имат вечен живот. Христос живее в нас чрез Духа Си, а Божият Дух, приет в сърцето чрез вяра, е началото на вечния живот“ (Уайт, Е. Копнежът на вековете. С.: Нов живот, 2005, с. 230).

`Как да се наслаждаваме на благословенията от вечния живот? С други думи, какво ни дава това обещание сега? Запишете някои от привилегиите, които обещанието за вечен живот ви дава лично на вас във всеки ден от вашия живот. Как бихте могли да използвате тази надежда и това обещание и да ги споделите с някого, който например се измъчва от смъртта на любим човек?`