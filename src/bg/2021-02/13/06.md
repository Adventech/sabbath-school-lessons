---
title: Новият завет и мисията
date: 24/06/2021
---

**„И така, идете и създавайте ученици измежду всички народи, и ги кръщавайте в името на Отца и Сина, и Светия Дух, като ги учите да пазят всичко, което съм ви заповядал. И, ето, Аз съм с вас през всички дни до свършека на света“ (Матей 28:19,20).**

Навсякъде по света хората се борят с това, което южноафриканският писател Лауренс ван дер Пост нарича „товарът на безсмислието“. Хората имат дара на живота, но въпреки това не знаят какво да правят с него, не знаят каква е целта на този дар, нито как да го ползват. Това е все едно да дадеш на някого библиотека, пълна с редки книги, но човекът да не ги чете, а да ги използва за подпалки в печката. Каква ужасна загуба на нещо толкова ценно!

Новозаветният християнин обаче не страда от подобен проблем. Точно обратното – онези, които знаят (и лично са преживели) невероятната новина за един разпнат и възкръснал Спасител, Който е умрял за греховете на всеки един човек, за да има той вечен живот, познават радостта. Като приема ясния призив от Матей 28:19,20 , вярващият определено има мисия и цел в живота и тя е да разпространява по света изключителната истина, че той или тя лично са преживели Исус Христос. Каква привилегия! Почти всичко, което вършим в този свят, ще приключи заедно с неговия [на света] край. Но разпространението на евангелието сред другите е дело, което ще остане за вечността. Каква изключителна мисия и цел е това!

`Изследвайте стиховете за днес и открийте техните различни елементи. Какви конкретни неща ни казва Исус да правим и с какво е свързано всяко едно от тях? Какво обещание имаме, което трябва да ни придаде вярата и смелостта да извършим това, което Христос ни заповядва?`

`На нас, като вярващи от новия завет, ни е дадена ясна заповед от самия Господ. Каквито и да сме, каквото и да е нашето положение, каквито и да са ограниченията ни, всеки един от нас може да изиграе своята роля. Правите ли нещо? Можете ли да направите нещо повече? Какво би могла да направи вашата група заедно, за да има по-голяма роля в това дело?`