---
title: Разширено изучаване
date: 25/06/2021
---

Прочетете главата „Божият народ – освободен“ от книгата на Елън Уайт „Великата Борба“ и главата „Радост в господа“ от „Пътят към Христос“.

„Светият Божи Син не носи свои грехове или скърби – Той носи скърбите на другите, защото върху Него е положено беззаконието на всички нас. Той свързва Себе Си с човека чрез Своето божествено състрадание и като представител на човешкия род се оставя да бъде третиран като грешник. Поглежда в бездната на скръбта, отворена за нас поради греховете ни, и Си поставя за цел да направи мост над пропастта, която отделя човека от Бога“ (Ellen G. White, Bible Echo and Signs of the Times , Aug. 1, 1892).

„Ела, братко мой, ела такъв, какъвто си, грешен и опетнен. Положи товара на вината си върху Исус и чрез вяра изискай Неговите заслуги. Ела сега, докато милостта още съществува; ела с изповед, ела със съкрушено и умоляващо сърце и Господ ще ти прости изобилно. Не смей да гледаш леко на още една възможност. Вслушай се в гласа на милостта, който сега те умолява да възкръснеш от смъртта, за да може Христос да ти даде светлина. Всеки момент сега изглежда пряко свързан със съдбините на невидимия свят. Тогава не оставяй поради гордост и неверие да продължаваш да отхвърляш предложената милост. Ако направиш това, ще бъдеш оставен да изговориш накрая съжалението: „Премина жътвата, мина се лятото и ние не се избавихме“ (Уайт, Е. Свидетелства към църквата. Т. 5. С.: Нов живот, 2012, с. 345).

**Въпроси за разискване**

`Франсиско Хосе Морено пише: „Ние сравняваме себе си с огромната Вселена и осъзнаваме собственото си невежество и крайно безсилие; оттам идва нашата несигурност. Затова се страхуваме“ (Between Faith and Reason: Basic Fear and the Human Condition [ New York: Harper & Row, Publishers, 1977 ] 7 ). Сравнете твърдението му с това, което изучавахме през тази седмица в Ефесяни 3:17-19. Какви са разликите между тези два възгледа?`

`Бог ни е обещал радост като вярващи в Исус. Радостта същото нещо ли е като щастието? Трябва ли винаги да сме щастливи? Ако не сме, има ли нещо, което не е наред в нашата християнска опитност? Какво ни разкрива животът на Исус, а то ни помага да разберем отговорите на тези въпроси?`

`Размишлявайте още малко върху идеята да имаме „цялата Божия пълнота“ (Ефесяни 3:19). Какво означава това? Как да го преживеем в своя живот?`

**Обобщение**: Заветът не е просто някаква дълбока теологична концепция – всъщност той определя параметрите на нашата спасителна връзка с Христос; връзка, която ни носи чудесни ползи сега и в бъдеще при Неговото завръщане.

Тази събота, 26.06.2021 г., ще се молим за църкви „Варна-Орбита”  и  „Велико Търново”.