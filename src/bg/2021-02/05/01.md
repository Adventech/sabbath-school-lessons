---
title: Децата на обещанието
date: 24/04/2021
---

### За изучаване през седмицата
Битие 15:1-3; Исая 25:8; 1 Коринтяни 2:9; Откровение 22:1-5; 1 Петър 2:9; Битие 11:4; Битие 12:2.

> <p>Стих за запаметяване</p>
> „И, ето, Аз съм с вас през всички дни до свършека на света“ (Матей 28:20).

Баща и десетгодишната му дъщеря прекарвали почивката си на морето. Един ден отишли да поплуват в океана и макар и двамата да били добри плувци, на известно разстояние от брега те се отдалечили един от друг. Усетил, че течението ги отнася навътре в морето, бащата извикал към детето си: „Мери, отивам на брега за помощ. Ако се измориш, обърни се по гръб. Можеш да плуваш така цял ден. Ще се върна за теб“.

Не след дълго по водата се носели много доброволци и спасители, търсещи едно малко момиченце. Стотици хора на брега били чули новината и чакали напрегнато. Едва след четири часа я намерили далеч от сушата, където се носела спокойно по гръб, без изобщо да била уплашена. Спасителите били посрещнати с приветствия и сълзи на радост и облекчение, когато се върнали на сушата със скъпоценния си товар, но детето приело всичко спокойно. Сякаш тяхното поведение ѝ изглеждало необяснимо. Тя казала: „Татко каза, че мога цял ден да се нося по гръб и че ще се върне за мен – затова просто си плувах по водата, понеже знаех, че ще дойде“ (H. M. S. Richards, “When Jesus Comes Back,” Voice of Prophecy News , March 1949, p. 5).

**Основни въпроси**: Защо Господ нарича Себе Си щит на Аврам? Как ще бъдат благословени „всички земни племена“ чрез Авраам? Кое е най-голямото от всички заветни обещания?