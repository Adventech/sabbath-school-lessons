---
title: „Ще прославя името ти“
date: 29/04/2021
---

**„Ще те направя голям народ; ще те благословя и ще прославя името ти, и ще бъдеш за благословение“ (Битие 12:2).**

`В Битие 12:2 Бог обещава да прослави името на Аврам – т.е. да го направи известен. Защо ще иска да прави това за един грешник, колкото и покорен и верен да е той? Кой заслужава да бъде „прославено“ името му? Римляни 4:1-5; Яков 2:21-24 . Удостояването на Аврам с величие за негова собствена полза ли е, или символизира нещо повече? Обяснете.`

`Сравнете Битие 11:4 с Битие 12:2 . Каква е голямата разлика между двете? В какво отношение единият стих представлява „спасение чрез дела“, а другият – „спасение чрез вяра“?`

Въпреки че спасителният план се осланя главно върху делото на Христос за нас, ние – като получатели на Божията благодат – все пак трябва да участваме. Определена ни е роля: тук е мястото на нашата свободна воля. Драмата на вековете, битката между Христос и Сатана, все още се разиграва вътре в нас и чрез нас. И хора, и ангели наблюдават какво се случва в този конфликт ( 1 Коринтяни 4:9 ). Следователно кои сме, какво казваме, какво правим е важно не само за непосредствения ни живот, но и в известен смисъл отеква в цялата вселена. Чрез нашите думи, действия, отношение можем да принесем слава на Господа, Който е сторил толкова много за нас, или пък да опозорим Него и името Му. Затова, когато Господ казва на Авраам, че ще прослави името му, Той определено не го казва в същия смисъл, както когато светът твърди, че някой има велико име. Това, което прославя името в очите на Бога, е характерът, вярата, покорството, смирението и любовта към другите – все качества, които макар и понякога да се ценят в света, обикновено не са факторите, прославящи човека.

`Помислете за някои мъже и жени, които са „прославени“ в света днес – например актьори, политици, художници, богаташи и др. Кое ги е направило известни? Сравнете го с величието на Авраам. Какво ни говори това за изкривената светска представа за величие? А доколко това светско отношение влияе и върху нашата собствена представа за величие?`