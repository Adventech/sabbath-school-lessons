---
title: Разширено изучаване
date: 30/04/2021
---

Прочетете главата „Авраам в Ханаан“ и „Изпит на вярата“ от книгата на Елън Уайт „Патриарси и пророци“.

„Изпитанието на Авраам не беше леко, нито пък изисканата от него жертва беше малка. (…) Но той не се поколеба да се покори на призива. Нямаше никакви въпроси относно земята на обещанието. (…) Бог беше казал и слугата Му трябваше да се покори. Най-хубавото място на земята за него беше мястото, където Бог искаше той да бъде“ (Уайт, Е. Патриарси и пророци. С.: Нов живот, с. 73).

Когато Аврам влиза в Ханаан, Господ му се явява и заявява, че макар той да е временно пребиваващ в нея, тя ще бъде дадена на потомците му ( Битие 12:7 ). Бог повтаря това обещание няколко пъти ( Битие 13:14,15,17; 15:13,16,18; 17:8; 28:13,15; 35:12 ). След около четиристотин години, в изпълнение на обещанието Си ( Битие 15:13,16 ), Господ заявява на Моисей, че ще изведе Израил от Египет и ще го заведе в земя, където текат мляко и мед ( Изход 3:8,17; 6:8 ). Той повтаря това обещание на Исус Навин ( Исус Навин 1:3 ), а в дните на Давид то се изпълнява до голяма степен, макар и не напълно ( Битие 15:18-21; 2 Царе 8:1-14; 3 Царе 4:21; 1 Летописи 19:1-19 ).

Сега прочетете Евреи 11:9,10,13-16 . Тези стихове изясняват, че Авраам и другите верни патриарси възприемат Ханаан като символ, или образ, на вечния дом на Божия изкупен народ. В обстоятелствата на грях не е възможно да имаме постоянно жилище. Животът е краткотраен като „па̀ра, която се явява за малко и после изчезва“ ( Яков 4:14 ). Като духовни потомци на Авраам ние също трябва да разбираме, че „тук нямаме постоянен град, но търсим бъдещия“ ( Евреи 13:14 ). Сигурността на бъдещия живот с Христос ни придава стабилност в настоящия свят на непредвидимост и разруха.

**Въпроси за разискване**

`Как трябва да влияе върху личната ни християнска опитност Божието обещание за нова земя? Матей 5:5; 2 Коринтяни 4:17,18; Откровение 21:9,10; 22:17 .`

`„Истинското величие трябваше да произтича от съобразяването с Божиите заповеди и сътрудничеството на божествените намерения“ (Адвентен библейски коментар. Т. 1. С. 293 – англ. изд.). Обсъдете значението на това твърдение.`

**Обобщение**: Обещания! Колко скъпоценни са те за вярващия човек! Ще бъдат ли изпълнени? Вярата отговаря: „да“.

Тази събота, 01.05.2021 г. , ще се молим за църкви „Балчик” и „Белово”.