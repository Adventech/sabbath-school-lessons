---
title: Велик и силен народ…
date: 28/04/2021
---

Бог не само обещава на Авраам, че в него ще се благословят всички земни племена. Господ още казва, че ще направи от него „велик и силен народ“ ( Битие 18:18; 12:2; 46:3 ) – голямо обещание за мъж, чиято съпруга е преминала възрастта за раждане на деца. Следователно във време, когато Авраам няма никакви наследници, а да не говорим за син, Бог му обещава и двете.

Обаче това обещание не се изпълнява изцяло през живота му. Даже и Исаак, и Яков не виждат изпълнението му. Бог го повтаря на Яков с допълнителната информация, че обещанието ще се изпълни в Египет ( Битие 46:3 ), въпреки че Яков също не го вижда с очите си. И все пак по-късно това обещание се изпълнява.

`Защо Господ иска да създаде специален народ от потомството на Авраам? Дали просто желае още една държава с определен етнически произход? Какви цели е призван да изпълни този народ? Прочетете Изход 19:5,6 , Исая 60:1-3 и Второзаконие 4:6- 8 и запишете отговора си на редовете по-долу:`

Писанието ясно заявява, че Бог възнамерява да привлече световните народи към Себе Си чрез свидетелството на Израил, който чрез Неговото благословение ще бъде един щастлив, здрав и свят народ. Такава нация ще покаже благословенията, придружаващи волята на Твореца. Земните множества ще бъдат привлечени от поклонението пред истинския Бог ( Исая 56:7 ). Вниманието на човечеството ще се насочи към Израил, към техния Бог и Месия, Който ще се яви сред тях – Спасителят на света.

„Потомците на Израил трябваше да заемат цялата територия, която им определи Бог. Народите, които отхвърлеха поклонението и службата на истинския Бог, трябваше да бъдат прогонени. Но Божията цел беше посредством откровението на Неговия характер чрез Израил хората да бъдат привлечени към Него. Поканата на евангелието трябваше да бъде дадена на целия свят. Чрез примера на жертвената служба Христос трябваше да бъде издигнат пред народите и всички, които погледнеха към Него, трябваше да живеят“ (Уайт, Е. Притчи Христови. С.: Ел Уай, 2013, с. 186).

`Можете ли да откриете паралели между онова, което Господ е искал да извърши чрез Израил, и това, което иска да извърши чрез църквата? Ако има такива, какви са те? Прочетете 1 Петър 2:9 .`