---
title: Обещанието за Месия – част втора
date: 27/04/2021
---

**„За да имаме истинско щастие, трябва да пътуваме в една много далечна страна, дори извън себе си“ (Томас Браун).**

`Помислете върху този цитат, написан през XVII век. Съгласни ли сте с него, или не? Прочетете го в контекста на 1 Солунци 4:16-18 и Откровение 3:12 .`

Августин пише за състоянието на човека: „Този наш живот – ако един живот, изпълнен с толкова много злини, може въобще да се нарече живот – свидетелства за факта, че още от самото начало расата на смъртните човеци е една осъдена раса. Помислете, първо, за ужасната бездна на невежеството, от която произтичат всички заблуди. Тя до такава степен поглъща синовете на Адам в едно мрачно блато, че никой не може да избяга, без да плати с усилен труд, сълзи и страх. После вземете любовта ни към всички онези неща, които се оказват така суетни и порочни, че раждат толкова много страдания, беди, скръб и страхове; такива безумни наслади от раздори, борби и войни; такива измами, кражби и обири; толкова коварство и гордост, завист и амбиция, отнемане на живот и убийство, жестокост и варварство, беззаконие и похот; всички безсрамни страсти на неморалните – блудство и прелюбодейство, кръвосмешение и неестествени грехове, изнасилване и безброй други нечистоти – твърде отвратителни, за да ги споменаваме; греховете срещу религията – светотатство и ереси, богохулство и клетвопрестъпничество; злодеянията срещу нашите ближни – клевети и измама, лъжи и лъжливи свидетелства, нападения срещу хора и имот; несправедливостите на съда и безбройните други страдания и беди, които изпълват света, обаче не им обръщаме никакво внимание“ (Augustine of Hippo, City of God , Gerald G. Walsh, S. J. trans. New York: Doubleday & Co., 1958, book 22, chap. 22, p. 519).

Цитатът на Августин може да се приложи за повечето съвременни градове днес. Обаче той го е написал преди повече от хиляда и петстотин години! Почти нищо не се е променило в човека, затова хората искат да намерят изход.

За щастие, колкото и да е трудно положението сега, бъдещето е светло, но само заради това, което Бог е направил за нас чрез живота, смъртта, възкресението и първосвещеническото служене на Исус Христос – върховното изпълнение на заветното обещание, дадено на Авраам, че в неговото потомство ще бъдат благословени всички земни племена.

`Прегледайте цитата от Августин. Опишете със свои думи тъжното положение на света днес. Същевременно намерете библейски стихове, които говорят за Божиите обещания за нас в Исус Христос (например Исая 25:8; 1 Коринтяни 2:9; Откровение 22:2-5 ). Поразсъждавайте върху тези обещания. Приемете ги лично за себе си. Само тогава ще можете наистина да разберете смисъла на завета.`