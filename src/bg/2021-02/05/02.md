---
title: Твой щит
date: 25/04/2021
---

**„След тези събития Господнето слово дойде на Аврам във видение и каза: Не бой се, Авраме; Аз съм твой щит, наградата ти е много голяма“ (Битие 15:1).**

`Прочетете Битие 15:1-3. Помислете в какъв контекст е записано това. Защо първото нещо, което Господ казва на Аврам, е „Не бой се“? От какво може да се страхува той?`

Най-интересното тук е, че Господ казва на Аврам: „Аз съм твой щит“. Употребата на лично местоимение разкрива близостта на тяхната връзка. Бог говори с него лично, както говори с всеки един от нас.

Названието „щит“ тук се употребява за пръв път в Библията и е единственият път, когато Бог го използва, за да разкрие Себе Си, въпреки че и други библейски автори употребяват тази дума, когато говорят за Бога ( Второзаконие 33:29 ; Псалми 18:30 ; 84:11 ; 144:2 ).

`Какво означава Бог да нарича Себе Си щит за някого? Дали за Аврам е означавало нещо, което не важи за нас днес? Можем ли и ние да изискваме това обещание? Означава ли то, че няма да пострадаме физически? В какъв смисъл Бог е щит? Как разбирате това сравнение?`

„Интересът на Христос към нас не е инцидентен, а е много по-силен от интереса на майката към нейното дете. (…) Нашият Спасител ни е изкупил чрез човешки страдания и скръб, чрез обиди, укори, ругатни, подигравки, отхвърляне и смърт. Той бди над теб, треперещо Божие дете. Ще те вземе под крилото Си. (…) Слабостта на нашето човешко естество няма да ни попречи да се свържем с Небесния си Отец,  понеже Той [Христос] умря, за да ходатайства за нас“ (Уайт, Е. Божии синове и дъщери. С. 77 – англ. изд.).

`Роландо изглеждал верен последовател на Господа. Но съвсем ненадейно починал. В онзи момент бил ли е Бог негов щит? Или трябва да разбираме идеята за Бога като наш щит по различен начин? Обяснете. От какво Бог обещава винаги да ни пази? 1 Коринтяни 10:13`