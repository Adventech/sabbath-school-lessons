---
title: Обещанието за Месия – част първа
date: 26/04/2021
---

**„Чрез теб и чрез твоето потомство ще се благословят всички племена на земята“ (Битие 28:14).**

`„ И ако сте Христови, то сте Авраамово потомство, наследници по обещание“ (Галатяни 3:29) .`

На няколко пъти Господ казва на Авраам, че в неговите потомци ще бъдат благословени всички земни народи ( Битие 12:3; 18:18; 22:18 ). Това чудесно заветно обещание се повтаря, защото от всички то е най-важното, най-трайното и осмисля всички останали. В известен смисъл това е обещание за възхода на еврейския народ, чрез който Господ желае да учи „всички племена на земята“ за истинския Бог и за Неговия план за спасение. Обаче обещанието се изпълнява в пълнота единствено в Исус Христос, Който произлиза от Авраамовото потомство – Той ще плати на кръста за греховете на „всички племена на земята“.

`Помислете за заветното обещание след Потопа (в което Господ обещава повече да не унищожава света с вода). Каква би била крайната полза от това без обещанието за изкупление в Исус? Каква би била крайната полза от което и да е Божие обещание без обещанието за вечен живот в Христос?`

`Как разбирате възгледа, че в Авраам, чрез Исус, ще бъдат благословени „всички племена на земята“? Какво означава това?`

Няма спор, че заветното обещание за Спасителя на света е най-великото от всички Божии обещания. Самият Изкупител става средството , чрез което се посрещат задълженията на заветния договор и се осъществяват всички други обещания. Всички – и юдеи, и езичници – които влязат в завет с Него, се смятат за истинското Авраамово семейство и за наследници на обещанието ( Галатяни 3:8,9,27-29 ), т.е. обещанието за вечен живот в една безгрешна обстановка, където никога повече няма да присъстват зло, болка и страдание. Нима има по-добро обещание от това?

`Какво толкова ни привлича в обещанието за вечен живот в свят без грях и страдание? Възможно ли е да копнеем за него, понеже за това сме били създадени от самото начало, и когато го желаем, всъщност да копнеем за нещо, което е вътрешноприсъщо за естеството ни?`