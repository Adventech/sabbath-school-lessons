---
title: Разширено изучаване
date: 04/06/2021
---

„Когато заедно с учениците Си взе от хляба и виното, Христос даде обет да бъде техен Изкупител. Той им повери новия завет, чрез който всички, които го приемат, стават Божии деца и сънаследници с Христос. Чрез този завет става тяхно всяко благословение, което небето би могло да даде за сегашния живот и за бъдещия. Този завет ще бъде ратифициран с кръвта на Христос. А причастието ще напомня на учениците за безкрайната жертва, дадена за всеки един от тях поотделно, като част от огромното цяло на грешното човечество“ (Уайт, Е. Копнежът на вековете. С.: Нов живот, 2015, с. 404).

„Най-изумителната особеност на този завет на мир е изключителното богатство на опрощаващата благодат, проявена към грешника, ако се покае и се обърне от греха. Светият Дух описва евангелието като спасение чрез благите милости на нашия Бог. „Защото ще покажа милост към неправдите им – заявява Господ на тези, които се покайват – и греховете им (и беззаконията им) няма да помня вече“ ( Евреи 8:12 ). Дали Бог изкривява правосъдието, когато проявява милост към грешника? Не, Той не може да опозори Своя закон, като остави да бъде престъпван безнаказано. При новия завет съвършеното послушание е условието за живот. Ако грешникът се покае и изповяда греховете си, той ще получи опрощение. Чрез жертвата на Христос в негова полза той има сигурна прошка. Христос е удовлетворил изискванията на закона за всеки каещ се и вярващ грешник“ (Уайт, Е. Божията удивителна благодат. С. 138 – англ. изд.).

**Въпроси за разискване**

`Какво е предимството законът да е записан в сърцето, а не само на каменни плочи? Кое по-лесно може да бъде забравено – записаното върху плочите или написаното в сърцето?`

`От грехопадението на човека спасението може да се получи единствено чрез Исус, въпреки че откровението за тази истина е различно в различните исторически епохи. Не важи ли същото и за завета?`

`Прегледайте втория цитат от Елън Уайт по-горе. Какво има предвид тя под „съвършено послушание“ като изискване за заветна връзка? Как това послушание отговаря на изискванията на закона към нас?`

**Обобщение**: Новият завет е по-велико, по-пълно и по-добро откровение за плана на изкуплението. Ние, които участваме в него, участваме чрез вяра, която ще се изявява в послушание към закона, записан в сърцата ни.

Тази събота, 05.06.2021 г. , ще се молим за църкви „Буковлък”  и  „Бургас”.