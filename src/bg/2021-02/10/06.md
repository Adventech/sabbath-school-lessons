---
title: Новозаветният свещеник
date: 03/06/2021
---

Книгата „Евреи“ поставя силен акцент върху Исус като наш Първосвещеник в небесното светилище. Всъщност най-ясното обяснение на новия завет, което намираме в новозаветната част на Библията, е записано в книгата „Евреи“ с ударението ѝ върху Христос като Първосвещеник. И това не е случайно. Христовата служба в небесното светилище е многостранно свързана с обещанията на новия завет.

Старозаветната служба в светилището е средството, чрез което се предават старозаветните истини. Тя е фокусирана върху жертвата и посредничеството. Животното се заколва и кръвта му се пренася от свещеника. Разбира се, те всички са символи на спасението единствено чрез Исус. Сами по себе си никога не биха могли да ни спасят.

`Прочетете Евреи 10:4 . Защо смъртта на тези животни не носи спасение? Защо смъртта на животното не е достатъчна, за да спасява?`

Всички тези жертви и посредническата служба на свещеника, свързана с тях, се изпълняват в Христос. Той става Жертвата, на чиято кръв се осланя новият завет. С Христовата кръв се ратифицира новият завет, което прави Синайския завет и неговите жертви „стари“, или лишени от смисъл. Истинската жертва е дадена веднъж завинаги ( Евреи 9:26 ). Щом Христос е умрял, повече не е нужно да се жертват животни. Службите в земното светилище са изпълнили своята функция.

`Прочетете Матей 27:51 , който ни казва как завесата в земното светилище се е раздрала при смъртта на Исус. Как това събитие ни помага да разберем защо земното светилище е престанало да функционира?`

Разбира се, свързани с тези жертвоприношения са свещениците – онези левити, които принасят и посредничат за жертвите в земното светилище в полза на народа. Щом се прекратяват жертвите, нуждата от тяхното служене също се прекратява. Всичко се изпълнява в Исус, Който сега принася Собствената Си кръв в небесното светилище ( Евреи 8:1-5 ). „Евреи“ издига Христос като Първосвещеник в небето, влизащ в небесното светилище с пролятата Си кръв ( Евреи 9:12 ), за да служи за нас. Това е основата на надеждата и обещанията, които имаме в новия завет.

`Как се чувствате, когато осъзнавате, че дори и сега Исус принася кръвта Си в небето заради вас? Каква сигурност и увереност ви дава това в спасението?`