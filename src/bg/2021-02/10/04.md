---
title: Старият и новият завет
date: 01/06/2021
---

**„Също и чужденците, които се прилепват към Господа, за да Му служат, да обичат името на Господа и да бъдат Негови слуги – всеки от тях, който пази съботата, да не я оскверни, и държи завета Ми, и тях ще доведа в святия Си хълм и ще ги зарадвам в Моя молитвен дом; всеизгарянията им и жертвите им ще Ми бъдат благоугодни на жертвеника Ми, защото домът Ми ще се нарече молитвен дом на всички племена“ (Исая 56:6,7).**

Йеремия заявява, че новият завет ще бъде сключен с „Израилевия дом“ ( Йеремия 31:33 ). Означава ли това, че само буквалните потомци на Авраам – юдеи по рождение и кръв, ще приемат заветните обещания?

Не! Всъщност това не е било вярно дори в старозаветни времена. Правилно е, разбира се, че еврейският народ като цяло получава заветните обещания. Обаче никой друг не е изключен. Точно обратното, всички – евреи или езичници, са поканени да участват в обещанията, но първо трябва да се съгласят да сключат този завет. И днес условията не са по-различни.

`Прочетете стиховете от „Исая“ по-горе. Какви условия поставят на хората, които искат да служат на Господа? Всъщност има ли някаква разлика в това, което Бог изисква от тях, и това, което иска от нас днес? Обосновете своя отговор.`

Въпреки че новият завет е наречен „по-добър“ (вж. частта за сряда), всъщност няма никаква разлика в основните елементи, съставляващи и стария, и новия завет. Същият Бог предлага спасението по идентичен начин – чрез благодат ( Изход 34:6, Римляни 3:24 ). Същият Бог търси народ, който чрез вяра ще изисква Неговите обещания за опрощение ( Йеремия 31:34; Евреи 8:12 ). Същият Бог се стреми да запише закона в сърцата на хората, които Го следват с вяра и създават отношения с Него ( Йеремия 31:33; Евреи 8:10 ) – юдеи или езичници.

В Новия Завет юдеите, които приемат спасението по благодат, приемат и Исус Христос и Неговото евангелие. За известно време те са сърцевината на църквата – „остатък, избран по благодат“ ( Римляни 11:5 ), за разлика от тези, които „се закоравиха“ ( Римляни 11:7 ). Същевременно езичниците, които по-рано не са вярвали, приемат евангелието и са присадени към истинския Божи народ, съставен от вярващи, независимо към кой народ или раса принадлежат ( Римляни 11:13-24 ). Така езичниците, дотогава „отделени от Христос, отстранени от Израилевото гражданство и чужденци към заветите на обещанието“ ( Ефесяни 2:12 ), са доведени близо чрез кръвта на Христос. Той е посредник на „новия завет“ ( Евреи 9:15 ) за всички вярващи, независимо от тяхната националност или раса.