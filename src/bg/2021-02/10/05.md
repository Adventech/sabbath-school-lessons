---
title: '„По-добър“ завет (Евреи 8:6)'
date: 02/06/2021
---

Вчера разбрахме, че по отношение на основните елементи старият и новият завети са еднакви. Основата е спасение чрез вяра в Бога, Който прощава нашите беззакония не заради някакво наше достойнство, а единствено заради Своята благодат. В резултат на тази прошка ние навлизаме във взаимоотношение с Него, в което Му се предаваме с вяра и послушание.

Въпреки това книгата „Евреи“ нарича новия завет „по-добър“. В какъв смисъл разбираме това? По какъв начин единият завет е по-добър от другия?

`Какъв е проблемът с „провала“ на стария завет? Евреи 8:7,8`

Проблемът при стария завет не е самият завет, а провалът на хората да го приемат с вяра ( Евреи 4:2 ). Превъзходството на новия завет над стария се състои във факта, че Исус – вместо да бъде разкрит само чрез животински жертви (както в стария завет) – сега се явява наистина, за да умре действително и да служи като Първосвещеник. Иначе казано, спасението, предложено в стария завет, е същото, както и в новия. Обаче в новия получаваме по-велико, по-пълно откровение за Бога на завета и за любовта Му към грешното човечество. Той е по-добър по това, че всичко, което е предавано чрез символите и образите в стария завет, сега е изпълнено в Исус, Чийто безгрешен живот, смърт и първосвещеническо служене са били символизирани от службите в земното светилище ( Евреи 9:8-14 ).

Сега вместо символи, образи и примери, имаме самия Исус не само като заклано Агне, Което пролива кръвта си за нашите грехове ( Евреи 9:12 ), но и като наш Първосвещеник в небето, служещ в наша полза ( Евреи 7:25 ). Въпреки че предлаганото от Него спасение е същото, това по-пълно откровение за Него и за спасението чрез Него, разкрито в новия завет, го прави по-превъзходен от стария.

`Прочетете Евреи 8:5 и 10:1 . Каква дума използва авторът, за да опише старозаветните служби в светилището? Как употребата на тази дума ни помага да разберем по-добре превъзходството на новия завет?`

`Помислете над следното: Защо познаването на Христовия живот, смърт и първосвещеническо служене в наша полза ни дава по-добро разбиране за Бога, отколкото би получил човек само от службите в земното светилище и принасянето на животински жертви?`