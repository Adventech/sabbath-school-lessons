---
title: 'От Аврам до Авраам (Битие 17:4,5)'
date: 20/04/2021
---

Фактът, че имената носят духовно и теологично значение, не важи само за Бога. Имената на хората от древния Близък изток не са само безсмислени названия, както е при нас. Днес няма голямо значение дали ще наречеш едно момиче Мери или Сузи . Обаче за древните семити човешките имена са носели силен духовен заряд. Всички семитски имена носят определен смисъл и обикновено се състоят от фраза или кратко изречение, което представлява пожелание или израз на благодарност от страна на родителя. Например Даниил означава „Бог е съдия“. Йоил означава „Яхве е Бог“. Натан означава „дар от Бога“.

Заради това значение на имената те често се променят, за да отразят радикална промяна в живота и обстоятелствата, свързани с даден човек.

**Прегледайте следните стихове. За какви ситуации се отнасят и защо са променени имената в тези ситуации?**

`Битие 32:28`

`Битие 41:45`

`Даниил 1:7`

В известен смисъл не е толкова трудно и за съвременния човек да разбере колко е важно името на даден човек. Има неуловими, а понякога не чак толкова неуловими последици. Ако постоянно наричате някого „глупак“ или „грозен“, и тези названия се използват за него през цялото време от много хора – рано или късно те ще повлияят върху самооценката му. Също така, когато давате на хората определени имена, или пък ги променяте, изглежда, има вероятност да въздействате върху начина, по който те възприемат себе си, а по този начин да повлияете и върху техните действия.

Като имаме предвид това, не е трудно да разберем защо Бог иска да промени името на патриарха от Аврам на Авраам. Аврам означава „възвишен отец“. Бог го променя на Авраам, което означава „баща на множество“. Когато прочетете заветното обещание, в което Бог казва: „Ще те направя плодовит и ще произведа народи от теб; и царе ще произлязат от теб“ ( Битие 17:6 ), по-лесно ще проумеете промяната на името. Сигурно това е Божият начин да помогне на Авраам да се довери на заветното обещание, което се дава на 99-годишен възрастен мъж, женен за възрастна жена, която досега е била безплодна. Накратко, Бог прави това, за да подсили вярата на Авраам в Своите обещания.