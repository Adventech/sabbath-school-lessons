---
title: Яхве и заветът с Аврам
date: 18/04/2021
---

**„После му каза: Аз съм Господ, Който те изведох от Ур Халдейски, за да ти дам да наследиш тази земя“ (Битие 15:7) .**

Понякога имената са като търговските марки. Те толкова тясно се свързват в умовете ни с определени качества, че когато чуем името, веднага се сещаме за тях. Например какво качество ви идва наум, когато чуете следните имена: Алберт Айнщайн, Мартин Лутер Кинг, Ганди или Тавита? Всяко едно е свързано с определени качества и идеали.

В библейски времена хората от Близкия изток са придавали особена важност на значението на имената. „Евреите винаги са смятали, че името разкрива или някакви лични качества на човека, или мислите и чувствата на кръстника му, или пък обстоятелствата, свързани с даването на името“ (Адвентен библейски коментар. Т. 1. С. 523 – англ. изд.).

Когато Бог сключва завет с Аврам, Той се разкрива пред патриарха с името YHWH (отпечатано като Господ с главни букви в превода на крал Джеймс [ Битие 15:7 ] и произнасяно Яхве ). Следователно Битие 15:7 буквално гласи: „Аз съм YHWH, който те изведох (…)“.

Името YHWH , макар да присъства 6828 пъти в Стария Завет, е донякъде забулено в тайнственост. Изглежда, то е форма на глагола hayah , „съм“, в който случай би означавало „Вечният“, „Съществуващият“, „Самосъществуващият“, „Самодостатъчният“ или „Този, Който живее вечно“. Божествените качества, които подчертава това име, са самостоятелно съществуване и достоверност. Те сочат към Господа като Живия Бог, Източникът на живота, за разлика от боговете на езичниците, които не съществуват извън въображението на поклонниците си.

Самият Бог обяснява значението на Яхве в Изход 3:14 : „Аз съм Онзи, Който съм“ . Това изразява реалността на Божието безусловно съществуване, докато едновременно с това подсказва, че Той владее миналото, настоящето и бъдещето.

Яхве е също и Божието лично име. Този, Който извежда Аврам от Ур, се назовава Яхве и това е свързано с Божия завет с патриарха в Битие 12:1-3 . Бог желае Аврам да знае името Му, защото това име разкрива аспекти от Неговата самоличност, от Неговото естество и характер – а когато Го познаваме, ние можем да се доверим на обещанията Му ( Псалми 9:10; 91:14 ).

`Когато чуете името Яхве , какви черти или качества веднага ви идват наум? Любов, доброта и загриженост или страх, строгост и дисциплина? А какви автоматични мисли предизвиква у вас мисълта за името Исус ?`