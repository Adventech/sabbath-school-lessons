---
title: Ел Шадай
date: 19/04/2021
---

**„Когато Аврам беше на деветдесет и девет години, Господ се яви и му каза: Аз съм Всемогъщият; ходи пред Мен и бъди непорочен“ (Битие 17:1).**

Яхве се е явявал на Аврам няколко пъти по-рано ( Битие 12:1,7; 13:14; 15:1,7,18 ). Сега според този стих Той отново му се явява („Господ се яви“) и се представя като „Всемогъщият“ – име, което се употребява само в книгата „Битие“ и книгата „Йов“. Името „Всемогъщият“ се състои първо от ‘El – основното име за Бога, използвано сред семитските народи. Въпреки че точното значение на Shaddai не е съвсем сигурно, преводът „Всемогъщият“ изглежда най-точен (например Исая 13:6 и Йоил 1:15 ). Същественото в употребата на това име е разликата между мощта и силата на Бога и слабостта и крехкостта на човека.

`Прочетете Битие 17:1-6 , което ни помага да поставим всичко в по-широкия му контекст. Защо Господ този път иска да подчертае пред Аврам Своето могъщество и сила? Кое в думите Му подсказва, че от Аврам ще се изисква да се довери на това могъщество и сила? Обърнете особено внимание на стих шести .`

Един буквален превод на Битие 17:1-6 би гласял: „Йехова се яви на Аврам и каза: Аз съм ‘El-Shaddai ; ходи пред мен и бъди съвършен; и ще направя завета Си между Мене и тебе и ще те умножа премного (…) И ще бъдеш отец на множество народи (…) и ще те направя изключително много плодовит“. Същото това име се споменава и в Битие 28:3 , където Исаак казва, че ‘El-Shaddai ще благослови Яков, ще го направи плодовит и ще го преумножи.

Подобно обещание на ‘El-Shaddai намираме в Битие 35:11, 43:14 и 49:25 , пасажи, които подсказват богатството на Бога: ‘El – Богът на могъществото, силата и авторитета; и Shaddai – Богът на неизчерпаемите богатства, които Той е готов да даде на хората, търсещи ги с вяра и послушание.

`Казва се, че розата ще излъчва благоухание с каквото и име да се нарича, което подсказва идеята, че името няма значение. Обаче каква утеха и надежда щяхте да имате, ако името на Господа беше „немощният Бог“ или „слабият Бог“? Прегледайте днешния стих. Заместете „Всемогъщия“ с тези две имена. Как щеше да се отрази на вярата и доверието ви в Господа, ако Той ви се представеше по подобен начин? А каква утеха ни дава името ‘El-Shaddai ?`