---
title: Разширено изучаване
date: 23/04/2021
---

Прочетете „Призоваването на Авраам“ от книгата на Елън Уайт „Патриарси и пророци“ и „Евреи и езичници“ от „Деяния на апостолите“.

Дъгата е знак на Божия завет с Ной. Прочетете Битие 17:10 , за да откриете какъв е знакът на Божия завет с Авраам. Обрязването „цели: (1) да отличи потомството на Авраам от езичниците ( Ефесяни 2:11 ); (2) да увековечи спомена за завета на Йехова ( Битие 17:11 ); (3) да насърчава моралната чистота ( Второзаконие 10:16 ); (4) да символизира правдата чрез вяра ( Римляни 4:11 ); (5) да символизира обрязването на сърцето ( Римляни 2:29 ) и (6) да предвещава християнския ритуал кръщение ( Колосяни 2:11,12 )“ (Адвентен библейски коментар. Т. 1, с. 322, 323 – англ. изд.).

Дъгата ще остане знак на Божието обещание до края на света, но белегът на обрязването – не. Според апостол Павел то е прието от Авраам като знак на правдата, която е получил чрез вяра в Бога ( Римляни 4:11 ). Обаче с течение на вековете обрязването е започнало да се свързва със спасение чрез послушание на закона. В новозаветни времена то губи своето значение. Същественият елемент е вярата в Исус Христос, водеща до преобразен живот на покорство. Прочетете Галатяни 5:6; 6:15; 1 Коринтяни 7:18,19 .

**Въпроси за разискване**

`Обсъдете връзката между вярата и делата. Може ли да съществува едното без другото? Ако не, защо?`

`„Мнозина все още биват изпитвани като Авраам. Те не чуват Божия глас да им говори от небето, но Той ги призовава чрез истините от Словото Си и събитията от провидението Си. От тях може да се изиска да оставят обещаваща кариера с изгледи за богатство и почести, да оставят близки и изгодни връзки и да се отделят от роднини, да тръгнат по път, който сякаш е свързан единствено със себеотрицание, трудности и жертви. Бог има за тях определена работа, но удобствата в живота и влиянието на приятели и роднини ще попречи на развитието точно на качествата, необходими за осъществяването ѝ. Той ги призовава да се отделят от човешкото влияние и помощ, и ги насочва в посоката, където ще усетят нуждата от Неговата помощ и ще зависят единствено от Него, за да може да им се разкрива. Кой е готов да се откаже от любимите си планове и близките си другари, когато Провидението го призове?“ (Уайт, Е. Патриарси и пророци. С.: Нов живот, с. 73). Обсъдете съвременни примери за познати хора, които са имали нужда от точно такъв призив.`

**Обобщение**: Бог кани Авраам за специална връзка със Себе Си, чрез която ще разкрие на света Своя спасителен план.

Тази събота, 24.04.2021 г. , ще се молим за църкви „Асеновград” и „Айдемир”.