---
title: Заветните задължения
date: 22/04/2021
---

**„Защото съм го избрал, за да заповяда на синовете си и на дома си след себе си да пазят Господния път, като вършат правда и правосъдие, за да направи Господ да стане с Авраам онова, което е говорил за него“ (Битие 18:19).**

Както видяхме досега, заветът винаги е завет на благодат, защото Бог прави това, което никога не бихме могли да сторим за самите себе си. Заветът с Авраам не е изключение.

В благодатта Си Той е избрал Авраам за Свой инструмент в прогласяването на спасителния план за света. Изпълнението на заветните обещания от Божия страна обаче е свързано с готовността на Авраам да върши правда и да се покорява чрез вяра. Без това послушание от човешка страна Бог не би могъл да използва патриарха.

Битие 18:19 показва каква е връзката между благодатта и закона. Стихът започва с благодатта („Защото съм го избрал“), а после идва фактът, че Авраам е човек, който ще се покорява на Господа и ще учи и семейството си да се покорява. Следователно тук вярата и делата са тясно свързани, каквито и трябва да бъдат ( Яков 2:17 ).

`Обаче обърнете внимание на фразите от Битие 18:19 , особено в последната част. Какво се казва тук за покорството на Авраам? Въпреки че то не е средство за спасение, какво важно място му се отдава? Според този стих възможно ли е заветът да се изпълни без покорство? Обосновете своя отговор.`

Благословенията на завета не могат да се получат нито еднократно, нито трайно, ако облагодетелстваните лица не изпълнят определените условия. Въпреки че за сключването на завета тези условия не са били необходими, те включват отговор на любов, вярност и послушание. Трябва да бъдат изява на връзката между човека и Бога. Послушанието е средство, чрез което Бог може да изпълни заветните Си обещания към народа.

Нарушаването на завета чрез непослушание представлява невярност към изградената връзка. Когато заветът бъде нарушен, се нарушава не условието за даването, а условието за изпълнението.

`Забелязвате ли защо послушанието е толкова важно в личната ви опитност с Господа? Сещате ли се за примери – от Библията или от вашия личен опит – когато непокорството е направило невъзможно изпълнението на заветните обещания? Ако да, кои са тези примери? И още по-важно, какво е лекарството за това?`