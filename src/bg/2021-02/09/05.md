---
title: Знак на освещение
date: 26/05/2021
---

**„Кажи също така на израилтяните: Съботите Ми строго да пазите, защото това е знак между Мен и вас във всичките поколения, за да знаете, че Аз съм Господ, Който ви освещавам“ (Изход 31:13).**

Един изключително наситен със смисъл пасаж е Изход 31:12-17 , който идва след Божиите указания за построяване на светилището и установяване на службите в него ( Изход 25:1 до 31:11 ).

Възгледът за съботата като „знак“ – видим, външен и вечен знак между Бога и Неговия народ – е изразен тук за пръв път по подобен начин. Самият стих съдържа няколко вълнуващи идеи, които си струва да разгледаме. Два нови аспекта са съчетани в него:

- Съботата като знак за познание. 
- Съботата като знак за освещение.

Помислете за знака, свързан с познанието. Еврейското разбиране за познанието включва интелектуален, личен и емоционален аспект. „Да познаваш“ означава не просто да знаеш някакъв факт, особено когато става въпрос за личност. Означава също да имаш дълбока връзка с този, когото познаваш. Следователно да познаваш Господа означава да имаш правилната връзка с Него – да Му „служиш“ ( 1 Летописи 28:9 ), да „се боиш“ от Него ( Исая 11:2 ), да „вярваш“ в Него (Исая 43:10), да Му имаш „доверие“ и да Го „търсиш“ ( Псалми 9:10 ), и да „призоваваш“ Неговото име ( Йеремия 10:25 ).

`Прочетете всеки един от стиховете в параграфа по-горе. Как те ни помагат да разберем какво означава „да познаваме“ Господа?`

Освен всичко друго, съботата е важна като знак за освещение. Тя е символ на факта, че Господ „освещава“ Своя народ ( Левит 20:8 ), като ги прави „святи“ ( Второзаконие 7:6 ).

Процесът на освещение е колкото дело на Божията изкупителна любов, толкова и на спасителното и изкупителното дело на Бога. От Него произлизат и правдата (оправданието), и освещението: „Аз (…) Господ (…) ви освещавам“ ( Левит 20:8 ). Следователно съботата е знак, носещ познанието за Бога като Освещаващ. „Съботата, дадена на света като знак за Бога като Творец, е също и знак за Него като Освещаващ“ (Уайт, Е. Свидетелства към църквата. Т. 6. С.: Нов живот, 2013, с. 297).

`Помислете за съботния ден и за процеса на освещението – да бъдем направени святи . Каква е ролята на спазването ѝ в този процес? Как Господ може да използва спазването на съботата, за да ни освещава?`