---
title: Да помним съботата
date: 27/05/2021
---

**„Помни съботния ден, за да го освещаваш“ (Изход 20:8).**

Съботата е била и днес е белег, който човекът трябва да „помни“. Употребата на думата „помни“ може да има различни функции. Първо, да помним нещо съдържа идеята за поглед към миналото, взиране назад. В този случай съботата ни насочва към Сътворението, чиято кулминация е установяването на съботата като седмичен ден за почивка и специално общение с Бога.

Заповедта да помним има връзка и с настоящето. Не само трябва да „помним“ съботата ( Изход 20:8 ), но и да я „пазим“ и „освещаваме“ ( Второзаконие 5:12 ). Следователно съботата има важно значение и за нас днес.

А накрая, да помним съботата е и поглед към бъдещето. Човекът, който не забравя да спазва този ден, има обещано богато и смислено бъдеще с Господаря на съботата. Той остава в заветната връзка, защото е при Господа. Когато отново разбираме завета като връзка между Бога и човечеството, съботата, която силно укрепва тази връзка, заема много важно място.

И наистина, когато помни Сътворението и Твореца, Божият народ пази в съзнанието си още и Божиите милостиви дела на спасение ( Второзаконие 5:14 – където съботата е представена като знак за избавлението от Египет, символ на окончателното спасение в Бога). Сътворението и пресътворението са тясно свързани. Първото прави второто възможно. Съботата е знак, който напомня, че Бог е Творецът на света и Авторът на нашето спасение.

**„Когато спазваме свято Божията събота, ние ще показваме, че сме Божи народ. Неговото Слово обявява, че съботата ще е знак, отличаващ спазващия заповедите народ. (…) Които спазват Божия закон, ще бъдат едно с Бога във великата борба, започнала в небето между Сатана и Бога“ (Уайт, Е. Избрани вести. Т. 2. С.: Ел Уай, с. 170).**

`Прегледайте свидетелството на Господната служителка. Кое в съботата я прави отличителен белег за „спазващия заповедите народ“ повече от всяка друга заповед?`