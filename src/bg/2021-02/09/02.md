---
title: Произход
date: 23/05/2021
---

Колко често чуваме фразата „старата еврейска събота“. Обаче в Писанието е съвсем ясно, че съботата е съществувала много преди да има еврейски народ. Тя произхожда още от седмицата на Сътворението.

`Прегледайте Битие 2:2,3 и Изход 20:11 . Според тях откъде недвусмислено и категорично произлиза съботата?`

Въпреки че в Битие 2:2,3 не се посочва, че „седмият ден“ е събота (названието за пръв път се споменава в Изход 16:26,29 ), това недвусмислено се подразбира от фразата „на седмия ден си почина“ ( Битие 2:2 ). Думата „си почина“ (от еврейски, shabat ) е свързана със съществителното събота (от еврейски, shabbat ). „Не е употребена думата „събота“ [в Битие 2:2 ], но е сигурно, че авторът цели да потвърди, че Бог благославя и освещава седмия ден като събота“ (G. F. Waterman, The Zondervan Pictorial Encyclopedia of the Bible , Grand Rapids, MI: Zondervan Publishing House, 1975, vol. 5, p. 183). Очевидно в Битие 2:2,3 се потвърждава божествения произход и постановяване на съботата като ден за благословение на цялото човечество.

Прочетете Марк 2:27 . Исус казва, че съботата е направена буквално за „човека“, като има предвид човечеството като цяло, а не само юдеите.

`Защо Бог си почива на седмия ден? Има ли Той нужда от почивка? Каква друга цел може да е имал с тази почивка?`

Макар някои коментатори да предполагат, че Бог е имал нужда от физическа почивка след Сътворението, истинската цел на Божията почивка е да даде божествен Образец за човечеството. Хората също трябва да работят шест дни, а след това да си почиват на седмия ден, събота. Теологът Карл Барт твърди, че почивката на Бога в края на Сътворението е част от „завета на благодат“, в който човечеството е поканено „да си почине с Него (…) да участва в [Божията]почивка“ ( Church Dogmatics , vol. 3, part 1 [Edinburgh, Scotland: T&T Clark Ltd., 1958], p. 98).

Изпълнен с любов към мъжа и жената, Бог ги кани в деня след Сътворението да общуват на спокойствие, да изградят тясно общение с Този, по Чийто образ са създадени. Това общуване е трябвало да трае вечно. След грехопадението съботата се предлага като седмична кулминация на живота със Спасителя.

`Ако някой ви попита как спазването на съботата помага на връзката ви с Господа, какво ще му отговорите?`