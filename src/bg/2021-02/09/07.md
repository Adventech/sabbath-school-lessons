---
title: Разширено изучаване
date: 28/05/2021
---

Прочетете с. 968-970 от Адвентен библейски коментар, Т. 7 – англ. изд.; „Съблюдаване на съботата“ от кн. „Свидетелства към църквата“, Т. 6; „От Червено море до Синай“ от кн. „Патриарси и пророци“.

Десетте заповеди определят всеобхватно и базисно връзките Бог-човек и човек-човек. В центъра на Декалога стои четвъртата заповед. Тя разкрива Господаря на съботата съвсем конкретно и показва сферата на действие на Неговата власт и господство. Обърнете внимание на следните два аспекта: (1) кое е Божеството: Яхве (Господ), Който е Творецът ( Изход 20:11; 31:17 ) и Който заради това заема уникална позиция; (2) сферата на Неговия авторитет и собственост: „небето и земята, морето и всичко, което е в тях“ ( Изход 20:11; 31:17 ). В тези два аспекта съботната заповед притежава характеристиките, типични за печатите на международните споразумения от древния Близък изток. Тези печати са се поставяли обикновено в центъра на договорите и са съдържали: (1) кое е божеството (обикновено някой езически бог) и (2) сферата на власт и собственост (обикновено определена географска област).

„Освещението на Духа показва разликата между хората, които имат Божия печат, и тези, които спазват един фалшив почивен ден.

Когато дойде изпитанието, ще проличи ясно кой е белегът на звяра. Това е спазването на неделята. (...)

Бог е определил седмия ден за Своята събота [цитира се Изход 31:13,17,16 ].

По този начин се прокарва разделителна линия между верните и неверните. Хората, които желаят да имат Божия печат на челата си, трябва да спазват съботата от четвъртата заповед“ (Уайт, Е. Адвентен библейски коментар. Т. 7. С. 980, 981 – англ. изд.).

**Въпроси за разискване**

`Прочетете Левит 19:30. Забележете как той свързва светилището и съботата. Като имате предвид на какво е знак съботата, защо тази връзка е съвсем логична?`

`Задай си въпроса: „Спазването на съботата укрепва ли духовния ми живот?“. Ако не, какви промени би могъл да направиш?`

**Обобщение**: Съботата е заветен знак, който се простира напред до времето, когато ще се изпълни планът на спасението. Тя сочи и назад към Сътворението, а като знак на завета на благодат сочи и напред към окончателното пресътворение, когато Бог ще поднови всичко.

Тази събота, 29.05.2021 г. , ще се молим за църкви „Борово” и  „Вълчедръм”.