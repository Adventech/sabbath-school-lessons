---
title: Заветът от Синай
date: 11/05/2021
---

Книгата „Изход“ насочва вниманието на читателя към три основни събития. Подобно на три върха, самият Изход, сключването на завета и изграждането на светилището-скиния се извисяват над подножието на по-незначителните събития. Сключването на завета, записано в книгата „Изход“, от 19 до 24 глава, е като връх Еверест между трите. Един кратък преглед на тези пасажи показва последователността и свързаността на събитията.

Ако не разполагате с достатъчно време да прегледате всички изброени по-долу стихове, наблегнете на последователността на събитията:

- Пристигането на Израил и разполагането на лагер до Синай, след като Господ ги е избавил ( Изход 19:1,2 ).
- Божието предложение за завет с Израил ( Изход 19:3-6 ).
- Отговорът на Израил, че приема завета ( Изход 19:7,8 ).
- Подготовка за официално сключване на завета ( Изход 19:9-25 ).
- Оповестяване на Десетте заповеди ( Изход 20:1-17 ).
- Мойсей като посредник на завета ( Изход 20:18-21 ).
- Излагане на принципите на завета ( Изход 20:22 до 23:22 ).
- Ратификация на завета ( Изход 24:1-18 ).

Този завет играе жизненоважна роля в плана на спасението. Това е четвъртият завет, споменат в Библията (предшестван от завета с Адам, Ной и Авраам), и в него Бог се разкрива по-пълно от когато и да било преди, особено при установяването на всички ритуали в светилището. Следователно то става средството, чрез което Той показва на народа плана на спасението, който те трябва да разкриват пред света.

Макар че Господ е изкупил Израил от египетското робство, Той желае те да разберат, че изкуплението има по-всеобхватно, по-велико значение, отколкото просто свобода от буквално робство. Иска да бъдат изкупени от греха – най-дълбокото робство, а това може да стане единствено чрез жертвата на Месия, както е разкрита чрез образите и символите на службите в светилището. Затова не е изненадващо, че малко след като са освободени от робство и им е даден законът, израилтяните получават указания да построят светилище, защото в него Бог им разкрива плана на изкуплението – което е истинският смисъл и цел на завета. Защото заветът не струва нищо, ако не е завет за спасение, което Господ предлага на грешното човечество. Такъв е бил той в Едем и именно такъв е и на Синай.

`Защо заветът между Бога и израилевия народ е нещо задължително? Второзаконие 29:10-13 – обърнете внимание отново на заветната връзка.`