---
title: Разширено изучаване
date: 14/05/2021
---

Прочетете главите „Изходът“, „От Червено море до Синай“, „Даване на закона на Израил“ от книгата на Елън Уайт „Патриарси и пророци“.

„Духът на робство се поражда от стремежа да се живее според законническа религия, чрез опитите да изпълняваме изискванията на закона със собствени сили. За нас има надежда само когато приемем условията на Авраамовия завет, който е завет на благодат чрез вяра в Христос Исус. Евангелието, проповядвано на Авраам, чрез което той получи надежда, е същото евангелие, което се проповядва и на нас днес и чрез което и ние имаме надежда. Авраам гледаше към Исус, Който е също и Начинател и Завършител на нашата вяра“ (Коментари на Елън Уайт. Адвентен библейски коментар. Т. 6. С. 1077 – англ. изд.).

„По време на египетското робство много от израилтяните бяха изгубили до голяма степен познанието за Божия закон и бяха смесили принципите му с езически обичаи и традиции. Бог ги доведе до Синай и там обяви закона Си със собствения Си глас“ (Уайт, Е. Патриарси и пророци. С.: Нов живот, с. 222).

**Въпроси за разискване**

`В какво отношение заветната връзка е била планирана да поддържа физическата и духовната свобода на Израил? Левит 26:3-13; Второзаконие 28:1-15`

`Прочетете отново Изход 19:5,6 . Забележете, че Господ заявява: „Мой е целият свят“. Защо ще казва това, особено в конкретния контекст – когато се стреми да сключи завет с тези хора? Как се намесва тук нашето разбиране за съботата и нейното значение?`

`Разбираме, че греховете ни са опростени единствено чрез Божията благодат. Как си обясняваме ролята на Божията благодат като правеща ни способни да живеем с вяра и послушание?`

**Обобщение**: Заветът, който Бог сключва с Израил на Синай, е завет на благодат. След като е дал изобилни доказателства за Своята милост, любов и грижа чрез необикновеното избавление от египетското робство, Бог кани народа да сключи завет с Него, който ще поддържа и защитава свободите им. Въпреки че Израил отговаря утвърдително, на хората им липсва истинска вяра, движена от любов. Историята показва, че в повечето случаи те не разбират истинската същност на завета и го принизяват до система за спасение чрез дела. Ние не бива да повтаряме провала на Израил и да пренебрегваме невероятната благодат, дадена на грешниците.

Тази събота, 15.05.2021 г. , ще се молим за църкви „Берковица” и „Благоевград-А”.