---
title: На орлови крила
date: 09/05/2021
---

Като народ в продължение на дълги и трудни години Израил е потопен в египетското езичество – опитност, която несъмнено е помрачила познанието им за Бога, Неговата воля и доброта.

Как би могъл Господ да ги върне отново при Себе Си?

За начало, Той ще им покаже истинската Си любов, и то чрез могъщите Си дела за тяхно избавление. Ще започне да привлича народа, за да откликне той с любов на заветното Му предложение. При Синай Бог първо напомня на народа за милостивите Си дела.

**Кои две илюстрации описват начина, по който Господ води Израил от Египет до Синай?**

`Изход 19:4 ; Второзаконие 32:10-12`

`Второзаконие 1:29-31 ; Осия 11:1`

Тези илюстрации разкриват, че нашият Бог много добре разбира безпомощността ни. Прочетете Псалми 103:13,14 . И чрез двата образа – на орела и на родителя, носещ детето си – усещаме Божията загриженост ние да благоуспяваме. Със Своята нежност, подкрепа, защита, насърчение Той желае да ни доведе до пълна зрялост.

„Орелът е бил известен с необичайната си отдаденост на своите малки. Той е живеел по планинските върхове. За да научи малките си да летят, той ги е носел на гърба си до онези височини, надвиснали над Синайските полета, след това ги е пускал в сините дълбини. Ако малката птичка се окажела твърде слаба и твърде уплашена, за да лети, бащата орел се спускал бързо под нея, хващал я върху гърба си и се издигал заедно с нея до орловото гнездо върху зъберите. Точно така, казва Божественият глас, „ви доведох при Себе Си“ (George A. F. Knight, Theology of Narration (Grand Rapids, MI: William B. Eerdmans Publishing Company, 1976), p. 128).

`Сравнете Божия интерес към нас с нашия интерес един към друг. Как загрижеността Му към нас трябва да влияе върху собствената ни загриженост за другите?`

`Въз основа на личната си опитност, с какви илюстрации можете да опишете Божия безкористен интерес към вас? Измислете собствени образи от личните си преживявания, както и от културата, в която живеете. Споделете ги с групата.`