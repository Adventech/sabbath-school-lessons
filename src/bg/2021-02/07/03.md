---
title: Моделът на спасението
date: 10/05/2021
---

**„Затова кажи на израилтяните: Аз съм Йехова, ще ви освободя от игото на египтяните, ще ви избавя от тяхното робство и ще ви откупя с протегната десница и с велики дела на съд. Ще ви направя Мой народ и ще бъда ваш Бог, и ще познаете, че Аз съм Господ, вашият Бог, Който ви извеждам от египетското иго“ (Изход 6:6,7).**

`Разсъждавайте върху стиховете по-горе: Какъв принцип отново откриваме в тях относно Божията роля към човечеството в заветната връзка (вижте колко често присъства думата „Аз“ в тези стихове)?`

Избавлението на Израил от египетско робство и избавлението на Ной и семейството му от Потопа са две много известни спасителни събития от писанията на Мойсей. И двете ни позволяват да надзърнем в науката на спасението. Но Изходът по-специално ни запознава с основния модел.

Когато Бог казва на Израил (чрез Мойсей): Аз „ще ви избавя“ (Изход 6:6), Той буквално заявява: „Аз ще бъда роднината-изкупител “, или go’el .

„Думата изкупвам в стих 6 [от Изход, 6 гл.] се отнася за член на семейството, който откупува или освобождава срещу заплащане друг член на семейството, особено когато този член е станал роб заради дълг или му предстои да попадне в робство. Израил очевидно няма земен родител, който да го изкупи, но сега Бог е роднина на Израил, неговият роднина-изкупител“ (Bernard L. Ramm, His Way Out (Glendale, CA: Regal Books Division, G/L Publications, 1974), p. 50).

`Как разбирате възгледа, че Бог „откупува“, или освобождава, срещу заплащане народа Си от робство? Каква е цената, която е трябвало да бъде платена? Какво ни говори това за нашата стойност? Марк 10:45; 1 Тимотей 2:6; Откровение 5:9`

В Изход 3:8 Бог казва, че е „слязъл“ да спаси Израил. Това е често срещан еврейски глагол за Божиите взаимодействия с човечеството. Бог е в небето, а ние сме на земята и само когато Исус слиза, живее, страда, умира и е възкресен заради нас, ние можем да бъдем изкупени. „И Словото стана плът и живя между нас“ ( Йоан 1:14 ) е друг начин да се каже, че Бог е слязъл , за да ни спаси.