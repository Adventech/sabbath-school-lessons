---
title: Заветът от Синай
date: 08/05/2021
---

### За изучаване през седмицата
Второзаконие 1:29-31; Осия 11:1; Откровение 5:9; Второзаконие 29:10-13; Изход 19:5,6; Римляни 6:1, 2; Откровение 14:12; Римляни 10:3.

> <p>Стих за запаметяване</p>
> „Вие видяхте какво сторих на египтяните, а как носих вас на орлови крила и ви доведох при Себе Си“ (Изход 19:4).

Някакво малко момче – едно от седем деца – преживяло катастрофа и било откарано в болница. В дома му рядко имало достатъчно от всичко. Никога не му били давали повече от непълна чаша с мляко. Ако чашата била пълна, тя се поделяла между две деца и който пиел първи, трябвало да внимава да не изпие твърде много. След като малчуганът бил настанен в болницата, медицинската сестра му донесла голяма чаша с мляко. Той известно време я гледал жадно, а след това, спомняйки си положението вкъщи, попитал: „Колко трябва да изпия от него?“. Сестрата, с насълзени очи и буца в гърлото, казала: „Изпий го цялото, дете, изпий го цялото!“ (H. M. S. Richards, “Free Grace,” Voice of Prophecy News , June 1950, p. 4).

Подобно на това момче, древният Израил и ние днес имаме привилегията да пием на воля от изворите на спасението. Избавлението на израилтяните от вековно робство и потисничество е невероятна изява на божествена благодат. Така също божествената благодат е дадена за избавлението ни от греха.

**Основни въпроси**: Какви образи използва Господ, за да опише връзката Си с Израил? По какъв начин историите за Изхода и Синай представляват паралел на личното спасение? Каква е ролята на закона в завета от Синай?