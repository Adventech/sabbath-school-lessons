---
title: Бог и Израил
date: 12/05/2021
---

**„И така, сега, ако наистина слушате гласа Ми и пазите завета Ми, то повече от всички племена вие ще бъдете Мое собствено притежание, защото Мой е целият свят; и вие ще Ми бъдете царство от свещеници и свят народ. Тези са думите, които трябва да кажеш на израилтяните“ (Изход 19:5,6).**

В тези стихове Господ предлага завета Си на израилтяните. Макар и в определен смисъл да ги е призовал, това призоваване не е автоматично наложено върху тях без тяхно съгласие. Те трябва да сътрудничат. Дори избавлението им от Египет включва тяхното участие – ако не бяха направили каквото им беше казал Господ (като например кръвта върху гредите на вратите), те нямаше да бъдат избавени. И това не е нищо сложно.

И тук Господ не им говори по следния начин: „Независимо дали ви харесва, или не, вие ще бъдете царство от свещеници и свят народ“. Не така действа Бог и не това казва стихът.

`Прочетете Изход 19:5,6 , цитиран по-горе. Как разбирате думите на Господа в контекста на спасението чрез вяра? Дали заповедта да се покоряват на Него някак си обезсилва идеята за спасение по благодат? Как следните стихове ви помагат да разберете отговора? Римляни 3:19-24; 6:1,2; 7:7; Откровение 14:12`

„Ние не спечелваме спасението си чрез послушание, защото спасението е безплатен дар от Бога, който се получава чрез вяра. Но послушанието е плод на вярата“ (Уайт, Е. Пътят към Христос. С.: Нов живот, с. 61, 62).

Помислете над това какво е готов да направи Господ за израилевия народ. Той не само ги избавя по свръхестествен начин от египетското робство, но и желае да ги направи Свое скъпоценно притежание, народ от свещеници. Основавайки връзката Си с народа върху спасението (и буквалното, от египетското робство, и вечното), Господ се стреми да ги издигне до едно духовно, интелектуално и морално ниво, което би могло да ги направи чудото на древния свят. Върховната Му цел е да ги използва като проповедници на евангелието сред народите. А всичко, което те трябва да направят в отговор, е да се покорят.

`В какво отношение личната ни опитност с Господа отразява същия принцип, който разглеждахме в урока днес?`