---
title: „Всички бъдещи поколения“
date: 10/04/2021
---

### За изучаване през седмицата
Битие 3:6; 6:5,11; 6:18; 9:12-17; Исая 4:3, Откровение 12:17.

> <p>Стих за запаметяване</p>
> „А Ной придоби Господнето благоволение“ (Битие 6:8).

Бактериите са едноклетъчни организми, твърде малки, за да ги видим без микроскоп. Една обикновена кръгла бактерия изглежда не по-голяма от върха на молив дори при увеличение 1000 пъти. При благоприятни условия – достатъчно топлина, влага и храна – бактериите се размножават светкавично бързо. Например някои се възпроизвеждат чрез просто делене – една зряла клетка просто се разделя на две дъщерни клетки. Когато деленето става на всеки час, една бактерия може да произведе над 18 000 000 нови бактерии за 24 часа. След 48 часа ще са се появили стотици милиарди бактерии.

Това явление на микроскопично ниво в естествения свят е една илюстрация за бързото разрастване на злото след грехопадението. Надарени с огромен интелект, съвършено здраве и дълголетие, тези изпълнени с енергия същества забравят Бога и отдават цялата си сила за вършене на зло във всичките му форми. И ако бактериите могат да бъдат унищожени от слънчевата светлина, химически вещества или високи температури, Бог решава да възпре този необуздан бунт чрез всемирен Потоп.

**Основни въпроси**: Какво причинява грехът на Божието творение? Какви качества притежава Ной? Какви са елементите от завета с Ной? По какъв начин се разкрива Божията благодат в завета с Ной преди Потопа? Какво прави Богът на завета с хората след Потопа и как това ни разкрива Неговата всеобхватна любов към нас?