---
title: Знакът на дъгата
date: 14/04/2021
---

**„Бог каза още: Ето белега на завета, който Аз поставям до всички поколения между Мен и вас и всичко живо, което е с вас; поставям дъгата Си в облака и тя ще бъде белег на завет между Мен и земята“ (Битие 9:12,13).**

Дъгата е едно от най-красивите природни явления. Кой ли не помни още от детските си години вълнението и удивлението от тези удивителни ленти от светлина, прострени на небето като някакъв мълчалив, мистичен портал към небесата (или пък просто дреха на клоун)? Дори като възрастни се възхищаваме от тези невероятни цветове в облаците! Затова не е чудно, че дори и днес дъгата се използва като символ на толкова много неща: политически организации, култове, рок групи и пътнически агенции (проверете думата „дъга“ в интернет и ще се уверите). Явно тези красиви цветни ленти все още докосват някаква струна в нашите сърца и мислене.

Разбира се, именно това е била и Божията цел.

`Какво казва Господ, че ще символизира дъгата? Битие 9:12-17`

Господ казва, че ще използва дъгата като символ на „завета Си“ ( Битие 9:15 ). Колко интересно, че и на това място използва думата завет , защото в конкретния случай значението ѝ се различава от употребата ѝ на други места. За разлика от завета с Авраам или Синайския завет, няма конкретно задължение от страна на хората, които ще се възползват от него (дори Ной). Тук Бог говори на всички хора, на „всичко живо от всяка твар“ ( Битие 9:15 ), на „всички поколения“ ( Битие 9:12 ). Божиите думи са универсални, всеобхватни, независимо дали някой ще реши да се покорява на Него, или не. Тоест концепцията за завета не е използвана в смисъла, в който се прилага на други места в Библията за връзката между Бога и човеците.

`Как този завет разкрива и Божията благодат? Кой подема инициативата за завета? Кой е благодетелят?`

`Въпреки че заветът тук няма някакви конкретни изисквания към нас (Божият дял е никога да не унищожава света с потоп), как разбирането ни за смисъла на дъгата като символ ни подтиква да живеем в покорство към Господа? Откриваме ли по подразбиране някакви наши задължения, когато погледнем към небето и видим дъгата? Помислете за целия контекст, в който се появява тя, и какви поуки можем да си извлечем от този разказ.`