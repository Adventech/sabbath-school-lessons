---
title: 'Човекът Ной (Битие 6:9)'
date: 12/04/2021
---

**Във всичките стихове за злините от предпотопния свят изпъква човекът Ной – различен от всички наоколо. Разгледайте горепосочения стих по отношение на трите конкретни неща, които Библията казва за него. Запишете какво мислите, че означава всяко от тези неща:**

`Той е „праведен“`

`Той е „непорочен“`

`Той „ходеше по Бога“`

Несъмнено Ной има спасителна връзка с Господа. Той е човек, с когото Бог може да работи, който Го слуша, покорява Му се и Му има доверие. Затова Господ може да използва Ной, за да изпълни Своите намерения. Ето защо и апостол Петър в Новия Завет го нарича „проповедника на правдата“ ( 2 Петър 2:5 ).

`Прочетете Битие 6:8 . Как този стих ни помага да разберем връзката между Ной и Господа?`

Тук думата благодат се споменава за първи път в Библията и е съвсем видно, че носи същото значение като това в Новия Завет, където се описва незаслуженото благоволение от Божия страна към недостойните грешници. Следователно трябва да осъзнаем, че колкото и „непорочен“ и „праведен“ да е бил Ной, той все пак е бил грешник, който се нуждае от незаслуженото Божие благоразположение. В този смисъл Ной не е по-различен от който и да било от нас, стремящ се искрено да следва Господа.

`След като разбрахте, че Ной е имал нужда от Божията благодат, както и всички ние днес, вгледайте се в живота си и си задайте следния въпрос: Може ли и за мен да се каже, че съм като Ной „праведен“, „непорочен“ и „ходя по Бога“? Запишете основанията за становището си, каквото и да е то, и (ако желаете) го споделете с групата в събота.`