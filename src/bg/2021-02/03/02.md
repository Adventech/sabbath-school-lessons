---
title: 'Принципът на греха (Битие 6:5)'
date: 11/04/2021
---

Божията оценка в края на Сътворението е, че всичко е „твърде добро“ ( Битие 1:31 ). След това грехът нахлува и променя всичко. Вече нещата не са „твърде добри“. Божието хармонично творение е обезобразено от греха и неговите отвратителни последици. Бунтът достига ужасяващи размери в дните на Ной. Злото поглъща човешкия род. Въпреки че Библията не дава много подробности (за повече информация вижте книгата на Елън Уайт „Патриарси и пророци“, стр. 18-21, изд. „Нов живот“), престъпленията и бунтът явно са нещо, което дори един любящ, търпелив и прощаващ Бог не би могъл да изтърпи.

Как е възможно нещата да се объркат толкова много за така кратко време? Може би отговорът не е прекалено труден. Но като свидетели на греховете си, наистина много хора дори и днес се питат същото: „Как нещата се объркаха толкова бързо?“.

**Разгледайте следните стихове. Запишете основната им идея. Обърнете внимание на упоритото развитие на греха:**

`Битие 3:6`

`Битие 3:11-13`

`Битие 4:5`

`Битие 4:8`

`Битие 4:19`

`Битие 4:23`

`Битие 6:2`

`Битие 6:5,11`

Текстът от Битие 6:5 , 11 не идва от нищото. Преди него има цяла история. Този кошмарен резултат си има причина. Грехът непрекъснато се задълбочава. Това е неговата същност. Той не е като порязано място или рана в процес на естествено зарастване. Точно обратното – грехът, ако не бъде възпрян, се размножава и никога не спира, докато не докара разруха и гибел. Не се налага да си представяме живота преди Потопа, за да видим как работи този принцип. Той и днес функционира навсякъде около нас.

Затова не е чудно, че Бог мрази греха. Не е изненада, че рано или късно той ще бъде изкоренен. Един справедлив и любящ Бог не би могъл да направи нищо друго с него.

Разбира се, добрата вест е, че макар да иска да се освободи от греха, Той желае да спаси грешниците. Именно това е смисълът на завета.