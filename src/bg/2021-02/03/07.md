---
title: Разширено изучаване
date: 16/04/2021
---

Прочетете главите „Потопът“ и „След Потопа“ от книгата „Патриарси и пророци“ на Елън Уайт.

„Дъгата – едно естествено природно явление – беше подходящ символ на Божието обещание никога повече да не унищожава земята с потоп. Тъй като климатичните условия на нея щяха да бъдат съвсем различни след Потопа и дъждът на повечето места от света щеше да заеме мястото на росата, която преди овлажняваше земята, беше необходимо да има нещо, което да успокоява човешките страхове всеки път, когато започнеше да вали дъжд. Духовният ум е в състояние да открие в природното явление откровенията на Бога за самия Него ( Римляни 1:20 ). Следователно дъгата е доказателство за вярващия човек, че дъждът ще донесе благословение, а не всемирно унищожение“ (Адвентен библейски коментар. Т. 1. С. 265 – англ. изд.).

**Въпроси за разискване**

`„В онези дни светът гъмжеше от хора, те се умножаваха, светът ревеше като див бивол и великият бог се събуди от врявата. Енлил чу врявата и каза на боговете в съвета: „Врявата на хората е нетърпима и повече не може да се спи заради този глъч“. Затова боговете се съгласиха да унищожат човека“ („Потопът” – „Епос за Гилгамеш“). Сравнете това основание за Потопа с причината, посочена в Библията.`

`Ной прави много повече, отколкото просто да предупреди своето поколение за наближаващата Божия съдба. Целта на предупреждението му е да помогне на хората да разберат нуждата си от спасение. Защо истините за спасението не са популярни сред хората? Избройте и обсъдете някои причини, които им пречат да приемат Божия план за тяхното спасение. Вижте Йоан 7:47,48; 12:42,43; Яков 4:4.`

**Обобщение**: В урока за тази седмица отбелязахме, че заветите на Бога с Ной са първите описани ясно в Библията. Те разкриват Неговия милостив интерес към човешкото семейство и желанието Му да изгради спасителна връзка с човеците. Бог потвърждава отново завета Си с Ной, а Ной предава живота си на Бога и това го предпазва от преобладаващото отстъпление. Накрая това спасява и него, и семейството му от опустошенията на Потопа.

„Този символ [ дъгата ] в облаците ще утвърждава вярата на всички и ще изгражда доверието им в Бога, защото е знак за Божествената милост и доброта към човека – че макар Бог да беше провокиран да унищожи земята чрез Потопа, все пак Неговата благодат все още обгръща планетата“ (Уайт, Е. История на изкуплението. С.: Ел Уай, 2013, с. 47).

Тази събота, 17.04.2021 г. , ще се молим за църкви „Ямбол” и „Априлово”.