---
title: Заветът с Ной
date: 13/04/2021
---

**„Но с тебе ще поставя завета Си; и ще влезеш в ковчега ти, синовете ти, жена ти и снахите ти с теб“ (Битие 6:18).**

В този стих намираме основните принципи на библейския завет, който Господ сключва с човека – Бог и човешкият род сключват споразумение. Съвсем просто.

Обаче тук се крият повече детайли, отколкото изглежда на пръв поглед.

Първо, забелязваме елемента на послушание от страна на човека. Бог казва на Ной, че той и семейството му трябва да влязат в ковчега. Предстои им да изпълнят своя дял и ако не го направят, заветът ще бъде нарушен. А ако заветът се наруши, те ще изгубят най-много, защото всъщност са облагодетелстваните лица от него. Ако Ной беше казал „не“ на Бога и не беше пожелал да се покори, или ако беше казал „да“, но беше променил решението си, какви щяха да бъдат последиците за него и за семейството му?

`Бог казва, че това е Неговият завет. Какво ни говори това за същността на завета? Каква щеше да бъде разликата в нашата представа за завета, ако Господ го беше нарекъл „нашият завет“?`

Колкото и уникална да е конкретната ситуация, тук виждаме основната динамика Бог-човек в завета. Установявайки „Своя завет“ с Ной, тук Бог отново разкрива благодатта Си. Той показва, че желае да поеме инициативата, за да спаси хората от последиците от техните грехове. Накратко казано, този завет не бива да се смята за някакъв съюз на равноправни партньори, в който всеки зависи от другия. Бихме могли да кажем, че Бог „има полза“ от завета, но в съвсем различно отношение от хората. Той „печели“ от това, че любимите Му същества ще получат вечен живот – а това не е нещо маловажно за Него ( Исая 53:11 ). Но то не означава, че Той има същата полза като нас, които всъщност сме получателите в този завет.

Представете си следната аналогия. Човек е паднал зад борда насред буря. Някой на палубата казва, че ще му хвърли спасителен пояс, за да го издърпа. Обаче този във водата трябва да се съгласи на своята част от „сделката“ – да сграбчи пояса и да се държи за него. В много отношения е същото и по отношение на завета между Бога и човечеството.

`Как тази аналогия ви помага да разберете концепцията за благодатта в завета? Как ви помага да разберете на какво трябва да се основава връзката ви с Бога дори и сега?`