---
title: Разширено изучаване
date: 07/05/2021
---

Прочетете главите „Господнето лозе“, „Надежда за езичниците“ и „Домът на Израил“ от книгата на Елън Уайт „Пророци и царе“.

„Бог не признава никакви различия по националност, раса или каста. Той е Създател на цялото човечество. Всички хора са от едно семейство по Сътворение и всички са едно чрез Изкуплението. Христос дойде да разруши всяка разделителна стена, да разтвори всяко отделение в храмовите дворове, за да може всяка душа да има свободен достъп до Бога. Неговата любов е толкова обширна, толкова дълбока, толкова всеобхватна, че прониква навсякъде. Тя откъсва от сатанинското влияние онези хора, които са били заблудени от неговите измами, и ги доближава до Божия престол, който е обкръжен от дъгата на обещанието. В Христос няма юдеин, нито грък, няма роб, нито свободен“ (Уайт, Е. Пророци и царе. С.: Нов живот, с. 188).

Прочетете 1 Петър 2:9,10 , за да откриете четирите титли, които Петър прилага за църквата. Повечето от тях са отражение на следните старозаветни стихове, отнасящи се за Израил: Изход 19:6 и Исая 43:20 . Какво подчертава всяко от тези названия за връзката на църквата с Бога? Например титлата „избран род“ подчертава факта, че Бог е избрал църквата и я е отделил за конкретна цел.

**Въпроси за разискване**

`В древния Израил свещениците принасят животински жертви, сочещи към Месия. Като членове на царското свещенство какви „жертви“ трябва да правят църковните членове? 1 Петър 2:5`

`Бог отделя Израил от света, за да бъде свят народ. Те също трябва да споделят истините за спасението със света. Същото важи и за църквата днес. Как е възможно да бъдем отделени от света, като същевременно се поставяме в такова положение, че да можем да споделяме евангелието със света? Как опитността на Израил и примерът на Исус ни помагат да отговорим на този въпрос?`

`Бог винаги има остатък в древния Израил. Помислете за Илия и за остатъка, съществуващ по негово време (3 Царе, 19 гл.; обърнете особено внимание на стих 18). Защо често е по-лесно да бъдем верни на Бога сред светски хора, отколкото сред фалшиви християни в нашето църковно семейство?`

**Обобщение**: Истинският Божи Израил (независимо дали преди или след Кръста) е Израил на вярата – хора, живеещи в духовна заветна връзка с Бога. Те са Божии представители, които предлагат на света евангелието на Неговата спасителна благодат.

Тази събота, 08.05.2021 г. , ще се молим за църкви „Белоградчик” и „Белослав”.