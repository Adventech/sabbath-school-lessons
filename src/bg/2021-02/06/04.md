---
title: Израил и заветът
date: 04/05/2021
---

**„Но те не послушаха, нито приклониха ухото си, а ходиха всеки според упоритостта на нечестивото си сърце; затова докарах върху тях всичко казано в този завет, който им заповядах да изпълняват, но който не изпълниха“ (Йеремия 11:8).**

Разгледайте този стих. Господ казва, че ще им нанесе „всичко, казано в този завет“. Обаче говори за нещо лошо! Въпреки че сме склонни да разглеждаме завета като носещ единствено добро, има и обратна страна. Принципът се вижда ясно при Ной. Бог му предлага нещо чудесно – да го запази от унищожение, но Ной трябва да се покори, за да получи благословенията на Неговата благодат. Ако не се покори, ще последва другата страна на завета.

`Сравнете горния стих с Битие 6:5 , който се отнася за предпотопния свят. Какво е общото? Какво говорят тези стихове за това колко е важно да контролираме мислите си?`

За съжаление, историята на израилевия народ е в по-голямата си част постоянен модел на отстъпление, последвано от божествени съдби, покаяние и период на послушание. Само за кратко при управлението на Давид и Соломон те владеят цялата обещана територия на Обетованата земя.

Разгледайте следните стихове от „Йеремия“ за отстъплението на Израил. „Казват: Ако някой напусне жена си и тя, като си отиде от него, се омъжи за друг мъж, ще се върне ли той пак при нея? Не би ли се осквернила съвсем такава земя? А при все че ти си блудствала с много любовници, пак се върни при Мене, казва Господ. (…) Наистина, както жена изневерява на мъжа си, така и вие изневерихте на Мене, доме Израилев, казва Господ“ ( Йеремия 3:1,20 ).

Това повдига въпрос, който по-рано разгледахме: заветът, който Бог иска да сключи с нас, не е просто някакво безчувствено юридическо съглашение между делови хора, които се стремят да извлекат най-голяма полза за себе си. Заветната връзка е отдаване, сериозно колкото брачната връзка, затова и Господ използва този образ.

Идеята е, че отстъплението на Израил не се корени в непослушанието, а в нарушаване на личната връзка с Господа, водещо до непослушание, което накрая им докарва наказание.

`Защо личната връзка е толкова съществена в християнския живот? Защо сме толкова склонни да изпадаме в грях и непослушание, когато връзката ни с Бога не е добра? А какво бихте казали на човек, който ви зададе следния въпрос: „Как бих могъл да изградя дълбока връзка на любов с Бога?“.`