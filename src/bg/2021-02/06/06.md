---
title: Духовният Израил
date: 06/05/2021
---

Каквито и да са грешките и провалите на древния Израил, Господ не се отказва от плана си да създаде верен народ, който да Му служи. Всъщност Старият Завет гледа напред към едно време, когато Господ ще създаде един духовен Израил – вярна група от вярващи – и евреи, и езичници, които ще проповядват евангелието на света. Добре дошли в ранната църква.

**Прочетете Галатяни 3:26-29**

`За какво обещание говори Павел в стих 29 ?`

`Кой е основният елемент, който прави един човек наследник на тези обещания? Галатяни 3:26`

`Защо Павел събаря различията по пол, националност и социален статус?`

`Какво означава да бъдем „едно в Христос“?`

`Прочетете Римляни 4:16,17 . Как тези стихове ни помагат да разберем какво казва Павел в Галатяни 3:26-29 ?`

Като син на Авраам Христос става в особен смисъл наследник на заветните обещания. Чрез кръщението ние ставаме роднини с Христос и чрез Него придобиваме правото да участваме в обещанията, дадени на Авраам. По този начин всичко, което Бог обещава на Авраам, се съдържа в Христос, а обещанията стават наши не заради националност, раса или пол, а по благодат, която Бог ни дава чрез вяра.

„Дарът за Авраам и потомците му включва не само Ханаанската земя, но и цялата земя. Затова апостолът казва: „Понеже обещанието към Авраам или към потомството му, че ще бъде наследник на света, не стана чрез закон, а чрез правдата от вяра“ ( Римляни 4:13 ). А Библията недвусмислено учи, че обещанията, дадени на Авраам, ще се изпълнят чрез Христос. (…) [Вярващите стават] наследници на „наследство – нетленно, неоскверняемо и което не повяхва“ [ 1 Петър 1:4 ] – земята, освободена от проклятието на греха“ (Уайт, Е. Патриарси и пророци. С.: Нов живот, с. 104). Това обещание ще се изпълни буквално, когато светиите живеят на новата земя завинаги с Христос ( Даниил 7:27 ).