---
title: „Измежду всички племена…“
date: 02/05/2021
---

**„Понеже вие сте народ, свят на Господа, вашия Бог; вас избра Господ, вашият Бог, да Му бъдете собствен народ измежду всички племена, които са по лицето на земята“ (Второзаконие 7:6).**

Отвъд всякакво съмнение – Господ е избрал еврейския народ за Свои специални представители на земята. Думата, преведена „собствен“ в горния стих, segulah , може да означава „ценна собственост“ или „частно съкровище“. Важно е също да помним, че това е решение изцяло на Бога – израз на Неговата благодат. В самия народ няма нищо, което да заслужава тази благодат. Не би могло и да има, тъй като благодатта е нещо незаслужено.

`Прочетете Йезекиил 16:8 . Как това ни помага да си обясним защо Господ избира Израил?`

„Защо Яхве избира Израил? Това е необяснимо. Те са малка група хора без велика култура или престиж. Не притежават никакви лични качества, които да обусловят подобно решение. Избирането е действие единствено на Бога. (…) Върховната причина за този избор се корени в тайната на божествената любов. Обаче е факт, че Бог наистина възлюбва Израил и наистина го избира, изпълнявайки по този начин обещанието Си към патриарсите (…) Народът е избран заради любовта на Яхве към него. Освободен е от египетско робство чрез изява на Божията сила. Ако разбере тези велики факти, той ще осъзнае, че наистина е свят и ценен народ. Затова всяка склонност да се отрича от такова благородно положение, е крайно осъдителна“ (J. A. Thompson, Deuteronomy , London: Inter-Varsity Press, 1974, pp. 130, 131).

Според Божия план израилтяните трябва да бъдат едновременно царски и свещенически род. В един порочен свят те трябва да бъдат царе – морални и духовни – за да надделеят над царството на греха ( Откровение 20:6 ). Като свещеници трябва да се приближават към Господа с молитва, прослава и жертви. Като посредници между Бога и езичниците трябва да бъдат наставници, проповедници и пророци, както и пример за осветен живот – небесни тълкуватели на истинската религия.

`Припомнете си фразата от днешния стих, където Господ казва, че те трябва да бъдат „над всички народи (…) по земята“ ( NKJV ). Като имаме предвид всичко, което учи Словото за смирението и опасността от гордостта, какво означава този стих според вас? В какво отношение те трябва да бъдат „над“ всички народи? Трябва ли да прилагаме тази идея и за себе си като църква? Ако да, по какъв начин?`