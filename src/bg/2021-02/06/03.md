---
title: 'Сделка със земя (Битие 35:12)'
date: 03/05/2021
---

Обещанието, че на Божия народ, Израил, ще бъде дадена земя, е първо дадено на Авраам, а след това повторено на Исаак и Яков. Последните думи на Йосиф също повтарят това обещание ( Битие 50:24 ). Обаче Бог разкрива пред Авраам, че „четиристотин години“ ще минат, преди потомството му да завладее земята ( Битие 15:13,16 ). Изпълнението на обещанието започва в дните на Моисей и Исус Навин. Моисей повтаря божествената заповед: „Ето, Аз ви давам тази земя; влезте и завладейте земята“ ( Второзаконие 1:8 ).

`Прочетете Второзаконие 28:1,15 . Какво се подразбира от тези думи? Накратко, земята ще им бъде дадена като част от завета. Заветът включва в себе си задължения. Какви са задълженията на Израил?`

Първата част от Второзаконие, 28 глава очертава благословенията, които ще получи Израил, ако следва Божията воля. Другата част от главата описва проклятията, които ще ги сполетят, ако не я следват. Тези проклятия са „предимно, ако не и изцяло, последица от допускането на греха да изработи собствените си зли последици (…) „Защото който сее за плътта си, от плътта си ще пожъне тление“ ( Галатяни 6:8 ). Както водата, оставена сама на себе си, няма да престане да тече, докато не стигне до равно място; както часовникът, оставен сам на себе си, няма да престане да върви, докато не се извърви напълно; както дървото, оставено да расте, ще роди подходящия плод – така и грехът търси да стигне своето ниво, да премине пътя си, да даде своя плод и „краят им е смърт“ ( Римляни 6:21 )“ ( The Pulpit Commentary: Deuteronomy , H. D. M. Spence and Joseph S. Exell, eds. (Peabody, MA: Hendrickson Publishers, 1890), vol. 3, p. 439).

Въпреки всички обещания за земя, тези обещания не са безусловни. Те са част от завета. Израил трябва да изпълни своята част от договора. Ако не го направи, обещанията могат да бъдат анулирани. Господ многократно потвърждава, че ако те не послушат, земята ще им бъде отнета. Прочетете Левит 26:27-33 . Трудно можем да си представим Господ да се изрази по-ясно от това.

`Като християни очакваме да получим и опазим обещаното небесно наследство и новата земя. Те са ни обещани, както на евреите е обещана Обетованата земя. Обаче разликата е, че щом стигнем там, повече никога няма да я изгубим ( Даниил 7:18 ). Същевременно има и условия, за да стигнем там. Как разбирате тези условия, особено в контекста на спасението единствено чрез вяра?`