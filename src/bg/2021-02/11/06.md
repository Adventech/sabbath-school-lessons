---
title: 'Службата в небето ( Евреи 9:24 )'
date: 10/06/2021
---

Разсъждавайте над Евреи 9:24 , особено в следния контекст – обяснението за Христовата служба в небето след жертвената Му смърт заради нас. Макар че могат да се кажат много неща, трябва да се фокусираме върху нещо конкретно – фразата в края, която казва, че сега Христос се явява в Божието присъствие заради нас.

Помислете какво означава това. Ние, грешните човеци, които бихме били погълнати от блясъка на Божията слава, ако сега се изправим пред Него. Ние, независимо колко лоши сме били или колко безсрамно сме нарушили Божия свят закон, имаме Някой, Който се явява в Божието присъствие заради нас . Имаме Представител пред Отец. Помислете колко любящ, прощаващ и приемащ е бил Христос, когато е живял на земята. Същата тази Личност сега е наш Посредник в небето!

Това е съвсем логично. Исус, като едновременно Бог и Човек (безгрешен и съвършен Човек) е единственият, Който може да построи мост върху пропастта между човечеството и Бога, причинена от греха. Решаващото във всичко това е, че сега има един Човек, Човешко същество, Което познава всички наши изпитания, болки и изкушения ( Евреи 4:14,15 ) и ни представлява пред Отец.

`„Защото има само един Бог и един ходатай между Бога и човеците – Човекът Христос Исус, Който отдаде Себе Си като откуп за всички – нещо засвидетелствано на съответното време“ (1 Тимотей 2:5,6). Какви две роли определя този стих за Исус и как те са изявени в службите на земното светилище?`

Изключителната вест на новия завет е, че сега, заради Исус, каещите се грешници имат свой Представител в небето пред Отец, Който е спечелил за тях това, което никога не биха могли да си спечелят сами – съвършена правда, единствената правда, която може да устои в Божието присъствие. Исус, с тази съвършена правда, изработена в живота Му чрез страдания ( Евреи 2:10 ), стои пред Бога, като изисква за нас прошка за греха и сила за победа над него, защото без тях ние не бихме имали никаква надежда нито сега, нито в деня на съда.

`Моли се и разсъждавай върху възгледа, че един Човек – Някой, Който е бил изкушаван, сега стои пред Бога в небето. Какво означава това за теб лично? Каква надежда и насърчение ти носи то?`