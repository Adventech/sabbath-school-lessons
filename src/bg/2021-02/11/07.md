---
title: Разширено изучаване
date: 11/06/2021
---

„И най-възвишеният ангел в небето не е имал правото да плати откупа за една изгубена душа. Херувимите и серафимите имат единствено славата, която им е дарена от Твореца като Негови творения, а примиряването на човека с Бога би могло да се осъществи само чрез посредник, който е равен на Бога, притежава качества, които ще му придават достолепие и ще го обявяват за достоен да се застъпва пред безкрайния Бог в полза на човека, а също и да представлява Бога пред грешния свят. Заместникът и гарантът на човека трябва да има човешко естество, връзка с човешкото семейство, което трябва да представлява, а като Божи посланик трябва да е участник в божественото естество, да има връзка с Безкрайния, за да изявява Бога пред света и да бъде посредник между Бога и човека“ (Уайт, Е. Избрани вести. Т. 1. С.: Нов живот, 2013, с. 258).

„Исус продължава: Както ме изповядвате вие пред хората, така и Аз ще ви изповядвам пред Бога и верните ангели. Вие трябва да бъдете Мои свидетели на земята, каналите, чрез които Моята благодат да тече за изцеление на света. Така и Аз ще бъда ваш представител в небето. Отец вижда не вашия недостоен характер, но ви вижда като облечени в Моето съвършенство. Аз съм средството, чрез което ще стигнат до вас благословенията на Небето. И всеки, който Ме изповяда, като споделя жертвата Ми за изгубените, ще бъде изповядан като споделящ славата и радостта на изкупените“ (Уайт, Е. Копнежът на вековете. С.: Нов живот, 2015, с. 211, 212).

**Въпроси за разискване**

`Прочетете Римляни 5:2, Ефесяни 2:18 и Ефесяни 3:12. Как тези пасажи ни помагат да разберем достъпа ни до Отец чрез Исус?`

`Разгледайте втория цитат от Елън Уайт по-горе. Забележете как тя обяснява ролята на посредника. Когато Отец гледа към нас, Той не вижда недостойния ни характер, а съвършенството на Христос. Размишлявайте какво означава това и го обсъдете с групата си.`

`Преглеждайки изученото през тази седмица, се запитайте как бихте отговорили на въпроса: „Е, значи Христос е в небесното светилище. И какво от това? Какво означава това за мен всеки ден, на практика?“.`

**Обобщение**: Старозаветната жертвена система е заместена от нова. Вместо жертвоприношения от грешни свещеници в земно светилище сега имаме Исус – нашата съвършена Жертва. Той ни представлява пред Отец в небесното светилище, което е основата на новия завет и на неговите обещания.

Тази събота, 12.06.2021 г., ще се молим за църкви „Бъзовец”  и  „Бяла”.