---
title: 'Грях, жертва и приемане ( Евреи 9:22 )'
date: 07/06/2021
---

Определеният от Бога начин, по който старозаветният грешник може да се освободи от греха и вината, е чрез жертвени животни. Жертвоприношенията на израилтяните са описани детайлно в Левит, от 1 до 7 глава . Голямо внимание се отдава на процедурите с кръвта при различните видове жертви. Всъщност ролята на кръвта в жертвените ритуали е една от неизменните особености на приносите в Израил.

Съгрешилият човек – който по този начин е нарушил заветната връзка и закона, който я ръководи – може да бъде върнат към пълно общение с Бога и човеците чрез принасяне на животно като заместник. Жертвите и ритуалите на принасянето им са определените от Бога средства за очистване от греха и вината. Те са установени, за да очистват грешника, да прехвърлят личния грях и вина върху светилището чрез попръскването на кръвта и възстановяването на пълното заветно общение и връзка на покаяния човек с личния Бог, Който е спасяващ Господ.

`Как идеите, изразени по-горе, ни помагат да разберем въпросите в края на частта за вчера?`

`Какво е пророческото значение на жертвените животни? Исая 53:4-12; Евреи 10:4`

Старозаветните жертвоприношения са определеното от небето средство за освобождаване на грешника от греха и вината. Те променят юридическото положение на грешника от виновен и заслужаващ смърт към опростен и върнат в заветната връзка с Бога и човека. Но жертвените животни са пророчески по естество. Все пак никое животно не може да бъде достатъчен заместник, който да изкупи човешкия грях и вина. Авторът на „Посланието към евреите“ го споделя със свои думи: „Защото не е възможно кръв от телета и козли да отмахне грехове“ ( Евреи 10:4 ). Следователно жертвоприношението е предназначено да насочи погледа напред към идването на богочовека, Божия Слуга, Който ще умре като заместник заради греховете на света. Именно така може грешникът да бъде опростен и приет от Господа, и да се установи основата на заветната връзка.

`Поставете се в позицията на човек, живеещ в старозаветни времена, когато в светилището са се принасяли жертви. Без да забравяте колко важен е бил добитъкът за тяхната икономика, култура и начин на живот, какви уроци е следвало да им предадат тези жертви за цената на греха?`