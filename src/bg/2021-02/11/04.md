---
title: Заместникът
date: 08/06/2021
---

**„Който отдаде Себе Си за нашите грехове, за да ни избави от злото на сегашния свят, по волята на нашия Бог и Отец“ (Галатяни 1:4).**

Няма никакво съмнение: основната тема на Новия Завет е истината, че Исус Христос е умрял като Жертва за греховете на света. Тази истина е основата на целия спасителен план. Всяка теология, отхвърляща Христовата изкупителна кръв, отрича сърцето и душата на християнството. Един кръст без кръв не може да спаси никого.

`Разсъждавайте върху стиха за днес, а след това отговорете на следните въпроси: Исус доброволно ли предлага да умре? За кого умира Той? Какво постига Неговата смърт?`

Заместничеството е ключът към целия спасителен план. Поради греха ние заслужаваме да умрем. Христос, заради любовта Си към нас, „отдаде Себе Си за нашите грехове“ ( Галатяни 1:4 ). Той умря със смъртта, която заслужавахме ние. Неговата смърт като Заместник на грешниците е великата истина, от която произтичат всички други истини. Нашата надежда – за възстановяване, свобода, прошка, вечен живот в рая – почива върху делото на Исус и саможертвата Му за нашите грехове. Без това вярата ни би била лишена от смисъл. Все едно да се надяваме и доверяваме на статуята на някаква риба. Спасението идва единствено чрез кръвта – кръвта на Христос.

`Прегледайте следните стихове: Матей 26:28; Ефесяни 2:13; Евреи 9:14; 1 Петър 1:19 . Какво ни казват те за кръвта? Каква тогава е нейната роля в плана на спасението?`

„Не е по Божията воля да се съмнявате и да се измъчвате от страха, че Бог няма да ви приеме, защото сте грешни и недостойни (…) Можете да кажете: „Зная, че съм грешник и това е причината да имам нужда от Спасител (…) Нямам никакви заслуги или доброта, чрез които да мога да претендирам за спасението, но представям пред Бога все-изкупващата кръв на неопетнения Божи Агнец, който поема греха на света. Това е единствената ми молба“ (Уайт, Е. Вярата, чрез която живея. С.: Нов живот, с. 103).

`Разсъждавайте върху цитата от Елън Уайт. Предайте го със свои собствени думи. Приемете го лично за себе си. Вложете в него собствените си страхове и болки, а след това напишете какво ви дават съдържащите се там обещания. Каква надежда имате благодарение на кръвта на новия завет?`