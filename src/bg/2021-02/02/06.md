---
title: 'Новият завет ( Йеремия 31:31-33 )'
date: 08/04/2021
---

Тези пасажи са първият път, когато в Стария Завет се споменава така нареченият „нов завет“. Намират се в контекста на завръщането на Израил от плен и говорят за благословенията, които ще получат от Бога. Както и в останалите случаи, Бог поема инициативата за завета и Той го изпълнява чрез благодатта Си.

Обърнете внимание на езика. Бог изобразява Себе Си като съпруг на народа. Говори, че ще запише закона Си в сърцата им. И използва езика на Авраамовия завет – казва, че ще бъде техен Бог, а те ще бъдат Негов народ. Следователно, както и по-рано, заветът не е само юридическо споразумение, както в съвременните съдилища, но се отнася за нещо много повече.

`Прочетете Йеремия 31:33 . Сравнете го с Изход 6:7 , който описва подробности от завета с Израил. Кой е основният елемент тук? Какво желае Бог да направи със Своя народ?`

`Прочетете Йеремия 31:34 . Сравнете казаното тук с Йоан 17:3 . Кое Божие действие полага основата на тази връзка?`

В Йеремия 31:31-34 човек може да забележи елементите и на благодатта, и на послушанието, както в по-предишните завети. Бог ще прости греховете им, ще създаде с тях взаимоотношения и ще излее благодатта Си в живота им. В резултат на това народът просто ще Му се покорява, но не механично, като роботи, а защото хората Го познават, обичат Го и искат да Му служат. Това е същността на заветната връзка, която Господ желае да установи със Своя народ.

`Как разбирате концепцията законът да е записан в сърцата ни? Означава ли това, че той става субективен и личен и можем да го тълкуваме и прилагаме според индивидуалната си преценка? Или идеята е съвсем друга? Ако да, каква?`