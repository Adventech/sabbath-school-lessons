---
title: Заветът с Авраам
date: 06/04/2021
---

**„Ще благословя онези, които те благославят, а ще прокълна всеки, който те кълне; и в тебе ще се благославят всички земни племена“ (Битие 12:3).**

`Прочетете Битие 12:1-3 . Избройте конкретните обещания, дадени от Бога на Аврам.`

`Забележете, че когато дава обещания на Аврам, Бог казва, че „в тебе ще се благославят всички земни племена“. Какво означава това? Как са благословени всички земни племена в него? Вж. Галатяни 3:6-9 . Как в това старозаветно обещание откриваме обещанието за Исус, Месията? Галатяни 3:29`

В това първо записано Божествено откровение на Аврам Бог обещава да установи близко и дълготрайно взаимоотношение с него още преди да използва думи, свързани със сключване на завет. Преките споменавания на завета, който Бог ще сключи, идват по-късно ( Битие 15:4-21; 17:1-14 ). На този етап Бог предлага божествено-човешка връзка с неописуема стойност. Повторението на „Аз ще…“ в Битие 12:1-3 подсказва дълбочината и величието на Божието предложение и обещание.

Освен това Аврам получава една-единствена, но изискваща огромни усилия заповед: „Излез“. Той се покорява с вяра ( Евреи 11:8 ), но не за да си осигури обещаните благословения. Покорява се, защото проявява вяра в любящото взаимоотношение, което Бог е пожелал да изградят. Иначе казано, Аврам вече е повярвал в Бога, вече Му се е доверил, вече е проявил вяра в Божиите обещания. Иначе никога нямаше да остави роднините и наследството си, за да тръгне към непознати земи. Послушанието му разкрива неговата вяра и пред човеци, и пред ангели.

Даже толкова далеч в миналото Аврам разкрива ключовата връзка между вярата и делата. Ние се спасяваме чрез вяра – вяра, която се изразява чрез дела на послушание. Обещанието за спасение идва първо, делата го следват. Макар че не може да съществува заветно отношение и благословения без послушание, това послушание е отговор с вяра на всичко, което Бог вече е сторил. Такава вяра илюстрира принципа от 1 Йоан 4:19 : „Ние обичаме Него, защото първо Той възлюби нас“.

`Прочетете Битие 15:6 . Как това показва в много отношения основата на всички заветни обещания? Защо то е най-скъпоценното благословение?`