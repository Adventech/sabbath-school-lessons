---
title: Разширено изучаване
date: 09/04/2021
---

Прочетете главите „Авраам в Ханаан“ от книгата „Патриарси и пророци“ и „И с тях бяха Божиите пророци и им помагаха“ от книгата „Пророци и царе“ на Елън Уайт.

„Връзката, която привързва към служене, е Божият закон. Великият закон на любовта, разкрит в Едем, оповестен на Синай, а в новия завет – записан в сърцата, е това, което привързва Божия служител за Господната воля. Ако бяхме оставени да следваме собствените си склонности, да ходим където ни водят нашите импулси, щяхме да попаднем в редиците на Сатана и да придобием неговите качества. Затова Бог ни обгражда със Своята воля, която е възвишена, благородна и възвисяваща. Той желае ние да поемаме задълженията си в служенето с търпение и мъдрост. Самият Христос носи игото на службата като човек. Той казва: „Драго ми е, Боже мой, да изпълнявам Твоята воля. Да! Законът Ти е дълбоко в сърцето ми“ ( Псалми 40:8 ). „Слязох от небето не Моята воля да върша, а волята на Този, Който Ме е изпратил“ ( Йоан 6:38 ). Любовта към Бога, ревността за Неговата слава и любовта към грешните хора доведе Исус на земята, за да страда и да умре. Това беше ръководната сила в живота Му. Той ни заповядва и ние да възприемем този принцип“ (Уайт, Е. Копнежът на вековете. С.: Нов живот, с. 196).

**Въпроси за разискване**

`Заветът на Бога с Ной, Авраам, Мойсей и с нас беше ли продължение на завета Му с Адам, или беше нещо ново? Сравнете Битие 3:15; 22:18 с Галатяни 3:8,16.`

`Защо е толкова важен личният аспект на завета, свързан с взаимоотношенията? Можете да имате юридически обвързващо споразумение, „завет“ с някого, без никакви близки, лични съприкосновения. Обаче такъв вид връзка не е това, което Господ търси в заветната връзка със Своя народ. Защо? Обсъдете.`

`В какви отношения бракът е добра аналогия на завета? А в какви отношения не може да го опише?`

**Обобщение**: Нахлуването на греха прекъсва връзката, която Творецът първоначално е установил с човешкия род чрез нашите първи родители. Сега Бог се стреми да изгради отново същите онези любящи взаимоотношения с помощта на завет. Този завет символизира едновременно тясна връзка между Бога и нас (като брачните връзки) и споразумение за спасение и довеждане на хората до хармония с Твореца. Самият Бог, движен от неизчерпаемата Си любов към нас, е инициаторът на заветната връзка. Чрез благодатните Си обещания и милостивите Си действия Той ни привлича при Себе Си.

Тази събота, 10.04.2021 г. , ще се молим за църкви „Чирпан” и „Шумен”.