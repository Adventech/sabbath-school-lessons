---
title: Заветът с Мойсей
date: 07/04/2021
---

**Прочетете Изход 6:1-8 , а след това отговорете на следните въпроси:**

`За какъв завет говори Той? Битие 12:1-3`

`Как трябваше Изходът да бъде изпълнение на заветните обещания от Божия страна?`

`Какъв паралел можете да откриете между Божиите обещания за народа тук и обещанията Му за Ной преди Потопа?`

След Изхода израилтяните приемат завета на Синай, даден в контекста на освобождението им от робство ( Изход 20:2 ) и съдържащ Божията жертвена система за изкупление и прошка на греха. Следователно той е завет на благодат, както всички останали – Божията благодат, отправена към Неговия народ.

Този завет повтаря в много отношения основните моменти от завета с Аврам:

- Специална връзка на Бога с Неговия народ (сравнете Битие 17:7,8 с Изход 19:5,6 ).
- Те ще бъдат голям народ (сравнете Битие 12:2 и Изход 19:6 ).
- Изисква се послушание (сравнете Битие 17:9-14; 22:16-18 с Изход 19:5 ).

„Забележете каква е поредността тук: първо Господ спасява Израил, а след това им дава закона Си да го спазват . Същият ред наблюдаваме и в евангелската епоха. Христос първо ни спасява от греха ( Йоан 1:29; 1 Коринтяни 15:3; Галатяни 1:4 ), след това живее в нас, за да изпълняваме Неговия закон“ ( Галатяни 2:20; Римляни 4:25; 8:1-3; 1 Петър 2:24 )“ (Адвентен библейски коментар. Т. 1, с. 602 – англ. изд.).

`Прочетете Изход 6:7 . Кое е основното в първата част, където Господ казва, че те ще бъдат Негов народ, а Той ще бъде техен Бог? Забележете каква е динамиката тук. Те ще бъдат нещо за Бога и Бог ще бъде нещо за тях. Той иска не просто да има специално отношение към тях. Желае и те да имат специално отношение към Него. Господ желае ли да има същата връзка с нас днес? Отразява ли първата част от Изход 6:7 твоите взаимоотношения с Господа, или си просто човек, чието име е вписано в църковните книжа? Ако отговориш на първата част от въпроса с „да“, изброй основанията си за това.`