---
title: Основни принципи на завета
date: 04/04/2021
---

**„ И ще сключа завета Си между Мен и теб и ще умножа потомството ти“ (Битие 17:2).**

„Еврейската дума, преведена като „завет“ (която се среща около 287 пъти в Стария Завет), е berith . Тя би могла да се преведе и като „завещание“ или „последна воля“. Произходът ѝ е неясен, но е „придобила значение на нещо, което свързва две страни заедно“. Обаче е била използвана за много различни видове „връзки“, както между човек и човек, така и между човек и Бога. Обичайната ѝ употреба е когато двете страни са хора, но се употребява в религиозен смисъл, когато заветът е между Бога и човека. Религиозната употреба на думата всъщност е метафора, основана на обичайната ѝ употреба, но с по-дълбоко значение“ (J. Arthur Thompson, “Covenant (OT),” The International Standard Bible Encyclopedia , revised edition [Grand Rapids, MI: William B. Eerdmans Publishing Company, 1979], vol. 1, p. 790).

**Подобно на брачния завет, библейският завет включва едновременно връзка и споразумение . Като споразумение той съдържа следните основни елементи**:

1. Бог потвърждава заветните обещания с клетва ( Галатяни 3:16; Евреи 6:13,17 ).
2. Задължението според завета е послушание на Божията воля, изразена в Десетте заповеди ( Второзаконие 4:13 ).
3. Средството , чрез което накрая се осъществява Божието заветно задължение, е чрез Христос и плана на спасението ( Исая 42:1,6 ).

`Разгледайте трите елемента, изброени по-горе (Божиите обещания, нашето послушание и плана на спасението). Забелязвате ли как действат тези фактори в личния ви духовен живот? Напишете един параграф за това как се изявяват те в живота ви днес.`

В Стария Завет символичната жертвена система разкрива на хората целия спасителен план. Чрез нейните символи патриарсите и Израил се учат да практикуват вяра в идващия Изкупител. Чрез ритуалите ѝ каещият се грешник може да намери прошка за греха и освобождение от вината. Така могат да се съхранят заветните благословения и духовният растеж – т.е. възстановяването на Божия образ в живота – може да продължи дори когато човек не успява да изпълни своя дял от договореното.

`Въпреки че има завети и между хора, основната употреба на думата berith в еврейската Библия се отнася за връзката между Бога и човека. Като имаме предвид Кой е Бог и кои сме ние в сравнение с Него, каква връзка би могъл да изобразява един такъв завет?`