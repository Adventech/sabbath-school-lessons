---
title: Буквар на завета
date: 03/04/2021
---

### За изучаване през седмицата
Битие 9:15; Исая 54:9; Битие 12:1-3; Галатяни 3:6-9,29; Изход 6:1-8; Йеремия 31:33,34.

> <p>Стих за запаметяване</p>
> „И така, сега, ако наистина слушате гласа Ми и пазите завета Ми, то повече от всички племена вие ще бъдете Мое собствено притежание, защото Мой е целият свят“ (Изход 19:5).

Завършихме миналата седмица с грехопадението на човечеството поради греха на първите ни родители. Урокът за тази седмица е бърз преглед на цялото тримесечие, като отделяме по един ден за разглеждане на първите завети, които са изява на настоящата истина за истинския завет в съответната епоха. Това е истинският завет, утвърден на Голгота чрез кръвта на Исус. Този завет, който ние като християни сключваме с нашия Господ.

Започваме със завета, който Бог прави с Ной, за да спаси него и семейството му от гибел. Продължаваме със завета с Авраам, изпълнен с толкова много смисъл и изобилни обещания за всички нас. След това заветът на Синай и важните неща, обявени там. А накрая разглеждаме новия завет, към който насочват всички предишни. Разбира се, всички тях ще изучаваме по-подробно през следващите няколко седмици. Тази седмица само ще хвърлим по един бегъл поглед.

**Основни въпроси**: Какво означава думата „завет“? Какви елементи съдържа заветът? Какъв е заветът, който Бог сключва с Ной? Каква е надеждата в завета с Авраам? Каква е ролята на вярата и делата в човешката страна от завета? Заветът само някаква сделка ли е, или е свързан с отношения? Каква е същността на „новия завет“?