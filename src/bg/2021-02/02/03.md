---
title: Заветът с Ной
date: 05/04/2021
---

**„Но с тебе ще поставя завета Си; и ще влезеш в ковчега ти, синовете ти, жена ти и снахите ти с теб“ (Битие 6:18).**

В горепосочения стих думата завет се споменава за пръв път в Библията и в този контекст Бог току-що е казал на Ной за решението Си да унищожи земята поради повсеместното и настъпателно разпространение на греха. Това унищожение ще стане чрез всемирен потоп, но Бог не изоставя света, който е създал. Той продължава да предлага заветната връзка, която първо е била установена след грехопадението. Божественият „Аз“, Който предлага завета, е основата за сигурността на Ной. Като Бог, Който спазва завета, Господ обещава да пази членовете на семейството му, които приемат с готовност да се свържат с Него и да Му се покоряват.

`Заветът с Ной едностранчив ли е? Спомняте си, че идеята за завета е свързана с повече от една страна. Ной има ли свой дял за изпълнение? Какъв урок откриваме за себе си в отговорите на тези въпроси?`

Бог казва на Ной, че ще настъпи потоп и светът ще бъде унищожен. Но сключва с него споразумение, в което обещава да го спаси заедно със семейството му. Всичко е заложено на карта, защото ако Бог не спази Своята част от обещанието, тогава независимо какво прави Ной, той ще бъде заличен заедно с останалата част от света.

Бог казва, че ще направи „завет“ с Ной. Самата дума внушава намерението да изпълните, каквото обещавате. Това не са лекомислени думи. Терминът е натоварен с отдаденост. Представете си, че Господ беше казал на Ной: „Виж сега, светът ще загине в ужасен потоп, а после ще видим какво ще стане, но не давам никакви гаранции“. Подобни думи едва ли биха донесли някаква увереност и обещания, каквито намираме в думата завет .

`Някои хора твърдят, че Ноевият потоп не е бил световен, а регионален. Ако е така, тогава в контекста на Божиите обещания от Битие 9:15 (също и Исая 54:9 ) всеки път, когато става местно наводнение (а това, изглежда, се случва непрекъснато), Божието заветно обещание се нарушава. Обаче фактът, че не е имало друг световен потоп, доказва валидността на Божието заветно обещание. Накратко, какво ни говори това за доверието ни в Неговите обещания?`