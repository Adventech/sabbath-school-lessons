---
title: Мисли за Голгота
date: 13/06/2021
---

Старозаветният начин на спасение чрез Мойсеевия завет не е по-различен от новозаветния начин на спасение. Независимо дали в старозаветната, или в новозаветната част на Библията, при стария, или при новия завет, спасението става единствено чрез вяра. Ако беше чрез нещо друго, например дела, то щеше да бъде нещо, което някой ни дължи, което Създателят е длъжен да ни даде. Само хората, които не разбират колко сериозно нещо е грехът, биха могли да повярват, че Бог е длъжен да ни спаси. Точно обратното – ако въобще има някакво задължение, то е единствено дългът, който ние имаме към нарушения закон. Разбира се, не сме в състояние да изплатим този дълг. За щастие, Исус го е платил вместо нас.

„Когато мъжете и жените схванат по-цялостно величината на огромната жертва, дадена от Величието на небето – да умре вместо човека, тогава планът на спасението ще бъде възвеличен и мислите за Голгота ще събудят нежни, свещени и живи чувства в сърцето на християнина. В сърцата и от устните им ще звучи възхвала на Бога и на Агнето. Гордостта и самодоволството не могат да процъфтяват в сърцата, които не забравят сцените от Голгота. (…) Всичките богатства на света не са достатъчни да изкупят и една загиваща душа. Кой може да измери любовта на Христос към един изгубен свят, докато Той висеше на кръста, страдайки за греховете на виновните хора? Тази любов е неизмерима, безкрайна.

Христос показа, че любовта Му е по-силна от смъртта. Той осъществяваше спасението на човека. И въпреки че преживя най-ужасния сблъсък със силите на мрака, във всичко това Неговата любов ставаше все по-силна и по-силна. Той понесе Отец да скрие лицето Си от Него, докато се принуди да възкликне в огорчението Си: „Боже Мой, Боже Мой, защо си ме оставил?“. Неговата мишца донесе спасението. Цената беше платена, за да се изкупи човекът, когато в последната душевна битка изрече блажените думи, които сякаш отекнаха из цялото творение: „Свършено е“.

Сцените от Голгота изискват най-дълбоките ни чувства. Нормално е да бъдете въодушевени от тази тема. Христос – толкова съвършен, толкова невинен, трябва да понесе такава болезнена смърт, носейки тежестта на греховете на света – това нашите мисли и въображение никога не могат напълно да схванат. Дължината, широчината, височината, дълбочината на такава изумителна любов ние не можем да си представим. Размишленията за несравнимите дълбочини на любовта на Спасителя трябва да изпълват ума, да трогват и смекчават душата, да облагородяват и извисяват чувствата и напълно да преобразяват целия характер“ (Уайт, Е. Свидетелства към църквата. Т. 2. С.: Нов живот, 2012, с. 172, 173).

`Помислете и се молете за това, което пише Елън Уайт тук. Запомнете тези думи, прочетете Галатяни 6:14 и се запитайте: Как мога аз да се хваля с кръста на Христос?`