---
title: Заветът и жертвата
date: 14/06/2021
---

**„Като знаете, че не с преходни неща – сребро или злато, сте изкупени от суетния живот, предаден ви от бащите ви, а със скъпоценната кръв на Христос, като на агнец – без недостатък и пречист“ (1 Петър 1:18,19).**

`Какво има предвид тук Петър, когато казва, че сме изкупени?`

Когато апостолът говори за изкупителната кръв на Христос на кръста, „откупът“, или идеята за цената, която споменава, напомня за древния обичай робът да бъде освобождаван след заплащането на определена цена (често от роднина). За разлика от това, Христос ни изкупва от робството на греха и окончателната последица от него, която е смърт, но Той прави това със Своята „скъпоценна кръв“, чрез Своята заместническа и доброволна смърт на Голгота. Това е основата на всички завети – без нея заветът е безсилен, защото Бог не би могъл да изпълни своята част от договора, която е да даде дара на вечния живот на всички, които вярват.

`Прегледайте следните стихове: Римляни 6:23, 1 Йоан 5:11,13 . Каква вест се съдържа във всички тях?`

Имаме това обещание за вечен живот, тъй като само Исус може да поправи пролома, заради който отначало сме изгубили вечния живот. Как така? Тъй като само правдата и безкрайната ценност на Твореца могат да заличат дълга, който имаме към нарушения закон – толкова дълбок е проломът, причинен от греха. Все пак колко важен щеше да е Божият вечен морален закон, ако някакво ограничено, временно и сътворено същество можеше да плати наказанието за престъпването му? Само Един, Който е равен на самия Бог, в Когото съществува невзет назаем, непроизлизащ от никого и вечен живот, би могъл да плати откупа, нужен за нашето освобождение от дълга ни към закона. Така се изпълняват всички заветни обещания. По този начин имаме обещанието за вечен живот, дори и сега. Ето как сме изкупени от греха и смъртта.

`Представете си, че някакво дете хвърли в художествен музей балон с мастило върху картина на Рембранд и я съсипе напълно. Картината струва милиони. Родителите, дори да продадат всичко, което имат, не биха могли да изплатят дори частица от дълга. Как тази ситуация ни помага да разберем колко сериозна е бездната, създадена от греха, колко невъзможно е за нас да я преодолеем и защо единствено Господ може да плати дълга?`