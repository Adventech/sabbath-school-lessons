---
title: Вярата на Авраам – част втора
date: 16/06/2021
---

Когато прегледаме отново Битие 15:6 , виждаме как различните преводи предават еврейската дума hasab : „вмени“, „счете“, „приписа“ или „зачете“.

Същата дума се използва и в други стихове от Мойсеевите книги. Човек или някакъв обект „се смята“ или „приема“ за нещо, което всъщност не е. Например в Битие 31:15 Рахил и Лия потвърждават, че техният баща ги „сметна“ за чужденки, въпреки че те са негови дъщери. Десятъкът на левитите се „смята“ като жито от хармана, въпреки че очевидно той не е жито ( Числа 18:27,30 ).

`Как е изразена идеята за „приписването“ в контекста на жертвите? Левит 7:18; 17:1-4`

Преводът на крал Джеймс употребява думата вмени [ imputed – англ.], за да предаде hasab .Ако определена жертва („мирен принос“) не се изяде до третия ден, нейната стойност се губи и няма да бъде „зачетена“ ( Левит 7:18 ) в полза на приносителя. Левит 7:18 говори за ситуация, в която жертвата е „зачетена“ в полза на грешника (сравнете с Левит 17:1-4 ), който след това застава пред Бога праведен. Бог смята грешника за праведен, въпреки че човекът всъщност е неправеден.

`Размишлявайте върху тази удивителна истина, че ние, въпреки нашите недостатъци, можем да бъдем счетени, или зачетени, за праведни в Божиите очи. Опишете със свои думи вашето собствено разбиране за това.`

Великата истина, истината да бъдем обявени за праведни не заради нещо, което сме в състояние да направим, а заради вярата ни в стореното от Христос за нас – това е същността на фразата „оправдание чрез вяра“. Обаче не нашата вяра ни прави праведни. По-скоро тя е средството, чрез което получаваме дара на правдата. По същество това е красотата, тайната и славата на християнството. Всичко, в което вярваме като християни, като последователи на Христос, се корени в тази удивителна идея. Чрез вяра сме счетени за праведни в Божиите очи. Всичко, което следва: послушание, освещение, святост, израстване в характер, любов – трябва да произтича от тази съдбоносна истина.

`Как ще отговорите на човек, който се стреми да бъде християнин, а все пак казва: „Но аз не се чувствам праведен“?`