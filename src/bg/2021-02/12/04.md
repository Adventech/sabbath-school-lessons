---
title: Вярата на Авраам – част първа
date: 15/06/2021
---

**„И Аврам повярва в Господа; и Той му го вмени за правда“ (Битие 15:6) .**

Този стих си остава едно от най-дълбоките свидетелства в цялото Писание. Той ни помага да установим съдбоносната истина на библейската религия – оправданието единствено чрез вяра – и прави това векове преди Павел да го запише в „Посланието към римляните“. Всичко е в полза на твърдението, че още от Едем и след това спасението винаги се е осъществявало по един и същ начин.

Непосредственият контекст на стиха ни помага да разберем колко велика е била вярата на Аврам, който е повярвал в Божието обещание за син въпреки всички физически доказателства, че това е невъзможно. Подобна вяра осъзнава пълната безпомощност на човека. Такава вяра изисква пълно себепредаване. Тя изисква пълно покорство на Господа и води до послушание. Ето каква е била вярата на Аврам и тя му е вменена „за правда“.

`Защо Библията казва, че тя му се „вмени“ или „приписа“ за правда? Бил ли е самият Аврам „праведен“ в смисъла на Божията правда? Какво прави той скоро след като Бог го обявява за праведен и как то ни помага да разберем защо тази правда му е била вменена, за разлика от действителното му състояние?`

Въпреки че животът на Аврам е изпълнен с вяра и послушание, това не е живот на съвършена вяра и пълно послушание. Понякога той проявява слабости и в двете области. (Напомня ли ви това за някого, когото познавате?) И всичко води до решаващия извод, а той е: правдата, която ни спасява, е правдата, която ни се приписва, правдата, която ни е (ако използваме един измислен теологичен термин) вменена . Това означава, че ние сме обявени за праведни в Божиите очи въпреки нашите недостатъци. Тоест Небесният Бог ни възприема като праведни, въпреки че не сме такива. Това е направил Той за Аврам; именно това ще стори и за всички, които отидат при Него с „вярата на Авраам“ ( Римляни 4:16 ).

`Прочетете Римляни 4:1-7 . Разгледайте контекста, в който Павел използва Битие 15:6 . Молете се да разберете тези стихове и запишете със свои думи какво говорят те лично на вас.`