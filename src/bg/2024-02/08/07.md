---
title: Разширено изучаване
date: 24/05/2024
---

Забележете как са описани работата на Исус за нас в съда и нашата роля: „Исус не извинява греховете им, но изтъква тяхното покаяние и вяра и настоявайки да бъдат опростени, Той издига наранените Си ръце пред Отец и светите ангели с думите: Познавам ги по име. Врязал съм ги на дланите на ръцете Си. „Жертви, благоугодни на Бога, са дух съкрушен; съкрушено и разкаяно сърце, Боже, Ти няма да презреш“ ( Псалми 51:17 ). А на обвинителя на Своя народ заявява: „ГОСПОД да те смъмри, Сатана! Да, да те смъмри ГОСПОД, Който избра Йерусалим. Не е ли този главня, изтръгната от огън“ ( Захария 3:2 )“ (Великата борба. С. 328).

„Фактът, че Божият народ е представен като стоящ пред Господа в омърсени дрехи, трябва да предизвика дълбоко смирение и себеизпитване в сърцата на всички, които изповядват Неговото име. Онези, които наистина очистват душите си чрез покоряване на истината, ще имат много скромно мнение за себе си. Колкото по-отблизо наблюдават безукорния характер на Христос, толкова по-силно ще бъде желанието им да бъдат преобразени по Неговия образ и толкова по-малко чистота или святост ще виждат в себе си. Но макар да е наложително да осъзнаваме грешното си състояние, трябва да се осланяме на Христос като наша правда, освещение и изкупление. Не можем да отговорим на сатанинските обвинения срещу нас. Само Христос може да се моли за нас така, че да има положителен резултат. Той е способен да смълчи обвинителя с аргументи, основани не върху нашите заслуги, а върху Неговите“ (Уайт, Е. Свидетелства към църквата. Т. 5. С. 471, 472 – англ. изд.).

„Сега живеем във великия Ден на умилостивението. В символичната служба, когато първосвещеникът извършва умилостивението за Израил, всички трябва да изпитват душите си с покаяние за греха и смирение пред Господа, за да не бъдат изтребени отсред народа си. Също така и всички, които искат имената им да останат в книгата на живота, трябва сега, в оставащите кратки дни на благодатното им време, да смиряват душите си пред Бога, като скърбят за греха и се покайват истински“ (Великата борба. С. 331, 332).

**Въпроси за разискване**

`Какви емоции предизвиква мисълта, че Исус издига наранените Си ръце пред Отец заради нас? Защо това е единствената ни надежда в съда?`

`Живеем в Деня на умилостивението. Изкуплението е Божието дело за спасяване на изгубените грешници. Защо тогава следва да е добра вест всеки ден, отдаден на Божието дело за спасяване на грешници?`

`Обърнете внимание какво пише Елън Уайт: „Само Христос може да се моли за нас така, че да има положителен резултат. Той е способен да смълчи обвинителя с аргументи, основани не върху нашите заслуги, а върху Неговите“ ( Advent Review and Sabbath Herald , January 2, 1908 ) . Как можете да направите тази надежда своя?`

Тази събота, 25.05.2024 г., ще се молим за църкви „Горна Оряховица“ с групите в с. Козаревец, с. Майско, с. Първомайци и „Гоце Делчев“.