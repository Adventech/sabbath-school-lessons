---
title: Исус, нашият Адвокат в съда
date: 23/05/2024
---

`Прочетете Евреи 10:9-14 . Каква разлика разкрива този пасаж между службата на свещеника в земното светилище и службата на Исус в небесното светилище?`

Христос умира на кръста веднъж за всички като съвършена жертва за греха. Службата Му като свещеник в небесното светилище ни освещава. Сега, след като влиза в Светая Светих, той застава като наш Адвокат в съда ( 1 Йоан 2:1 ). „Христос, като беше принесен веднъж, за да понесе греховете на мнозина, ще се яви втори път, без да има работа с грях, за спасението на онези, които Го очакват“ ( Евреи 9:28 ). Чрез жертвата и ходатайството Му е решен проблемът с греха. Сега идва отново за онези, които „обичат явлението Му“ ( 2 Тимотей 4:8 ).

`Прочетете Евреи 6:19,20 . Защо ни кани да Го следваме и какво откриваме, докато Го следваме?`

„Посредническата служба на Христос за човека в небесното светилище е толкова важна за плана на спасението, колкото и смъртта Му на кръста. Чрез смъртта Си Той започна това дело, което след възкресението Си възнесе в небето да завърши. Чрез вяра ние трябва да влезем зад завесата, „където Исус като предтеча влезе за нас“ ( Евреи 6:20 ). Там се отразява светлината от Голготския кръст. Там можем да получим по-ясна представа за тайните на изкуплението. Спасението на човека струва безкрайно много на небето. Дадената жертва покрива и най-високите изисквания на нарушения Божи закон. Исус е отворил път към трона на Отец и чрез Неговото посредничество пред Бога може да бъде представено искреното желание на всички, които идват при Него с вяра“ (Великата борба. С. 331).

Планът на спасението е съвършен план за завършването на великата борба и спасяването на нашата планета от сатанинската хватка. Животът на Исус разкрива Божията любов на един бедстващ свят и една наблюдаваща вселена. Смъртта Му разкрива колко отвратителен е грехът и осигурява спасение за цялото човечество. Ходатайството Му в небесното светилище дарява изкупление на всеки един, който с вяра протегне ръка, за да го получи.

`Как смъртта на Христос на кръста е свързана с ходатайството Му в небесното светилище и защо съдът е толкова необходим за плана на спасението?`