---
title: В Светая Светих
date: 20/05/2024
---

`Прочетете Левит 16:21,29-34; 23:26-32; Евреи 9:23-28 . Защо е толкова важен Денят на умилостивението в древния Израил?`

Свещениците служат през всеки ден от годината, но в Деня на умилостивението, наречен на еврейски Yom Kippur , очите на всички израилтяни се обръщат към светилището. Левит, 16 и 23 глава дава изрични указания за Деня на умилостивението. Всички обичайни дейности се прекратяват. Всеки един човек пости. Докато първосвещеникът влиза в Божието присъствие за тях в Светая Светих, хората изпитват сърцата си. Търсят Бога със смирение и искрена изповед.

Всеки, който не се „смири“ в Деня на умилостивението, ще бъде „изтребен“, няма да бъде повече част от избрания народ ( Левит 23:27,29 ). На този ден първосвещеникът взема кръвта на козела за Господа и я внася в светилището, и след като попръсква с нея върху умилостивилището, я намазва върху роговете на златния олтар и медния олтар, като така очиства цялото светилище. Когато „свърши да прави умилостивение“, първосвещеникът полага ръцете си върху живия козел и изповядва греховете на Израил. След това той е отвеждан в пустинята, за да бъде завинаги прогонен от лагера ( Левит 16:20-22 ).

Кръвта се внася в светилището по време на ежедневните служби, което показва записването на греха ( Йеремия 17:1 ) и фактът, че Бог поема отговорност за окончателното разпореждане с него. И в Деня на умилостивението той се изнася от светилището и се полага върху главата на козела за отпускане Азазел, който символизира Сатана и разкрива, че цялата отговорност за проблема с греха е негова.

Този козел е отвеждан надалеч в пустинята, за да може в края на Деня на умилостивението Бог да има чисто светилище и чист народ. В небесното светилище Христос служи за нас първо в Светая, а сега – в Светая Светих от 1844 г., края на 2300 денонощия.

Ще преминем през този велик съд заради Исус, нашия Заместник. Както казва Елън Уайт, „оправдани с Неговата правда, в която ние нямаме никакво участие“ (Уайт, Е. Копнежът на вековете. С. 25 – англ. изд.). В резултат на тази правда – вменена на нас – ние смиряваме душите си, което води до отвръщане от греха. Това означава, че не сме удобно свикнали със злото, нито извиняваме или държим здраво любимите си грехове, но растем в благодат и живеем осветен живот.

`Какво е значението на Деня на умилостивението за живота ни днес? Защо той трябва да оказва влияние върху начина ни на живот?`