---
title: Небесното светилище
date: 19/05/2024
---

`Прочетете Изход 25:8,9,40 и Евреи 8:1-6 . Кои две светилища са описани в тези стихове?`

Когато първите адвентисти прочитат внимателно Писанията в месеците след 1844 г., те разбират, че в Библията са споменати две светилища – построеното от Мойсей и великият оригинал в небето. В Библията терминът „светилище“ се отнася, първо, за скинията, построена от Мойсей като модел или „образ“ на небесните неща; и второ, за „истинската скиния“ в небето, към която сочи земното светилище. При смъртта на Христос символичната служба изгубва значението си. „Истинската скиния“ в небето е светилището на новия завет. И тъй като пророчеството от Даниил 8:14 се изпълнява в тази епоха, светилището, за което говори, трябва да е светилището на новия завет.

„В края на 2300 денонощия, през 1844 г., на земята не съществуваше от много векове светилище. Затова пророчеството „До две хиляди и триста денонощия; тогава светилището ще се очисти“ без съмнение сочи към небесното светилище“ (Великата борба. с. 282).

Светилището в пустинята е умален модел на небесното светилище. Службите в земното светилище изобразяват Божия спасителен план. Всяка принесена жертва символизира жертвата на Исус на Голготския кръст ( Йоан 1:29 ). Чрез нея сме освободени от осъждането на греха. Получаваме прошка. Вината ни се премахва, когато приемем Исусовата жертва заради нас и изповядаме греховете си ( 1 Йоан 1:9 ). Исус е не само Агнецът, Който е умрял за нас, но и Свещеникът, Който живее за нас.

Евреи 7:25 обяснява: „Затова и може съвършено да спасява тези, които идват при Бога чрез Него, понеже винаги живее, за да ходатайства за тях“. Той премахва вината за греха и ни спасява от силата му ( Римляни 8:1-4; 2 Коринтяни 5:21 ). Неговата служба в небесното светилище е в наша полза. В резултат от Неговото ходатайство се разкъсва хватката на греха в живота ни. Вече не сме под робство, нито сме поробени от грешната си природа. В Христос сме свободни – свободни от осъждането на греха и от неговия контрол. Когато продължаваме да се държим за Него с вяра, имаме увереността в спасението.

`Какво означава за вас да знаете, че Исус е в небето и служи за вас, което значи, че ходатайства за вас? Защо имате нужда от Ходатай? Защо тази истина е добра новина?`