---
title: Настана съдът
date: 21/05/2024
---

`Сравнете Даниил 7:9,10 с Откровение 14:6,7. Каква е приликата между тези два пасажа?`

Съдът е важна тема в цялата Библия. „Защото относно всяко скрито нещо Бог ще докара на съд всяко дело, било то добро или зло“ ( Еклесиаст 12:14 ). Исус насочва слушателите си към бъдещия съд, когато „за всяка празна дума, която кажат човеците, ще отговарят в деня на съда“ ( Матей 12:36 ). Апостол Павел добавя, че Бог ще „извади на светло скритото в тъмнината и ще изяви намеренията на сърцата“ ( 1 Коринтяни 4:5 ). Ангелът-вестител казва на Йоан: „настана часът, когато Той [Бог] ще съди“ ( Откровение 14:7 ).

`Прочетете Откровение 22:10-12 . Каква ще е съдбата на цялото човечество, когато Исус се завърне? Какво е заявено ясно пред Йоан?`

Тъй като Христос идва да раздаде окончателните награди, трябва да има съд преди това, за да се покаже кой каква награда ще получи, когато Исус дойде. Щом Той се завърне, няма да има втори шанс. Всеки човек е имал достатъчно информация, за да вземе своето окончателно, необратимо решение „за“ или „против“ Христос.

`Прочетете Матей 25:1-13 . Защо Исус има толкова различно отношение към тези две групи от вярващи?`

„Когато свърши разследването и случаите на всички, които през вековете са твърдели, че са последователи на Христос, се прегледат и решат, тогава, а не преди това, ще свърши благодатното време и вратата на милостта ще се затвори. Така чрез едно кратко изречение: „Готовите влязоха с Него на сватбата и вратата се затвори“, ние сме преведени през последната служба на Спасителя до времето, когато великото дело за спасението на човека ще бъде завършено“ (Великата борба. С. 289).

Не бива да се боим от съда. Чрез Христос имаме прошка, освободени сме от вината, имаме силата да живеем благочестиво и в края да победим.