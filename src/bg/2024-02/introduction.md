### Въведение

Ако ви попитат: „Коя е централната нишка, преминаваща през цялата Библия?“, как бихте отговорили? Исус? Спасителният план? Кръстът? Твърдо Да и за трите, разбира се! Но тези три важни теми се разгръщат на фона на една още по-всеобхватна тема: „великата борба“. Тя е втъкана в цялата Библия – от „Битие“ до „Откровение“.

Великата борба започва в небето с бунта на Луцифер срещу Бога. В сърцевината на този космически конфликт е въпросът за Божията любов. Бог наистина ли е изцяло любов? Съобразява ли се с интересите на Своите творения? Или е авторитарен диктатор, Който преследва само личните Си интереси?  

Урокът за това тримесечие проследява световната история от Божията гледна точка, разкрита в пророчествата: от времето на Христос през вековете до наши дни и още по-нататък. Самото Божие естество е любов и затова всичките Му действия са движени от любов, въпреки че този факт може невинаги да изглежда така за ограничените хора и дори за ангелите. Но Божията любов все повече се разкрива, докато се разгръща великата борба. Виждаме нейната височина и дълбочина най-ясно на кръста. На Голгота Божията любов е изложена пред цялата вселена, когато Христос отдава живота Си, за да изкупи човечеството, и така гарантира поражението на Сатана в края.

Обаче битката все още бушува. Сатана се опитва да унищожи Исус на кръста, а през вековете виждаме, че се стреми да погуби и Божия народ. Въпреки че дяволът ожесточено гони Христовата църква и избива милиони, Бог винаги стои до Своя народ и никога няма да го изостави.

Това тримесечие ще проследим основните фази на великата борба, като започнем с бунта в небето. Ще разгледаме централните въпроси от конфликта между Христос и Сатана. Ще видим несломимия кураж на валдензите въпреки жестоките гонения и решителността на реформаторите да следват библейската истина дори когато са изправени пред мъчения, окови, клади и мъченическа смърт.

Коментирайки вярата на тези духовни гиганти, Елън Уайт заявява: „За тях авторитетът беше Библията и с нейните учения изпитваха всички доктрини и твърдения. Вярата в Бога и Словото Му крепеше тези святи мъже, докато отдаваха живота си на кладата“ (Великата борба. С. 169).

Реформацията запалва факела на истината, която все още гори ярко. Здравата вяра на реформаторите в Писанието и твърдата им увереност в спасението по благодат чрез вяра прокарва пътя за издигането на Адвентното движение, поддържано от Уилям Милър и много други по целия свят.

Църквата на адвентистите от седмия ден е издигната от Бога, за да гради върху основата, положена от реформаторите с цел възстановяване на библейските истини, които са били изгубени от поглед през вековете. Централната задача на мисията ѝ е да прогласява трите ангелски вести от Откровение 14:6-12 – Божието последно предупреждение за един свят, който бързо се е запътил към своя край.

Това проповядване възбужда гнева на Сатана, изобразен като змей от апостол Йоан: „Тогава змеят се разяри против жената и отиде да воюва против останалите от нейното потомство, които пазят Божиите заповеди и свидетелството на Исус“ (Откровение 12:17). Ще изучаваме също и последните събития от великата борба, включително триумфът на Божията любов над всички пъклени началства и власти, даващ начало на сътворяването на ново небе и нова земя.

Въпреки че основата на урока за това тримесечие е Библията, ще използваме книгата „Великата борба“ на Елън Уайт като тематично изложение, когато изучаваме тази всеобхватна тема. Главите, на които се основава всеки урок, са отбелязани, за да бъде улеснено използването ѝ като помагало за разширено изучаване и споделяне, за да можем всички ние по-пълноценно да опознаем „Христовата любов, която превъзхожда всяко знание“ (Ефесяни 3:19).

_Роден в Кънектикът, САЩ, Марк Финли, световно известен евангелизатор, е бил вицепрезидент на Генералната конференция от 2005-2010 г. След като се пенсионира, той става помощник на президента на Генералната конференция. Пастор Финли и съпругата му Ернестин имат три деца и петима внуци._