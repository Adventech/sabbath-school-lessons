---
title: Мотивирани от надеждата
date: 11/05/2024
---

### За изучаване през седмицата
1 Солунци 4:13-18; Матей 24:27,30,31; 2 Петър 1:19-21; Даниил 8:14; 9:20-27; Ездра 7:7-13.

> <p>Стих за запаметяване</p>
> „И в онзи ден ще кажат: Ето, Този е нашият Бог; чакахме Го – и Той ще ни спаси; Този е Господ, чакахме Го; ще се зарадваме и развеселим в спасението Му“ (Исая 25:9).

Второто пришествие на Исус е една от централните теми на Библията. Тя е златната нишка, която преминава през свещените ѝ страници. Един учен пресметнал, че Христовото второ идване се споменава 1845 пъти в Стария Завет. В 260-те глави на Новия Завет има около 300 споменавания на завръщането на Христос. То се споменава в един на всеки 25 стиха. Двадесет и три от 27-те новозаветни книги говорят за това велико събитие.

След като Реформацията в Европа преминава в упадък и се препъва в разделения и разногласия, протестантизмът пуска корени в Новия свят, включително в Съединените щати, където много хора се опитват да повдигнат мантията на истината, в това число и истината за Второто пришествие.

Сред тях е и един фермер баптист на име Уилям Милър. Докато изучава Библията, той получава убеждението, че Исус ще дойде скоро, дори ще Го види, докато е жив, и тогава започва да проповядва вестта, поставя началото на едно движение, което, макар и да преживява голямо разочарование, разкрива пред мнозина библейските истини, валидни за нашето време.

В урока за тази седмица ще разгледаме как Второто пришествие на Христос е изпълвало сърцата на вярващите с радост през вековете и как можем да се подготвим за това велико събитие.

Урокът за тази седмица се основава на глави 18 – 21 от кн. „Великата борба“.