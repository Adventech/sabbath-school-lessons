---
title: Уилям Милър и Библията
date: 14/05/2024
---

Както Бог използва протестантските реформатори, за да преоткрият истината за оправдание чрез вяра само в Христос, така използва и Уилям Милър, за да преоткрие истината за начина, по който Исус ще дойде втори път. Докато изучава Писанието, той открива един Христос, Който го обича повече, отколкото изобщо би могъл да си представи. С Библията си, с химикалка и тетрадка той започва да чете „Битие“, без да продължава напред, докато не разбере всеки пасаж. Сравнявайки стих със стих, оставя Библията сама да тълкува себе си.

`Прочетете Исая 28:9,10; Притчи 8:8,9; Йоан 16:13; 2 Петър 1:19-21 . Какви принципи за тълкуване на Библията откривате в тези пасажи?`

Когато Уилям Милър сравнява стих със стих, пред него започват да се разкриват библейските тайни. Изследва като човек, търсещ скрито съкровище, и е богато възнаграден. Светият Дух разкрива Божието Слово пред него. Подхожда към библейските пророчества със същото усърдие, с каквото изучава и другите библейски пасажи.

`Прочетете Даниил 1:17; 2:45; 1 Петър 1:10,11; Откровение 1:1-3 . Какво ни учат тези пасажи за разбирането на библейските пророчества?`

Символите в пророческите книги не са обгърнати в мистерия. Любящият Бог е дал пророческото Си Слово на нас, за да ни подготви за кулминационните събития, които скоро ще се разгърнат в този свят. Уилям Милър ясно разбира, че пророчеството самò тълкува себе си. Символите са изяснени от самата Библия. Зверовете символизират царе или царства ( Даниил 7:17,23) . Вятърът символизира разрушение ( Йеремия 49:36) . Водата символизира народи или нации ( Откровение 17:15) . Жената символизира църквата ( Йеремия 6:2; Ефесяни 5:22-32) . Времевите пророчества от „Даниил“ и „Откровение“ също са дадени на символичен език, а един пророчески ден представлява една буквална година ( Числа 14:34; Йезекиил 4:6 ). Когато Уилям Милър прилага тези принципи за тълкуване на Библията, той е удивен от това, което открива за времето на Христовото завръщане, както си е мислел тогава.

`Защо правилното разбиране на пророческите символи е толкова важно за нашата вяра?`