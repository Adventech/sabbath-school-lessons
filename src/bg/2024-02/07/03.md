---
title: В очакване на времето
date: 13/05/2024
---

Въпреки че протестантските реформатори вярват в буквалното, видимо, гръмко и славно завръщане на Христос, постепенно се променя разбирането на тази библейска истина. Популярните проповедници от XIX век учат, че Христос ще дойде да установи царството Си на земята и ще започнат 1000 години на мир. Това води до духовна летаргия и липса на посвещение в духовните ценности.

Също така и учениците на Христос не са разбирали правилно идването на Месия. Те са смятали, че ще дойде като победоносен генерал, който ще разчупи хомота на Римското робство, а не като Един, Който ще ги избави от осъждането и оковите на греха. Затова не разбират начина на идването Му.

`Прочетете Деяния 1:9-11; Откровение 1:7; Матей 24:27,30,31 . Какво ни учат тези стихове за начина, по който ще се завърне нашият Господ?`

Когато Христос идва за първи път като бебе в яслата във Витлеем, много малко хора разпознават идването Му. Но когато дойде втори път, „всяко око“ ще Го види. Всяко ухо ще чуе силния звук на тръбата, оповестяваща Неговото завръщане. Всеки един човек на земята ще види славата Му. Няма да бъдем заблудени. Писанието разкрива безкрайно ясно събитията около Пришествието.

„Една от най-тържествените и най-славни истини, разкрити в Библията, е Второто пришествие на Христос с цел да завърши великото дело на изкуплението. На Божия народ, оставен толкова дълго да живее като странник „в земята на смъртната сянка,“ е дадена скъпоценната, вдъхваща радост надежда чрез обещанието за завръщането на Този, Който е „възкресението и животът“, за да „отведе отново у дома Своите изгнаници“. Доктрината за Второто пришествие е основната идея в Свещените Писания. От деня, когато първата човешка двойка напусна посърнала Едем, децата на вярата очакват идването на Обещания, Който ще съкруши силата на унищожителя и отново ще ги заведе в изгубения Рай“ (Великата борба. с. 203).

Един от първите адвентни водачи, Лутер Уорън, обичал да казва на младежите: „Единственият начин да бъдете готови за идването на Христос, е да се подготвите и да останете готови“. Вестта за Христовото скорошно идване е неотложен призив за всеки един от нас да изпитваме сърцата си и да преценяваме духовния си живот. Тя е призив за благочестив живот. Никой не може да бъде неутрален в ослепителната светлина от славата на завръщането Му.

`Прочетете 1 Солунци 5:2-5 и Евреи 9:28 . Какво насърчение ни дават тези стихове за начина, по който ще се завърне Христос?`