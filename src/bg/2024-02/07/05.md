---
title: 'Периодът от 2300 денонощия от Даниил 8:14'
date: 15/05/2024
---

Уилям Милър забелязва, че събитията, предсказани от пророците, се изпълняват съвсем точно: 400-те години на пребиваването на потомците на Авраам, 40-те години бродене в пустинята на Израил, 70-те години плен и 70-те седмици, определени за Израил ( Битие 15:13; Числа 14:34; Йеремия 25:11; Даниил 9:24 ).

`Прочетете Марк 1:15; Галатяни 4:4 и Римляни 5:6 . Какво ни говорят тези стихове за Божието разписание за първото пришествие?`

Когато Милър изучава пророчествата, сравнявайки стих със стих, той стига до заключението, че ако Бог има божествено разписание в цялата Библия, Той трябва да има и божествено разписание що се отнася до второто идване на нашия Господ.

`Прочетете Даниил 8:14 . Какво събитие трябва да се случи в края на 2300 денонощия?`

Уилям Милър приема популярния възглед, че „очистването на светилището“ представлява очистването на земята с огън. Старателно изучава Писанието, за да разбере едно такова събитие с изключително значение. Открива връзката между Даниил, 8 и 9 глава. В Даниил, 8 глава ангелът получава наставления да „направи този човек да разбере видението“ ( Даниил 8:16 ). Към края на главата единствената част от цялото видение от Даниил, 8 глава, която остава необяснена ( Даниил 8:27 ), е частта за 2300 денонощия. По-късно ангелът се връща при Даниил и обявява: „сега излязох да те направя способен да разбереш“ ( Даниил 9:22; 9:23,25-27 ). Това трябва да му помогне да разбере какво представляват 2300 денонощия.

Знаем това, защото след като заповядва на Даниил: „Размисли за работата и разбери видението“ ( Даниил 9:23 ), първите думи на ангела са: „Седемдесет седмици са определени за народа ти и за святия ти град“ ( Даниил 9:24 ). Думата, преведена „определени“, буквално означава „отрязани“. Седемдесет седмици, 490 години, са отрязани. Но от какво? Очевидно от видението за 2300 денонощия – единствената част от Даниил, 8 глава, която пророкът не разбира и която ангелът сега идва да обясни.

И тъй като началната точка на 70-те седмици е „излизането на заповедта да се съгради отново Йерусалим“ ( Даниил 9:25 ), Милър разбира, че ако разбере тази дата, може да научи началото на 70-те седмици и на пророчеството за 2300 денонощия.