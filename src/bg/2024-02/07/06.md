---
title: Най-дългото пророчество
date: 16/05/2024
---

`Прочетете Ездра 7:7-13. Кога е издадена заповедта да се позволи на израилтяните пленници в Персия да тръгнат свободно да възстановяват храма?`

Заповедта е издадена от Артаксеркс, цар на Персия, през 457 г.пр.Хр. Този указ е последният от трите указа, които позволяват на евреите да се върнат и да възстановят Йерусалим и храмовите служби. Третият указ е най-всеобхватен и бележи началото на пророчеството за 2300 дни/години.

`Прочетете Даниил 9:25,26 . Кога ще започне целият този пророчески период? Кои големи събития предсказват тези стихове?`

В това забележително пророчество Даниил предсказва, че „от излизането на заповедта да се съгради отново Йерусалим“ до Месия ще има 69 пророчески седмици, или 483 пророчески дни, които са буквални години. Тъй като указът излиза през есента на 457 г., 483 години се простират до есента на 27 г.сл.Хр. Думата „Месия“ означава „Помазаникът“. През есента на 27 г.сл.Хр. Христос е кръстен и получава помазването на Духа ( Деяния 10:38 ). След кръщението Си отива в Галилея, като „проповядваше Божието благовестие, като казваше: Времето се изпълни“ ( Марк 1:14,15 ).

През пролетта на 31 г.сл.Хр., в средата на пророческата седмица, три години и половина след кръщението Си Исус е разпнат на кръст. Системата от жертвоприношения, която е сочела напред към Божия Агнец, се прекратява с жертвата на Христос на Голгота. Символът среща първообраза си и накрая всички жертви и приноси на церемониалната система са прекратени.

`Прочетете Даниил 9:27 . Как ще завърши пророчеството за седемдесетте седмици?`

Седемдесетте седмици, или 490-те години, специално определени за евреите, завършват през 34 г.сл.Хр., когато Синедрионът отхвърля евангелската вест ( Деяния 6:8-7:60 ).

Като извадим 490 от 2300 години, остават 1810 години за завършване на пророчеството. Това ни води до годината 1844. Уилям Милър и първите адвентисти вярват, че светилището от Даниил 8:14 е земята и приемат, че Христос ще дойде да очисти земята с огън през 1844 г. В частта за петък има диаграма.