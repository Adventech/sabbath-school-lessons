---
title: Обещанието за Неговото завръщане
date: 12/05/2024
---

Протестантските реформатори и поклонниците, които напускат Холандия и тръгват към новия свят, копнеят за идването на Исус. За тях Второто пришествие на Христос е радостно събитие, което очакват с нетърпение. Джон Уиклиф гледа напред към идването на Христос като надеждата на църквата. Калвин говори за всички реформатори, когато казва, че завръщането на Христос е „най-щастливото от всички събития“. За верните Божии мъже и жени второто идване на Христос е нещо, което приветстват, а не нещо, от което се страхуват.

`Прочетете Йоан 14:1-3 ; 1 Солунци 4:13-18 и Тит 2:11-14 . Защо тези пасажи са давали такава надежда на християните през вековете?`

Лесно е да разберем защо вярата във второто идване на Христос носи такава надежда и радост на вярващите в Библията християни. То сочи напред към края на болестите, страданията и смъртта. Слага край на бедността, несправедливостите и потисничеството. Приветства края на раздорите, конфликтите и войната. Предвещава идването на бъдещия свят на мир, щастие и трайно общение с Христос и изкупените от всички векове завинаги.

„През всички епохи идването на Господа е било надеждата за Неговите истински последователи. Обещанието на Спасителя, че ще се върне отново, което даде на учениците Си при сбогуването Си с тях на Елеонския хълм, направи бъдещето светло, изпълвайки сърцата им с такава радост и надежда, които скръбта не можеше да угаси, нито изпитанията да помрачат. „Явяването на нашия велик Бог и Спасител Исус Христос“ е „блажената надежда“ сред всички страдания и гонения. Когато християните в Солун скърбяха на погребението на близките си, за които се бяха надявали, че ще видят живи завръщането на Господа, техният учител Павел насочи погледите им към възкресението при пришествието на Спасителя. Тогава мъртвите в Христос ще възкръснат и заедно с живите ще бъдат грабнати, за да посрещнат Господа във въздуха. „И така – казва той – насърчавайте се един друг с тези думи“ ( 1 Солунци 4:16-18 )“ (Великата борба. с. 205).

`Защо Второто пришествие е толкова важно за нашата вяра? И особено като знаем, че мъртвите спят, защо това учение придобива такава голяма важност? Защо без него бихме били в напълно безнадеждна ситуация, както казва Павел ( 1 Коринтяни 15:15-18 )?`