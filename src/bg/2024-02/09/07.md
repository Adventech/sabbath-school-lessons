---
title: Разширено изучаване
date: 31/05/2024
---

„Поради липсата на библейски доказателства в тяхна подкрепа някои не престават неуморимо да настояват: „Защо известните хора не възприемат този съботен въпрос? А съвсем малко хора вярват като вас. Не може вие да сте прави, а всички тези учени хора в света да бъркат“. Те забравят, че точно същият довод е използван и срещу Христос и Неговите апостоли.

За да се оборят тези аргументи, трябва само да се цитират ученията на Писанията и историята на Божиите взаимоотношения с Неговия народ от всички епохи“.

„Християните от предишните епохи спазваха неделята, предполагайки, че така спазват библейската събота. И сега също има истински християни във всяка църква, включително и в римокатолическата общност, които искрено вярват, че неделята е Божествено постановена. Бог приема тяхната искреност и честност пред Него. Но когато спазването на неделята бъде наложено чрез закон и светът бъде информиран за задължителността на истинската събота, тогава всеки, който наруши Божията заповед, за да се подчини на нареждане, което няма по-висш авторитет от този на Рим, чрез това ще почете папството повече от Бога. Той отдава почит на Рим и на силата, която налага поставен от Рим обичай. Покланя се на звяра и на неговия образ. Когато хората в този момент отхвърлят деня, който Бог е определил за знак на Своя авторитет, и празнуват на негово място деня, който Рим е избрал за белег на своето върховенство, те по този начин ще приемат белега на вярност към Рим – „белега на звяра“. Едва когато този въпрос бъде съвсем ясно представен пред хората и те бъдат принудени да избират между Божиите заповеди и човешките заповеди, тези, които продължават да съгрешават, ще получат „белега на звяра“ (Великата борба. С. 309, 304).

**Въпроси за разискване**

`Светът се променя толкова бързо, така драматично. Защо трябва винаги да бдим да не би последните събития да ни хванат неподготвени?`

`Как разбирането за съда и Божия закон може да се съгласува с факта, че сме спасени единствено по благодат?`

`По какви начини можете да свидетелствате на онези, които не схващат значимостта на истинската събота и искрено спазват неделята, първия ден от седмицата?`

`Какви са опасностите от обединяване на църква и държава? Какво отношение трябва да имаме като християни към държавната власт?`

Тази събота, 01.06.2024 г., ще се молим за църкви „Доктор Йосифово“ и „Джулюница“.