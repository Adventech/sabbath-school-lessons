---
title: Неотменимостта на Божия закон
date: 27/05/2024
---

`Прочетете Матей 5:17,18; Псалми 111:7,8; Еклесиаст 12:13,14; 1 Йоан 5:3; Притчи 28:9 . Какво учат тези библейски пасажи за връзката на християнина със закона?`

Адвентистите следват стъпките на протестантските реформатори, които издигат светостта на Божия закон. Забележете колко убедително потвърждава това Джон Уесли: „Ритуалният, или церемониалният закон, занесен от Мойсей на израилтяните, съдържа всичките предписания и наредби, свързани със старите жертвоприношения и служби в храма, които нашият Господ наистина дойде да унищожи, да анулира и напълно да отмени. (…) Но моралният закон, съдържащ се в Десетте заповеди и прилаган строго от пророците, Той не премахна. Не беше част от плана Му с идването Си да отменя която и да било част от него. Това е закон, който никога не може да бъде унищожен, който „стои непоклатимо като верен свидетел в небето“. (…) Всяка част от този закон трябва да остане в сила за цялото човечество във всички епохи, тъй като не зависи нито от време или място, нито от някакви други обстоятелства, податливи на промяна, но от естеството на Бога и естеството на човека и тяхната непроменима връзка един с друг“ (Upon Our Lord’s Sermon on theMount, Discourse V, John Wesley ’ s Sermons : An Anthology [Nashville, TN: Abington Press, 1991], pp. 208, 209).

`Сравнете Изход 34:5-7 с Римляни 7:11,12; Псалми 19:7-11; 89:14; 119:142,172. Какво ни говорят тези стихове за връзката между Божия закон и Божия характер?`

Тъй като Божият закон е копие на Божия характер, основата на престола Му и моралната основа на човечеството, Сатана го ненавижда. „Никой не може да пропусне факта, че ако земното светилище е символ или модел на небесното, законът, съхраняван в ковчега на земята, е точно копие на закона от ковчега в небето. Освен това, приемането на истината за небесното светилище включва признаване на изискванията на Божия закон и задължителността на съботата от четвъртата заповед. В това се крие разковничето за ожесточената и решителна съпротива срещу логичното тълкувание на Писанията, което разкрива службата на Христос в небесното светилище“ (Великата борба. С. 293).

`Какви причини изтъкват хората, за да твърдят, че вече не сме длъжни да спазваме Десетте заповеди? Какво според вас всъщност стои зад всички тези аргументи?`