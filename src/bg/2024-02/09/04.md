---
title: Съботата и законът
date: 28/05/2024
---

`Прочетете Откровение 14:6,7; 4:11; Битие 2:1-3; Изход 20:8-11. Каква е връзката между Сътворението, съботата и Божия закон?`

Сътворението говори колко сме ценни в Божиите очи. Не сме сами във вселената – някаква точица от космически прах – нито сме генетична случайност. С други думи, широкоразпространеният сценарий за произхода на живота, който е подхванат от медиите и популярната култура, представя възглед за произхода ни, който е абсолютно несъвместим с библейския разказ.

Ние сме тук, защото Исус ни е сътворил. И Той е достоен за нашето поклонение не само защото ни е сътворил, но и понеже ни е изкупил. Сътворението и изкуплението са сърцевината на всяко истинско поклонение. Затова съботата е жизненоважна за разбирането на плана за спасението. Тя говори за грижата на Създателя и за любовта на Изкупителя.

В края на Творческата седмица Бог Си почива сред красотата и величието на света, който е създал. Почива Си и като пример за нас. Съботата е ежеседмичната пауза за възхвала на Този, Който ни е създал. Когато се покланяме в този ден, разтваряме сърцата си, за да получим специалното благословение, което е определил за съботата и което не е дал за никой друг ден.

Съботата ни насочва към един Творец, Който ни обича твърде много, за да ни изостави, когато сме се отклонили от Неговото намерение за живота ни. Тя е вечен символ на нашата почивка в Него. Тя е и специален знак за вярност към Твореца ( Йезекиил 20:12,20 ). Символ е на почивка, а не на дела; на благодат, а не на законничество; на увереност, а не на осъждане; на зависимост от Бога за спасението, а не от самите нас. Истинската съботна почивка е благодатна почивка в любящите ръце на Този, Който ни е създал, Който ни е изкупил и ще се върне за нас.

Вестта от Откровение, 14 глава, Божията последна вест за света, призовава хората да си почиват в Божията любов и грижа всяка събота. Призовава нас да помним Този, Който ни е създал, и да Му отдаваме слава. Спазването на съботата е също и връзка между съвършенството на Едем и славата на новото небе и новата земя, които скоро ще дойдат. Напомня ни, че един ден ще бъде възстановено великолепието на Едем.

`Повечето адвентисти от седмия ден са обвинявани в законничество и обвинението обикновено е свързано със спазването на съботата. Обсъдете съботата като символ на изкуплението и оправданието чрез вяра. Защо покоряването на Божията заповед за почивка кара хората да смятат, че се опитваме да изработим пътя си към небето?`