---
title: Светилището и законът
date: 26/05/2024
---

`Прочетете Откровение 11:19 ; Изход 25:16 ; 31:18 ; Откровение 12:17 . Според тези стихове какво се намира в ковчега на завета в Светая Светих на светилището?`

Денят на умилостивението е ден на съд. На целия Израил е заповядано да участва в това събитие чрез покаяние, себеизпитване и въздържание от всякаква работа ( Левит 23:29-31 ). Единствено на този ден първосвещеникът влиза в Светая Светих, за да направи изкупление за греха. Там, в най-вътрешната част на светилището, се намира ковчегът на завета. В него е законът на Божиите десет заповеди, написан върху каменни плочи. Златният капак на ковчега се нарича умилостивилище, където се попръсква кръвта за очистване на светилището от грях. Божието присъствие се изявява в славата на Шехината над умилостивилището. Всяка принесена жертва разкрива Божията милост към грешните хора, но Денят на умилостивението показва, че грехът се помни до деня на съда ( Евреи 10:3 ) и че всъщност може да бъде премахнат само чрез вяра в кръвта на Христос ( 1 Петър 1:18,19 ). Там, в Божието присъствие, се съчетават по един красив начин милост и правосъдие.

Гледайки към небесното светилище, апостол Йоан вижда „Божият храм (…) се отвори и се видя в храма ковчегът на Божия завет“ ( Откровение 11:19 ). Книгата „Великата борба“ добавя следния коментар: „Божественият закон се пази свято в Светая Светих на небесното светилище – законът, който е изговорен от самия Бог сред гръмотевиците на Синай и е написан със собствения Му пръст върху каменните плочи.

Божият закон в небесното светилище е великият оригинал, а заповедите от каменните плочи, записани от Мойсей в Петокнижието, са точно негово копие. Хората, които стигат до разбирането на тази важна истина, са принудени да признаят свещения, непроменим характер на Божествения закон“ (С. 292).

Когато първите адвентисти изучават библейското учение за светилището, осъзнават важността на Божия закон и съботата в неговата сърцевина. Стигат до извода, че ако Божият закон е описан в ковчега на завета в небесното светилище, той определено не би могъл да бъде отменен на кръста.

`Помислете за съботата, която идва при нас всяка седмица с 1500 километра в час, и то без изключение. Какво трябва да ни говори това за важността на доктрината за Сътворението? Коя друга доктрина е също така въздействаща и също ни напомня нещо чрез честото си повторение?`