---
title: Основата на Божието управление
date: 25/05/2024
---

### За изучаване през седмицата
Откровение 14:6-12; Еклесиаст 12:13,14; Притчи 28:9; Даниил 7:25.

> <p>Стих за запаметяване</p>
> „Тогава змеят се разяри против жената и отиде да воюва против останалите от нейното потомство, които пазят Божиите заповеди и свидетелството на Исус; и змеят застана на морския пясък“ (Откровение 12:17).

Чрез усърдно изучаване на Библията адвентистите започват да разбират значението на закона в Светая Светих на небесното светилище. В сърцевината на Божия закон откриват важността на съботата, четвъртата заповед. Всъщност тази заповед, повече от всяка друга, категорично разкрива Бога като наш Творец – основата за всяко истинско поклонение – тема, която ще бъде особено актуална в последните дни от земната история ( Откровение 14:6-12 ).

Целта на Сатана от самото начало е да изопачава поклонението пред Бога, като омаловажава Божия закон. Той знае, че който съгреши „в едно“, е „виновен във всичко“ ( Яков 2:10 ), затова подтиква хората да нарушават закона. Сатана мрази съботата, понеже тя напомня на хората за Твореца и как трябва да Му се покланят. Но тя е също пазена свято в Божия закон в Светая Светих на небесното светилище. Тъй като законът определя какво е грях, докато хората се стремят да бъдат верни на Бога, законът Му следва да остане валиден, включително и четвъртата заповед.

Целта на този урок е да покаже връзката между светилището, Божия закон, съботата и надвисналата криза с белега на звяра. Ще разгледаме също и колко е важна съботата за поколението в края.

Урокът за тази седмица се основава на глави 25 – 27 от кн. „Великата борба“.