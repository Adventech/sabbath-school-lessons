---
title: Белегът на звяра
date: 29/05/2024
---

`Прочетете Откровение 12:12,17 и 13:7 . Как тези стихове разкриват гнева на Сатана? Защо дяволът е толкова разярен на Божия народ в края на времето?`

Откровение, 12 глава проследява космическия конфликт между Христос и Сатана през вековете. Кулминацията е последната атака на дявола срещу Божия народ. Откровение, 13 глава въвежда двамата съюзници на змея: звярът от морето и звярът от земята. Тези две сили се присъединяват към него, за да воюват срещу Божия народ.

`Прочетете Откровение 13:4,8,12,15 и 14:7,9-11 (Вижте също Откровение 15:4; 16:2; 19:20; 20:4; 22:9 ). Коя е ключовата тема, присъстваща във всички тези стихове?`

Забележете разликата. Хората или се покланят на Твореца, или се покланят на нещо друго. Творецът е достоен за поклонение ( Откровение 5:9 ). Борбата между Христос и Сатана в небето е започнала заради поклонението: „Ще изляза над висотата на облаците, ще бъда подобен на Всевишния“ ( Исая 14:14 ). Сатана иска поклонението, което принадлежи единствено на Твореца. Според Откровение, 13 глава той постига успех чрез действията на звяра от морето ( Откровение 13:4 ).

Едно сравнение с Даниил, 7 глава показва, че този звяр от морето е същият като малкия рог, който „замисли да промени времена и закони“ и упражнява властта си 1260 пророчески „дни“, т.е. 1260 години ( Даниил 7:25; Откровение 13:5 ; Урок 6). Единствената част от Божия закон, която се занимава с време, е четвъртата заповед. Тази църква е направила опит да промени деня за поклонение от събота, седмия ден, в неделя, първия ден от седмицата.

Опитът на една земна сила да промени деня за поклонение, седмия ден – събота, която Бог е дал като белег за властта Си (Изход 31:13; Йезекиил 20:12,20 ), е опит за узурпиране на божествен авторитет на най-фундаментално ниво. Следователно този въпрос е в центъра на последния конфликт за истинското и фалшивото поклонение.

По тази причина „Откровение“ определя хората, които са верни на Бога, като такива, „които пазят Божиите заповеди“ ( Откровение 12:17; 14:12 ). Това включва седмия ден, събота, а не неделя. Онези, които откажат да приемат последния призив на трите ангела за поклонение пред Бога на святия Му ден ( Исая 58:13 ) и се поклонят на звяра в неговата фалшива събота, неделята, ще получат белега на звяра (Урок 11).