---
title: Трите ангелски вести
date: 30/05/2024
---

В Откровение 14:7 първият ангел извиква с висок глас: „Бойте се от Бога и Му въздайте слава, защото настана часът, когато Той ще съди; и се поклонете на Този, Който е направил небето и земята, морето и водните извори“. Небесният призив за нас е да отдадем върховната си вярност и искреното си поклонение на Твореца, защото съдът е на прага.

Вторият ангел обявява: „Падна, падна великият Вавилон, който напои всички народи от виното на своето разпалено блудстване“ ( Откровение 14:8 ). Вавилон символизира отпаднала религиозна система, която е отхвърлила вестта на първия ангел заради фалшива система на поклонение. Затова Откровение 14:9-11 ни предупреждава да не се покланяме на „звяра и неговия образ“. Две противоположни решения са представени тук – поклонение пред Твореца или поклонение на звяра. Всеки човек на планетата Земя ще вземе своето окончателно, необратимо решение на кого да бъде верен – на Исус или на Сатана.

`Прочетете Откровение 14:12 . Кои са двете отличителни характеристики на онези, които отказват да се поклонят на звяра? Защо и двете са жизненоважни?`

Бог ще има един народ в края на времето, който ще Му бъде верен дори и при най-ожесточената съпротива и най-жестоките гонения в историята на света. Чрез дара на Христовата правда те ще живеят живот, изпълнен с благодат и послушание. Поклонението на Твореца е абсолютно противоположно на поклонението на звяра и се изразява в спазване на Божиите заповеди. Последният конфликт за верността към Христос или звяра се върти около поклонението, а в центъра на тази велика борба между доброто и злото е съботата.

Тези посветени последователи на Спасителя не само ще имат вяра „в“ Исус, но и ще имат вярата „на“ Исус. Вярата на Исус е вяра, толкова дълбока, толкова доверчива, толкова посветена, че всички демони на ада и всички изпитания на земята не могат да я поклатят. Това е вяра, която се доверява, когато не може да види, когато не може да измисли причина, и се надява, когато не разбира. Тази „вяра на Исус“ е дар, който получаваме чрез вяра. Тя ще ни преведе през предстоящата криза. Когато тази криза се разрази върху нас и се сблъскаме с икономическа изолация, гонение, затвор и смърт, вярата на Исус ще ни преведе през последните часове на земята, докато Исус се завърне.

`Как Бог подготвя вярата ви днес за това, което предстои в бъдеще?`