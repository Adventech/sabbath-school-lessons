---
title: Гонени, но побеждаващи
date: 21/04/2024
---

`Прочетете Даниил 7:23-25 и Откровение 12:6,14 . Какви пророчески времеви периоди се споменават в тези пасажи?`

Сатана се разярява, когато Божият народ остава верен на своя Бог. И често започват гонения. Пророк Даниил описва време, което за него е още в бъдещето, когато средновековната църква „воюваше със светиите“ и „изтощаваше“ Божия народ ( Даниил 7:21,25 ). Пророк Йоан описва същия този период като време, когато Божията църква е принудена да бяга в пустинята, където трябва да „я хранят за време и времена, и половин време“ ( Откровение 12:14 ). Откровение 12:6 добавя: „Жената [църквата] побегна в пустинята, където имаше място, приготвено от Бога, за да я хранят там хиляда двеста и шестдесет дни“. Божият народ е хранен в пустинята. Божието Слово ги укрепява и поддържа, докато великата борба продължава да бушува през този дълъг и мрачен период на папско владичество.

Божият народ намира „място, приготвено“ за тях от Бога. В най-големите житейски трудности Той винаги приготвя място за верните Си последователи. В моментите на най-голямото им изпитание те намират убежище в Неговата любов и грижа ( Псалом 46 ).

1260-те дни и време, времена и половин време от Откровение 12:6,14 се отнасят за един и същ период (3 ½ времена, или години, х 360 дни /години/ = 1260 дни). Библейското пророчество често е написано в символи. В пророческите части на „Даниил“ и „Откровение“ един пророчески ден е равен на една буквална година. Намираме този принцип „ден-година“ в Числа 14:34 и Йезекиил 4:6 .

Принципът „ден-година“ не се осланя само на тези стихове, а на широка библейска основа. Д-р Уилям Шеа, познавач на хронологията и изследовател на Стария Завет, дава 23 реда библейски доказателства от целия Стар Завет за този принцип. Тълкувателите на Библията са ги използвали през вековете.

Вестготите, вандалите и остготите са племена, възприели доктрини, различни от официалните учения на Рим. 1260-те дни започват, когато последните от тези варварски племена, остготите, са прогонени от Рим през 538 г. Този период на духовна тъмнина продължава до 1798 г., когато генералът на Наполеон, Бертие, отвежда папата от Рим. Безброй християни стават мъченици през този дълъг период, понеже се покоряват на Божието Слово. Те побеждават дори в смъртта. В Христос са освободени от вината и властта на греха, триумфират „чрез кръвта на Агнето“. Победата над Сатана на кръста е и тяхна победа. Макар че умират, смъртта им е само почивка до завръщането на Христос.

`Как изпълнените библейски пророчества укрепват вярата ви?`