---
title: Светлината побеждава мрака
date: 22/04/2024
---

`Прочетете Юда, 3 и 4 стих . Какво е предупреждението тук и как се прилага в християнската църква по-късно?`

Книгата „Юда“ е написана някъде преди 65 г.сл.Хр. до верни християни, които са „възлюбени от Бога Отца и пазени в Исус Христос“ ( Юда 1:1 ). Тези предани вярващи са настойчиво наставлявани да „се подвизавате за вярата, която веднъж завинаги беше предадена на светиите. Защото са се вмъкнали някои човеци, (…) които обръщат благодатта на нашия Бог в похотливост“ ( Юда 1:3,4 ). Този съвет е още по-важен за вярващите през Средните векове, след като в църквата нахлуват като порой езически обичаи и човешки традиции с цената на компромиси с Божието Слово. В продължение на много векове хора като валдензите са защитавали твърдо истините от Писанието. Те вярват, че Христос е единственият им ходатай, а Библията – единственият източник на авторитет. „Във всяка епоха имаше свидетели за Бога – хора, които приемаха Библията за единствения стандарт за живот и освещаваха истинската събота“ (Великата борба. С. 44).

`Прочетете Откровение 2:10 . Какво обещание дава Бог на онези, които са Му верни дори когато са заплашени със смърт?`

Тези думи са написани до църквата в Смирна. Един от боговете покровители на града е Дионис – богът на веселието и плодородието. Когато свещениците на Дионис умирали, на главите им се поставяла корона в погребалната процесия. Йоан сравнява тези земни корони, поставени при смъртта, с венеца на живота, поставен върху победителите над силите на злото. Венецът на живота се дава на онези, които са понесли изпитания, трудности, страдания и дори смърт заради Христос.

Венецът на живота вдъхновява тези верни християни да понасят и смърт заради Христос. Венецът на живота винаги мотивира вярващите в трудни обстоятелства. Той вдъхновява валдензите да понасят болка и гонения. Те знаят, че един ден ще видят Исус и ще живеят с Него завинаги. Венецът на живота говори и на нас: сега може да срещаме изпитания, но той ни очаква, ако погледът ни остане постоянно насочен към Исус.

`Какво ви насърчава в трудни моменти? Какво ви плаши? Какви обещания можете да изискате за тези моменти?`