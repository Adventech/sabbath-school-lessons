---
title: Смелост за устояване
date: 23/04/2024
---

`Сравнете Деяния 5:28-32 ; Ефесяни 6:10-12 и Откровение 3:11 . Какъв основен принцип откриваме в тези стихове?`

Една от отличителните характеристики на валдензите и на всеки от реформаторите е непоклатимата им вярност на Бога, съобразяването с авторитета на Писанието и признаването на върховенството на Христос, а не на папството. Мислите им са били пропити от новозаветни истории за вяра и кураж.

Заедно с Петър и апостолите те са можели да кажат: „Подобава да се покоряваме на Бога, а не на човеците“ ( Деяния 5:29 ). Възприели с ентусиазъм наставлението на Павел: „Заяквайте в Господа и в силата на Неговото могъщество“ ( Ефесяни 6:10 ). Приели сериозно съвета на Исус: „Дръж здраво това, което имаш, за да не ти отнеме никой венеца“ ( Откровение 3:11 ). Вместо да се подчиняват на традициите на Римската църква, тези непоколебими мъже и жени на вярата имали куража да застанат твърдо за истините от Божието Слово.

Валдензите били една от първите групи, които се сдобили с Библия на своя език. Един трогателен разказ за преписването на Словото на ръка, написан от Джийн Легер, който участвал в преписването на Библията, съдържа информация от първа ръка за работата им, включително и рисунки. Валдензите тайно преписвали Писанието в планинските си общности в Северна Италия и Южна Франция. Младежите отрано били наставлявани от родителите си да запомнят големи откъси от него. Екипи от писари работели заедно, за да преписват неуморно Словото. Много от валдензите пътували из цяла Европа като търговци и незабелязано споделяли библейските истини. Някои се записвали в университети и когато се удавала възможност, споделяли части от Писанието с други студенти. Ръководени от Светия Дух, те усещали точния момент, когато някой искрен човек бил готов, избирали части от скъпоценните страници и ги раздавали. Много от тях плащали за своята вярност и посвещение с живота си. Въпреки че валдензите не разбирали всички библейски учения ясно, те запазили истината на Божието Слово векове наред, като го споделяли с другите.

„А пътят на праведните е като светлината на разсъмване, която се развиделява, докато стане съвършен ден“ ( Притчи 4:18 ). Соломон сравнява пътеката, по която Бог води Своите деца, със слънцето, което се издига все по-нависоко. Ако Бог просто включеше едно космическо копче и слънцето заблестеше с цялата си яркост, то щеше да ни заслепи. След като тъмнината е поглъщала света векове наред, Господ издига мъже и жени, посветени на Словото, които продължават да го изследват.

`Как можем ние да светим в своите общности, отразявайки светлината на Христос? А правим ли го?`