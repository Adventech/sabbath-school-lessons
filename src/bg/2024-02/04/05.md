---
title: Утринната звезда на Реформацията
date: 24/04/2024
---

`Прочетете Псалми 19:7-11 ; 119:140 ; 119:162 и Йеремия 15:16 . Какво сходно отношение към Божието Слово имат Давид и Йеремия, което всъщност е крайъгълният камък на Реформацията?`

Всички реформатори „се радват“ на Словото. Те „се наслаждават“ на Божията воля. „Обичат“ закона Му. Една от най-важните и основополагащи истини на Реформацията е радостта, която носи изучаването на Писанието. То не е мъчна задача. Не е законническо упражнение. Не е строго изискване, а наслада.

Докато изучават Писанието, те са преобразени чрез силата на Светия Дух. „Характерът на Уиклиф е доказателство за образователната и преобразяващата сила на Свещените Писания. Той се разви благодарение на Библията. Усилието да се разберат великите истини на откровението, придава свежест и сила на всички способности. То разширява ума, изостря възприемчивостта и прави преценката зряла. Изучаването на Библията ще облагороди всяка мисъл, чувство и стремеж така, както не би могло да направи изучаването на нищо друго. Тя придава устойчивост на целите, търпение, смелост и сила на духа. Пречиства характера и освещава душата. Искреното, благоговейно изучаване на Писанията, което свързва ума на човека направо с ума на Безкрайния, ще даде на света хора с по-силен и действен интелект, както и с по-благородни принципи, отколкото и най-умелото обучение според принципите на човешката философия“ (Великата борба. с. 65).

`Прочетете 2 Тимотей 2:1-3 . Какви съвети дава апостол Павел на Тимотей за споделянето на Божието Слово?`

Истината от Божието Слово и радостта от спасението в Христос така изпълват сърцата на реформаторите, че те просто трябва да ги споделят. Джон Уиклиф отдава живота си на превода на Библията на английски само по две причини: живият Христос го променя чрез Словото, а любовта Му го мотивира да споделя наученото с другите.

Преди Уиклиф много малка част от Библията е съществувала на английски език. Въпреки че умира, преди Рим да се докопа до него, папството изкопава тленните му останки, изгаря ги и изхвърля пепелта в една река. Но както пепелта се разпръсва по водата, така и Божието Слово, водата на живота, се разпространява надлъж и нашир в резултат от работата на Уиклиф. Ето как Бог използва този човек – „Утринната звезда на Реформацията“.