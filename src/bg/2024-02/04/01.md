---
title: Твърди за истината
date: 20/04/2024
---

### За изучаване през седмицата
Даниил 7:23 -25; Откровение 12:6,14; Юда 3,4; Откровение 2:10; Деяния 5:28 -32; Псалми 19:7-11; 1 Йоан 5:11-13 .

> <p>Стих за запаметяване</p>
> „И както Мойсей издигна змията в пустинята, така трябва да бъде издигнат Човешкият Син и всеки, който вярва в Него, да не погине, но да има вечен живот“ (Йоан 3:14,15).

Съвременният турски крайбрежен град Измир някога е бил библейският град Смирна, споменат в книгата „Откровение“. Този древен град с приблизително 100 000 жители бил в своя разцвет към края на първи и през втори век. Там царяло благоденствие и абсолютна вярност към Рим.

Веднъж годишно всички жители на Смирна трябвало да кадят тамян на римските божества. Очевидно във втори век там е имало добре развиваща се християнска общност и много от християните не се подчинявали. Поликарп, църковен водач в ранната църква, станал мъченик на централния площад в Смирна, изгорен на клада, понеже отказал да предаде своя Господ, като кади тамян пред римските божества. Когато за последен път бил призован да се отрече от Христос, старецът отговорил: „Осемдесет и шест години Му служих и Той не ми причини никакво зло. Как мога да кажа нещо лошо за Царя, Който ме спаси?“.

През вековете мъже и жени са били готови по-скоро да станат мъченици, отколкото да се откажат от вярата си в Христос. Тяхната саможертва разпалва куража ни. Историята за посвещението им на Христос ни мотивира отново да се посветим. Тази седмица ще разгледаме няколко библейски принципа, които са подтикнали валдензите и по-късните реформатори като Хус и Йероним да останат верни на Господа независимо от всичко – дори при смъртна заплаха от същата сила, която погубила Поликарп: Рим, но сега в неговата папска форма.

Урокът за тази седмица се основава на глави 4 – 6 от кн. „Великата борба“.