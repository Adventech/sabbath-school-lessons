---
title: Последният конфликт от „Откровение“
date: 09/06/2024
---

Вестта от „Откровение“ е много повече от загадъчни символи, странни зверове и непонятни образи. Тя говори за вечните истини, дадени от един любящ Бог за последното поколение. Конфликтът между Христос и Сатана започва в небето и е свързан с поклонението. Кулминацията му в края ще бъде също за поклонението.

`Сравнете Откровение 14:7,9 с Откровение 4:11 . Каква е всеобхватната тема на „Откровение“ в този космически конфликт между доброто и злото?`

В цялото „Откровение“ поклонението и Сътворението са неделимо свързани. Откровение 14:7 ни призовава да се поклоним на Господа на цялото творение. На фона на еволюцията, която помита като вихър света през последните два века, съботата вечно ни напомня за нашата самоличност. Тя постоянно подчертава факта, че сме сътворени същества и нашият Творец е достоен за предаността и поклонението ни. Това е една от причините дяволът да ненавижда съботата толкова много.

`Прочетете Откровение 12:17 и 14:12 . Как поклонението пред Твореца намира окончателния си израз?`

Поклонението пред Твореца чрез спазването на Божиите заповеди е съвсем противоположно на поклонението пред звяра. Бог ще има народ в края на времето, който ще Му бъде верен въпреки огромната съпротива и най-жестокото гонение в историята.

„Докато спазването на фалшивата събота в съответствие със закона на държавата, но противно на четвъртата заповед, ще бъде белег за вярност към силата, която се противопоставя на Бога, спазването на истинската събота в послушание към Божия закон е доказателство за вярност към Създателя“ (Великата борба. С. 410).

Откровение 14:12 заявява, че тези посветени последователи на Спасителя ще имат „вярата на Исус“. Тя е толкова дълбока, че се доверява и когато не може да види защо. Върви напред и когато не разбира. Тя е дар от Исус, който получаваме чрез вяра, и ще ни преведе през предстоящия конфликт.

`Седмият ден, събота, е основополагащ символ на Бога като Творец, който ни връща към самия Едем. Затова опитът да се узурпира, както прави Рим ( Даниил 7:25 ), е опит да се узурпира Божият авторитет на възможно най-фундаментално ниво. Как тази истина ни помага да разберем защо съботата ще бъде такъв спорен въпрос в последните дни?`