---
title: Разпознаването на звяра – част първа
date: 11/06/2024
---

`Откровение 13:1,2. Откъде се издига този звяр и кой му дава власт?`

Книгата „Откровение“ определя змея най-вече като Сатана. В Откровение 12:3-5 се казва, че змеят се опитва да унищожи „мъжкото дете“ веднага щом жената го роди, а по-късно то е „занесено при Бога, дори при Неговия престол“. Именно дяволът, действащ чрез езическия Рим, се опитва да погуби Христос ( Матей 2:16-18 ). Най-големият враг на Бога и човека работи чрез политически и религиозни институции, за да осъществява целите си.

За този звяр ни се казва: „Змеят му даде силата си, престола си и голяма власт“ ( Откровение 13:2 ). Това пророчество се изпълнява точно стотици години по-късно, когато римският император Константин премества столицата си от Рим в града, който ще се нарече Константинопол, в съвременна Турция. Това оставя вакуум във властта на бившия престол или седалище на Цезарите, имперския град Рим. Така езическият Рим дава на звяра своето седалище, или столица.

Айзък Бакъс заявява: „Премествайки седалището на империята в Константинопол (…) Константин отваря път епископът на Рим да се възвеличи над всички хора на земята и над небесния Бог“ ( The Infinite Importance of the Obedience of Faith, and of Separation from the World , p. 16 [quoted in Le Roy Edwin Froom, The Prophetic Faith of Our Fathers , vol. 3, p. 213]). Според Томас Хобс „папството не е нищо друго освен призракът на покойната Римска империя, седящ коронован върху нейния гроб“ (Leviathan [New York: Oxford University Press, 1996], p. 386). По-внимателен анализ разкрива, че звярът от морето от Откровение, 13 глава е отстъпила религиозна сила, която се издига от Рим и става световна система на поклонение ( Откровение 13:3,4 ). Този звяр не е личност, това е религиозна организация, заместила истината от Божието Слово с човешки постановления.

`Прочетете Откровение 13:1,6 . Каква ключова дума е използвана за разпознаване на звяра?`

Библията определя думата богохулство в Йоан 10:33 и Лука 5:21 с два примера: (1) човек, който претендира или твърди, че е Бог, и (2) човек, който твърди, че има властта да прощава грехове. В случая обвиненията са несправедливи, защото Исус е наистина Бог и затова има правото да прощава грехове. Римското папство има две отличителни доктрини, които Библията нарича богохулство: то твърди, че свещениците му имат властта да прощават грехове и че папата има прерогативите на Бога на земята.