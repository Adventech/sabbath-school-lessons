---
title: Приближаващата криза
date: 10/06/2024
---

Пророчеството за белега на звяра от Откровение, 13 глава говори за най-жестоката и най-лоша фаза от сатанинската война срещу Бога. Откакто Исус умира на кръста, врагът знае, че е победен, но е решен да погуби възможно най-много хора със себе си. Първата му стратегия в тази кампания е заблудата. Когато заблудата не сработва, прибягва към сила. Именно той стои зад указа, че всеки, който откаже да се поклони на звяра или да приеме белега му, ще бъде умъртвен.

Разбира се, религиозните гонения не са нещо ново. Те са започнали още с Каин, който убива Авел, понеже Авел изпълнява Божията заповед. Исус казва, че това ще се случи дори сред вярващи хора.

`Прочетете Йоан 16:2 ; Матей 10:22 ; 2 Тимотей 3:12 ; 1 Петър 4:12 . Какво преживява новозаветната църква и как това се прилага за Христовата църква в края на времето?`

В цялата християнска история е имало гонения. Имало ги е и в езическия Рим, но особено жестоки гонения срещу вярващите в Библията християни предприема средновековната църква. Белегът на звяра е само последната брънка от тази дяволска верига. Подобно на гоненията в миналото, той цели да принуди всички да приемат определени вярвания и въведена система на поклонение.

Пророчествата показват, че гонението ще започне с икономически санкции: никой няма да може да купува или да продава, ако не приеме белега. Всеки, който откаже да го направи, накрая ще бъде заплашен със смъртен указ ( Откровение 13:15,17 ).

Дяволът вече подготвя неискрените християни да приемат белега на звяра, когато започне последното изпитание, като ги подтиква да правят компромиси в живота си. Когато изглежда, че целият свят следва звяра с удивление и възхищение ( Откровение 13:3 ), изведнъж сцената се променя и пророческата камера се фокусира върху Божия народ. Откровение 14:12 описва следната картина: „Тук е нужно търпението на светиите, на тези, които пазят Божиите заповеди и вярата в Исус“. Божият народ живее благочестиво в послушание. Чрез Неговата благодат те остават твърди, когато всичко наоколо се тресе. Докато светът следва звяра, те „следват Агнеца, където и да отива“ ( Откровение 14:4 ). Със силата на Христос побеждават силите на ада, обединени срещу тях.

Както видяхме в Урок 9, централният конфликт между доброто и злото е за поклонението. Звярът използва измама, а когато тя не успее, прилага принуда и сила.

`Колко лесно допускате (или не допускате) финансови съображения да опорочат вашето спазване на съботата?`