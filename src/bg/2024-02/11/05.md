---
title: Разпознаване на звяра – част втора
date: 12/06/2024
---

Вместо да се поклони на звяра, Божият народ се покланя на Бога с най-голяма радост и най-възвишена наслада. Тяхното послушание извира от любовта в сърцата им. Посвещават се на Бога, защото знаят колко е посветен Той на тяхното добро.

`Прочетете Откровение 13:5 . Запишете тази отличителна характеристика върху редовете по-долу.`

Спомнете си от Урок 4, че Бог ни дава ключ за разбирането на пророческото време – един пророчески ден е равен на една буквална година ( Числа 14:34; Йезекиил 4:6 ). Изчисляването на времевия период от 42 месеца, споменат в Откровение 13:5 , използвайки 30-дневния еврейски месец, е равно на 1260 пророчески дни или буквални години.

Папството упражнява огромно влияние от 538 г. до 1798 г. Но когато генералът на Наполеон Бертие взема папата в плен през 1798 г., завършва пророческият период на папското върховенство и се изпълнява пророчеството от „Откровение“: „Ако някой откарва в плен, и той в плен ще отиде“ ( Откровение 13:10 ). Ударът върху папството е изключително сериозен, но не и фатален. Според Откровение 13:12 смъртоносната рана ще заздравее. Влиянието на папството отново ще се чувства по целия свят.

Днес световните лидери приветстват папата като посланик на Римската църква и го посещават редовно във Ватикана. В един безпрецедентно нестабилен свят се подготвя сцената римският папа да стане одобреният морален лидер на света, който може да обединява хората. По време на речта му на 6 юни 2012 г. пред повече от петнадесет хиляди души, събрани на площад „Свети Петър“ в Рим, папа Бенедикт XVI обяви: „Неделята е денят Господен за мъже и жени, ден, в който всеки трябва да бъде свободен, свободен за семейството си и свободен за Бога. Когато защитаваме неделята, ние защитаваме човешката свобода“ (https://www.vatican.va/content/benedict-xvi/en/audiences/2012/documents/hf_ben-xvi_aud_20120 606.html). „Великата борба“ ясно разкрива докъде ще доведе това движение един ден: „Хората, които почитат библейската събота, ще бъдат осъдени като врагове на закона и реда, нарушаващи моралните ограничения на обществото, причиняващи анархия и поквара и предизвикващи Божиите съдби над земята. (…) Те ще бъдат обвинени в дух на непокорство към властта. Проповедници, които отричат задължението да се спазва Божият закон, ще представят от амвона дълга за послушание към гражданската власт като нареден от Бога. Спазващите заповедите ще бъдат представяни лъжливо и осъждани в законодателни събрания и съдебни палати“ (Великата борба. С. 400).

`Колкото и да е трудно сега да си представим, че може да се случи нещо подобно, вижте колко бързо може да се промени нашият свят. Какво трябва да ни говорят тези промени за бързината, с която биха могли да се стоварят върху нас събитията от времето на края?`