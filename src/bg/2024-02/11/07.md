---
title: Разширено изучаване
date: 14/06/2024
---

Поклонението пред звяра и неговия образ напомня за Даниил, 3 глава, където царят на Вавилон заповядва на Седрах, Мисах и Авденаго да се поклонят пред един златен образ или ще бъдат хвърлени в огнена пещ. И в Древния Вавилон, и в съвременния Вавилон – проблемът е свързан с поклонението. Истинското поклонение извира от ум, научен от Божието Слово, душа, преобразена от Божията любов, и сърце, изпълнено с Божия Дух. Тогава няма да бъдем „съобразни с този свят“, но ще живеем според Божията воля, която се намира в Словото Му. Това е единствената ни сигурност!

„Бог никога не принуждава волята или съвестта на човека. Но неизменният метод на Сатана – да се налага със сила над тези, които не може да изкуши другояче – е принуда чрез насилие. Чрез страх или принуда той се стреми да управлява съвестта и да осигури почит към себе си. За да постигне това, действа както чрез религиозните, така и чрез светските власти, подтиквайки ги да налагат човешки закони, които противоречат на Божия закон“ (Великата борба. С. 400).

„За да издържат успешно предстоящото пред тях изпитание, те трябва да разбират разкритата в Словото Божия воля. Могат да Го почитат само когато имат правилна представа за Неговия характер, управление и цели и постъпват в съгласие с тях. В последната голяма битка ще устоят единствено онези, които са основали принципите си на библейската истина“ (пак там, с. 402).

„Но Бог ще има на земята един народ, който ще се придържа към Библията и само Библията като критерий за всички доктрини и основа за всички реформи. Становищата на учените, заключенията на науката, вероученията или решенията на църковните събори – толкова многобройни и противоречиви, колкото и църквите, които ги подкрепят, гласът на мнозинството – нито едно от тях, нито всичките заедно трябва да се считат като доказателство за или против някоя точка от религиозната вяра. Преди да приемем която и да било доктрина или заповед, трябва да настояваме за едно ясно „Така казва Господ“ в нейна подкрепа“ (пак там, с. 403).

**Въпроси за разискване**

`Как можем да живеем в очакване на идването на Христос и да споделяме тази надежда, без да се превръщаме в параноици?`

`Поразсъждавайте още върху въпроса за поклонението. Какво ни говори ежедневието ни, нашите всекидневни навици за това на кого или на какво се покланяме?`

`Как можем да помогнем на себе си и на другите да мислят за бъдещето с увереност, а не със страх?`

`Какво практично влияние оказва разбирането за последните събития върху живота ни днес?`

Тази събота, 15.06.2024 г., ще се молим за църкви „Долни Цибър“ и „Долни Чифлик“.