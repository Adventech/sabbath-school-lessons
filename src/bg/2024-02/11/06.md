---
title: Звярът от земята
date: 13/06/2024
---

`Прочетете Откровение 13:11-18 . По какво се различава този втори звяр от първия звяр от Откровение, 13 глава?`

Първият звяр излиза от морето, вторият идва от „земята“ ( Откровение 13:11 ). Морето символизира „народи и множества, племена и езици“ ( Откровение 17:15 ). Следователно земята символизира рядко населена област от света. Този втори звяр се появява към края на пророческия период, през който първият звяр упражнява властта си ( Откровение 13:5 ). Тоест става известен около 1798 г.

Съединените щати съвсем точно отговарят на това описание. Те обявяват независимостта си през 1776 г., приемат Конституцията си през 1789 г. и са признати като световна сила към края на XIX век.

Йоан продължава: „Имаше два рога, като агнешки, а говореше като змей“ ( Откровение 13:11 ). Рогът в библейските пророчества символизира власт. За разлика от първия звяр, този няма корони върху роговете си, което подсказва, че не е монархия. Двата рога символизират двата основополагащи ръководни принципа, които са източник на силата и просперитета на Съединените щати – политическа и религиозна свобода.

`Прочетете Откровение 13:11,12 . Каква промяна виждате в този звяр и как говори той?`

Тази кротка, прилична на агне нация накрая започва да говори като змей. Тя упражнява „цялата власт на първия звяр“ ( Откровение 13:12 ) и изоставя принципите си на религиозна свобода, като принуждава „земята и живеещите на нея да се поклонят на първия звяр“. Съединените щати ще дадат тон за изискването всеки на земята да се поклони на първия звяр, като признаят духовния и светския авторитет на папата. Според това пророчество Съединените щати правят образ на звяра – обединение на църква и държава – и ще изискат всеки един да се поклони на този образ.

Удивителното е, че когато за първи път са били разпознати като този звяр, Съединените щати са били много далеч от военния и икономическия хегемон, какъвто са щели да станат и какъвто са сега.

`Помислете за политическата нестабилност в Америка днес. Как може тя един ден да доведе до изпълнението на това пророчество?`