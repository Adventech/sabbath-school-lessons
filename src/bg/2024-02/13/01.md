---
title: Триумфът на Божията любов
date: 22/06/2024
---

### За изучаване през седмицата
Откровение 22:11,12; Йеремия 30:5-7; Псалми 91:1-11; Йеремия 25:33; Откровение 21:2; 20:11-15.

> <p>Стих за запаметяване</p>
> „И чух силен глас от престола, който казваше: Ето, скинията на Бога е с човеците; Той ще обитава с тях; те ще бъдат Негов народ; и сам Бог ще бъде с тях – техен Бог. Той ще обърше всяка сълза от очите им и смърт няма да има вече; нито ще има вече жалеене, нито плач, нито болка; защото предишното премина“ (Откровение 21:3,4).

Можем да очакваме бъдещето със сърца, изпълнени с надежда.

Въпреки че идват трудни времена, през каквито и страдания да се налага да преминем, каквито и трудности да трябва да понесем, каквито и скърби да преживеем, ако имаме надежда, че идва по-добър ден, можем да живеем днес със смисъл, цел и радост. Франклин Рузвелт е президент на Съединените щати от 1933 г. до 1945 г. – един от най-трудните периоди в историята на САЩ. Парализиран е от полиомиелит и не може да ходи без чужда помощ. Веднъж пише: „Винаги се държахме за надеждата, вярата, убеждението, че има по-добър живот, по-добър свят отвъд хоризонта“. Алберт Айнщайн, един от най-интелигентните хора на света, пише: „Учете се от вчера, живейте за днес, надявайте се за утре“. Алфред Тенисън, популярен английски поет по време на царуването на кралица Виктория, някога пише: „Надеждата ще се усмихва от прага на идващата година, шепнейки: Ще бъде по-весело “.

В последния урок за това тримесечие ще видим непоколебимата любов на Христос през най-вълнуващото време от историята на вселената и Неговия пълен и абсолютен триумф във великата борба между доброто и злото. Последната библейска книга, „Откровението на Йоан“, ни дава надежда за днес, за утре и завинаги.

Урокът за тази седмица се основава на глави 39 – 42 от кн. „Великата борба“.