---
title: Надеждата за скорошното завръщане на Исус
date: 24/06/2024
---

`Прочетете Йоан 14:1-3 и Тит 2:11-14 . Като имаме предвид трудностите, които ни очакват, и идващото време на скръб, защо тези стихове са толкова насърчителни?`

Думите на Исус: „Да не се смущава сърцето ви“, са израз на Неговото уверение, че никога няма да ни изостави и че идва отново да ни заведе у дома. Този свят не е нашият дом. Задава се един по-добър ден. Веднъж на всеки 25 стиха Новият Завет говори за завръщането на нашия Господ. Когато дните са мрачни и тираничните закони на обединението на църква и държава заплашват живота ни, обещанието на Христос изпълва сърцата ни с надежда. Това е „блажената надежда“, която е вдъхновявала верния Божи народ във всяко поколение.

`Прочетете Откровение 6:15-17 и Исая 25:8,9 . Вижте колко е различно отношението на спасените и изгубените в тези стихове. Какво обяснява разликата между тези два мирогледа?`

Нечестивите осъзнават ужасните последици от греха, докато праведните приемат чудния план на благодатта. Бунтът срещу Бога води до страх, вина, осъждане, а накрая до вечна загуба. Отговорът ни на Неговата спасителна благодат води до прошка, мир и вечна радост при славното Му завръщане.

`Прочетете Откровение 15:3,4 и 19:7 . Как ще отговорят изкупените на славното спасение, осигурено съвсем безплатно чрез Христос?`

„Христовият кръст ще бъде науката и песента на изкупените през цялата вечност. В прославения Христос те виждат разпнатия Христос. (…) Творецът на всички светове, Повелителят на всички съдби се отказа от Своята слава заради любовта към човека – това винаги ще предизвиква удивлението и възхищението на вселената“ (Великата борба. С. 440).

`Прочетете Откровение 12:17; 17:13,14; 19:11-16 . Обърнете специално внимание на градацията в тези стихове. Какво ни говори тя за последната земна война и окончателната победа на Христос?`