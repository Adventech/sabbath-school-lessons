---
title: Надежда в трудни времена
date: 23/06/2024
---

`Прочетете Откровение 22:11,12; Даниил 12:1,2; Йеремия 30:5-7 . Какви събития ще се случат точно преди Второто пришествие?`

Краят на благодатното време за хората е последван от време на скръб, „каквото никога не е имало, откакто народ съществува до онова време“. Откровение, 16 глава описва седем последни язви, които ще поразят нечестивия свят. Но както и при язвите, излели се върху Египет, Божият народ ще бъде защитен от тях. Обърнете внимание на обещанието в „Даниил“: „И в онова време твоят народ ще се отърве – всеки, който бъде намерен записан в книгата“ ( Даниил 12:1 ). Това следва да е „книгата на живота“ ( Филипяни 4:3; Откровение 13:8; 20:12,15; 22:19 ). Ако останем верни на Исус, имената ни няма да бъдат изтрити от книгата на живота ( Откровение 3:5 ).

`Прочетете 1 Йоан 3:1-3; Йоан 8:29; 14:30. Каква е единствената достатъчна подготовка за идващото време на скръб?`

Във времето на скръбта Божият народ ще има лична връзка с Исус, толкова дълбока, че нищо няма да може да я промени. Изгаря ги желанието да Го радват във всичко, за да могат чрез делото на Светия Дух да бъдат така чисти, както е Той чист. В сърцето на Христос няма нищо, което да отговаря на сатанинските измами. Можем да отразяваме и този аспект на Неговия характер.

`Прочетете Псалми 27:5; 91:1-11; Откровение 3:10-12 . Какви насърчителни обещания ни дава Бог за времето на скръбта?`

Някои не разбират правилно идеята да преживеем времето на скръбта без посредник. Исус прекратява ходатайството Си в небесното светилище, когато всеки един е взел окончателното си решение „за“ или „против“ Него. Но това не означава, че сме сами през това време и разчитаме на собствената си сила. Исус ни уверява, че ще бъде винаги с нас ( Матей 28:20 ). Вярата се доверява, когато не може да види, и вярва дори когато светът наоколо се разпада. През времето на скръбта вярата укрепва и копнежът за вечността се увеличава, и единственото ни желание е да живеем с Исус завинаги.