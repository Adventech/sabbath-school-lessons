---
title: Две вечности
date: 27/06/2024
---

`Прочетете 2 Коринтяни 5:10; Римляни 14:10,11 ; Откровение 20:11-15 . Какво говорят те за причината нечестивите да бъдат възкресени?`

За да се реши проблемът с греха, така че никога повече да не се появява злото, всеки трябва да бъде убеден, че Бог е справедлив и честен във всичките Си пътища. Накрая всяко коляно ще се преклони и ще признае Божията справедливост във великата борба, дори Сатана и злите му ангели. Ще признаят и че никога не е имало никакво основание за бунт срещу Бога. Обърнете внимание на тези проницателни мисли от Елън Уайт: „Веднага щом се отварят архивните книги и Исус поглежда нечестивите, те осъзнават всеки грях, който някога са извършили. Разбират къде точно са се отклонили краката им от пътя на чистотата и светостта и докъде са ги отвели гордостта и бунтът за нарушаване на Божия закон. Съблазнителните изкушения, които те са поощрявали чрез отдаване на греха, изопачените благословения, презираните Божии служители, отхвърлените предупреждения, вълните на милостта, отблъсквани от упоритото, непокаяно сърце – всичко това се появява, като че написано с огнени букви. (…)

Целият нечестив свят е строен пред Божията съдебна скамейка и призован да отговаря по обвинение в държавна измяна срещу Небесното правителство. Те нямат никакъв защитник. Нямат никакво извинение. И срещу тях се произнася присъдата – вечна смърт“ (Великата борба. С. 449).

`Прочетете Откровение 20:9; Псалми 37:20; Малахия 4:1,2 . Какви прозрения ни предлагат тези пасажи за окончателното унищожение на греха и грешниците и за наградата на праведните?`

Благата вест е, че Сатана и злите му ангели ще бъдат унищожени в огненото езеро. Грехът и грешниците ще бъдат изпепелени. Според Откровение 20:9 те ще бъдат погълнати, унищожени, а не вечно измъчвани. Следващият стих използва израза „до вечни векове“. В зависимост от контекста думата „вечен“ винаги означава „нескончаем“, но докато нещото бъде напълно завършено ( Изход 21:6; 1 Царе 1:22,28; Юда 1:7; 2 Петър 2:4-6 ). За изгубените е вечно самото унищожение, а не продължителността на унищожаването им. Бог не е вечен мъчител.

`В края ни очаква една от двете вечности. Изгубените, за съжаление, получават „заплатата“, която са си спечелили – вечна смърт. Защо тогава единствената ни надежда е не да получим това, което заслужаваме, а то е смърт, а да се доверим на Исусовата правда?`