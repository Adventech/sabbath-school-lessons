---
title: Съдът през Милениума
date: 26/06/2024
---

`Прочетете Откровение 20:4-6 . Какво правят праведните през 1000-та години и защо е важно това?`

По време на Милениума праведните ще имат възможност да наблюдават от първа ръка Божията справедливост и любов, изразени в начина, по който се справя с проблема „грях“. Кой ли няма въпроси, които би искал да зададе на Бога за много неща? Сега, по време на Милениума в небето, изкупените ще могат да зададат тези въпроси. Ако любим човек или приятел липсват от небето, спасените ще имат възможността да разберат по-добре Божиите решения. Изкупените ще осъзнаят по нов начин, по-впечатляващо от всякога как Бог се е опитал да спаси всеки един човек, живял някога. Те ще осъзнаят още веднъж, че всеки, който е изгубен, е изгубил небето, понеже сам е отхвърлил Христос. Едва тогава Бог ще нанесе последната съдба – втората смърт, която е вечно унищожение – върху изгубените.

`Прочетете Откровение 20:7-9 . Как завършват 1000-та години? Каква е съдбата на Сатана и последователите му?`

За хиляда години Сатана не е имал кого да изкушава или мами. Той и ангелите му са били оставени сами, за да разсъждават над смъртоносните последици от греха. В края на Милениума нечестивите мъртви са възкресени, за да понесат присъдата си и да получат окончателната си награда ( Откровение 20:5 ).

Сега Сатана има огромна армия от последователи. Въпреки че е понасял поражение след поражение във великата борба, той добива кураж, като вижда огромното множество на изгубените. И тъй като не е готов да се откаже от бунта, отново тръгва да мами тези „народи“. Сатана ги вдъхновява да направят един последен опит да свалят Бога и да установят собствено царство. Терминът „Гог и Магог“ се използва като символ на Сатана и неспасените от всички векове. Дяволът и последователите му обграждат „стана на светиите и възлюбения град“ ( Откровение 20:9 ).

В края на хилядата години не само всички нечестиви са възкресени, но и Светият Град, Новият Йерусалим, слиза от небето на земята ( Откровение 21:2 )! Светиите са живели и царували с Христос в Новия Йерусалим през Милениума. Сега, в края на хилядата години, градът слиза на земята заедно с Бога, Исус, ангелите и всичките изкупени. Всички са налице за последната битка от великата борба. Предстои грехът да бъде заличен веднъж завинаги!

`Какво говори времето на последния съд за Божия характер?`