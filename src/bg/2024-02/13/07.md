---
title: Разширено изучаване
date: 28/06/2024
---

„Там обширните полета се преливат в красиви хълмове, а Божиите планини издигат извисените си върхове. На тези мирни поля, близо до тези живи потоци, Божият народ, толкова дълго живял в странстване и скитничество, ще намери своя дом. (…)

Там безсмъртните умове ще съзерцават с неотслабваща наслада чудесата на творческата сила и тайните на изкупителната любов. Вече няма жесток, измамен враг, който да ги изкушава да забравят Бога. Ще се развива всяка способност, умствените възможности ще се увеличават. Придобиването на познание няма да отслабва ума или да изтощава енергията. Ще могат да се предприемат най-грандиозни начинания, да се осъществяват най-възвишени стремежи, да се реализират най-високи цели. И тогава отново ще се появяват нови върхове за изкачване, нови удивителни чудеса, нови истини за разбиране, нови теми, които да изискват напрягане силите на ума, душата и тялото“ (Великата борба. С. 455, 456).

„С неизказана наслада земните деца вкусват от радостта и мъдростта на непадналите същества и черпят от знанията и разбирането, трупани през безброй векове на съзерцаване на Божиите дела. С ясен поглед те възприемат славата на творението – слънцата, звездите и звездните системи, кръжащи около трона на Бога по предначертаните си орбити. На всички неща, от най-малкото до най-голямото, е написано името на Създателя и във всички тях се разкриват богатствата на Неговата сила“ (Великата борба. С. 457).

„Великата борба е приключила. Няма вече нито грях, нито грешници. Цялата вселена е чиста. Обширното творение пулсира в ритъма на хармонията и радостта. От Този, Който е създал всичко, блика живот, светлина и веселие към безпределните селения на Космоса. От най-малкия атом до най-необятния свят, всички неща – одушевени и неодушевени – в своята непомрачена красота и съвършена радост прогласяват, че Бог е любов“ (пак там).

**Въпроси за разискване**

`Защо според вас Бог допуска грехът да просъществува толкова дълго? Същевременно никой човек не страда в този свят повече, отколкото продължава животът му. Колко кратък е човешкият живот в сравнение с хилядите години на грях? Как може тази перспектива да ни помогне да се справим с трудния въпрос за злото?`

`Как се вписва в плана за спасението периодът от хиляда години, известен като Милениума? Помислете какво говори за Божия характер фактът, че докато изкупените не получат шанса да видят справедливостта, честността и любовта на Бога, няма да бъде нанесена последната съдба, последното наказание на изгубените.`

Тази събота, 29.06.2024 г., ще се молим за църкви „Казанлък“ с групата в с. Осетеново и „Калофер“.