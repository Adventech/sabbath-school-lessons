---
title: Хилядата години на земята
date: 25/06/2024
---

Откровение, 19 глава завършва с драматична картина на завръщането на Исус и унищожаването на нечестивите. Но това не е краят на историята. Откровение, 20 глава ни въвежда в период, продължаващ 1000 години и известен като „Милениумът“.

`Прочетете Откровение 20:1-3. Каква ще бъде съдбата на Сатана, когато Исус се завърне?`

Образите в Откровение 20:1-3 са символични. Сатана няма да бъде буквално вързан с верига и затворен в яма. За 1000 години той ще бъде ограничен на тази пуста, лишена от население земя, обвързан от обстоятелствата, които самият той е създал. Във 2 Петър 2:4 четем, че той и ангелите му ще бъдат пазени за наказание чрез „мрака на най-дълбоките ровове“. Сатана ще бъде ограничен на земята от веригата на обстоятелствата, без да има кого да изкушава. За хиляда години той ще гледа опустошенията, разрушенията и катастрофите, които е причинил неговият бунт.

Гръцката дума, преведена като „бездната“, е същата дума, от която произлиза английската дума abyss (бездна, пропаст, ад). Същата дума е употребена в Септуагинтата –  гръцкия превод на Стария Завет, за да се опише земята при Сътворението. „А земята беше неустроена и пуста; и тъмнина покриваше бездната; и Божият Дух се носеше над водата“ ( Битие 1:2 ). В Септуагинтата думата „бездна“ е гръцката дума abyssos (бездна, пропаст, ад). Тя описва една неустроена земя. „Бездната“ не е някаква подземна кухина или зинала празнота някъде във вселената. Грехът и разрушенията, причинени от Сатана, както и огромният хаос преди Второто пришествие, са върнали земята към мрачната, неорганизирана маса, характеризираща състоянието ѝ в началото на Сътворението.

`Прочетете Йеремия 4:23-26 ; 25:33 ; Исая 24:1,3,5 . Как описват библейските пророци тази сцена?`

Тук пророците подчертават катастрофичните разрушения при второто идване на Христос и че нито един човек не е останал жив на земята през този период от хиляда години. Сатана и злите му ангели остават там да разсъждават за опустошенията, причинени от техния бунт. Цялата вселена отново вижда, че заплатата на греха е смърт. Бог се справя с греха по такъв начин, че никога повече да не се появи ( Наум 1:9 ). Има три основни начина, по които Той го прави. Първо, разкрива безграничната Си любов, силното Си желание и неуморните Си усилия да спаси всички хора. Второ, разкрива Своята справедливост, честност и правда. Трето, допуска вселената да види крайния резултат от греха и бунта.