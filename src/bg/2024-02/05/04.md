---
title: Просветени от Духа
date: 30/04/2024
---

Един ден, докато учи в университетската библиотека, Мартин Лутер стига до повратна точка в живота си. Открива един латински препис на Библията. Никога дотогава не е знаел, че съществува такава книга. Чете глава след глава и стих след стих с истинска наслада. Удивлява се на яснотата и силата на Божието Слово. Докато разгръща внимателно страниците, Светият Дух озарява ума му. Усеща ръководството на Духа, когато от свещените страници изникват истини, замъглени от традицията. Описвайки първото си преживяване с Библията, той пише: „О, дано Бог ми даде такава книга!“.

**Какви принципи можем да извлечем от следните стихове за начина на тълкувание на Библията?**

`Йоан 14:25,26`

`Йоан 16:13-15`

`2 Петър 1:20,21`

Много въздействаща в тези стихове е увереността, че същият Свети Дух, Който е вдъхновил библейските автори, ни ръководи, докато четем Писанието. Той е Божественият Тълкувател на небесната истина. За жалост, много християни по име днес подценяват свръхестествения елемент в Библията и преувеличават човешкия елемент. Тъй като Сатана не може повече да я крие от нас, той прави следващото най-добро за него нещо: лишава я от свръхестествения ѝ характер, прави я просто хубава книга или, още по-лошо, средство на тираничната религия за потискане на масите.

Реформаторите виждат ясно, че Светият Дух – а не свещеници, прелати и папи – е безпогрешният тълкувател на Писанието. Има една интересна размяна на реплики между Джон Нокс, шотландския реформатор, и Мери, шотландската кралица. „Мери каза: „Ти тълкуваш Писанията по един начин, а те [римокатолическите учители] го тълкуват по съвсем друг. На кого да вярвам и кой ще отсъди правото?“

„Трябва да вярвате на Бога, Който говори ясно в Словото Си – отговори реформаторът – и освен това, на което ви учи Словото, не трябва да приемате нито мен, нито другите. Словото се обяснява самò. И ако някъде има нещо неясно, Светият Дух, Който никога не си противоречи, обяснява същото по-ясно на друго място, така че да не остане никакво съмнение, освен за тези, които упорстват в невежеството“ (David Laing. Събрани творби на Джон Нокс. Т. 2, с. 281, 284; цитирано във „Великата борба“, с. 171).