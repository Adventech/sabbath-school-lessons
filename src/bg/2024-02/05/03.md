---
title: Предаване на Божието Слово на поколенията
date: 29/04/2024
---

`Прочетете 2 Коринтяни 4:1-6 и 2:14 . Какво говорят тези пасажи за увереността на Павел въпреки трудностите, с които се сблъсква при разгласяването на истините от Божието Слово?`

Апостол Павел се сблъсква с непреодолими препятствия, когато разпространява евангелието, обаче има увереността, че Божието Слово накрая ще победи, „защото“, както казва той, „не може да вършим нищо против истината, но за истината можем“ ( 2 Коринтяни 13:8 ).

Реформаторите се сблъскват с подобни трудности, обаче чрез вяра остават верни на Божието Слово. Пример за кураж в неимоверни трудности е Уилям Тиндейл. Неговото най-голямо желание е да даде на Англия точен, лесен за четене превод на Библията. Решава да я преведе от оригиналните езици и да поправи някои от грешките в превода на Уиклиф отпреди 200 години. Накрая и Тиндейл е заловен и изправен на съд. Много от преводите му на Библията, които са отпечатани във Вормс, Германия, са иззети и изгорени публично. Процесът му се провежда в Белгия през 1536 г. Осъден е по обвинение в ерес и присъдата му е изгаряне на клада. Палачите го задушават, докато го връзват на кладата, а след това изгарят тялото му. Предсмъртните му думи са изговорени с плам и на висок глас, а след това са записани: „Господи, отвори очите на английския крал“. Бог отговаря на молитвата на Тиндейл по чуден начин.

До четири години след смъртта му са публикувани четири превода на Библията. През 1611 г. е отпечатан преводът на крал Джеймс, основан главно върху работата на Тиндейл. Петдесет и четиримата учени, които свършват работата, черпят доста от по-ранния превод на Тиндейл. Нашата оценка подсказва, че Старият Завет от Библията на крал Джеймс от 1611 г. представлява 76 процента превод на Тиндейл, а Новият Завет – 83 процента. През 2011 г. преводът на крал Джеймс чества своята четиристотна годишнина, като премина границата от един милиард отпечатани библии. Преведена на 2454 езика, тя е оказала влияние върху десетки милиони хора по целия свят. Жертвата на Уилям Тиндейл наистина си е струвала.

Независимо колко трудни са изглеждали обстоятелствата, Тиндейл и неговите колеги, които са вярвали в Библията, са имали доверието, че Бог ще извърши всичко по волята Си. Животът на Тиндейл е оказал огромно влияние за вечността.

`Прочетете Даниил 12:3 и Откровение 14:13 . Как тези стихове се прилагат за живота на Тиндейл? Сега помислете за своя живот и влиянието си върху другите. Какво насърчение дават тези стихове за възможността да оказвате влияние за вечността?`