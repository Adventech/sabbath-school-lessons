---
title: Вярвай въпреки всичко
date: 27/04/2024
---

### За изучаване през седмицата
Псалми 119:162; Йоан 16:13-15; 2 Петър 1:20,21; Ефесяни 2:8,9; Римляни 3:23,24; 6:15-18.

> <p>Стих за запаметяване</p>
> „В сърцето си опазих Твоето слово, за да не съгрешавам пред Тебе“ (Псалми 119:11).

Протестантските реформатори са имали нещо, от което отчаяно се нуждае XXI век – цел в живота. В книгата си „Празнотата отвътре“ известният американски психолог Филип Кушмън коментира хора, които живеят безцелно. Вярванията им са повърхностни. Почти нищо важно няма значение за тях и те нямат нищо, за което да си струва да умрат, затова не разполагат с почти нищо, за което да си струва да живеят.

Но мъжете, жените и децата от протестантската Реформация са безкрайно различни. Имат непоколебима цел в живота. Това, в което вярват, има значение за тях и не желаят да правят никакви компромиси с морала си. Основните им вярвания са неразделна част от самите тях. Отричането на тези вярвания би означавало да се отрекат от самите себе си. Дори когато ги грози смърт, те имат вътрешен мир.

В урока за тази седмица с примери от Реформацията ще разгледаме как преобразяващите учения на Писанието стават основа за истинска цел и истински смисъл в живота. Разбирането на тези вечни истини ще ни подготви за последната криза във великата борба между доброто и злото. Битката на реформаторите още не е приключила и ние сме призовани да я продължим оттам, където са спрели те. Ние също можем да открием един Бог, Който е достатъчно силен за всеки наш проблем – Бог, Който придава смисъл и цел на живота ни, каквато не би могло да ни даде нищо светско.

Урокът за тази седмица се основава на глави 7 – 11 от кн. „Великата борба“.