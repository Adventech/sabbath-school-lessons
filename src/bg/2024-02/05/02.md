---
title: Само Божието Слово
date: 28/04/2024
---

`Прочетете Псалми 119:103,104; 119:147; 119:162 . Какво е отношението на Давид към Божието Слово? Как то въздейства на реформаторите и как влияе на нашия живот днес?`

Библията е основата на вярата на реформаторите и същността на техните учения. Те разбират, че в ръцете им е боговдъхновеното Божие Слово, „което живее и трае до века“ ( 1 Петър 1:23 ). Ценят всяка негова дума. Когато четат страниците му и вярват в обещанията, вярата им укрепва и куражът им се подновява. „Така е с всички обещания от Божието Слово. В тях Бог говори на всеки един от нас така директно, сякаш можем да чуем гласа Му. Именно чрез тези обещания Христос ни предава Своята благодат и сила. Те са листа от онова дърво, което е „за изцеление на народите“ ( Откровение 22:2 ). Когато бъдат приети и усвоени, те ще придават сила на характера, вдъхновение и подкрепа в живота. Нищо друго не може да има такава целебна сила. Нищо освен тях не може да придаде куража и вярата, които носят сила на цялата личност“ (Уайт, Е. По стъпките на великия Лекар. С. 122 – англ. изд.).

Писанието носи радост в скръбта, надежда в разочарованията, светлина в мрака. То ни дава насоки, когато се лутаме, дава ни сигурност, когато сме объркани, осигурява ни сила, когато сме слаби, и мъдрост, когато не знаем нещо. Докато разсъждаваме за Божието Слово и с вяра разчитаме на обещанията Му, Божията животодаваща сила възпламенява цялото ни същество физически, умствено, емоционално и духовно.

Реформаторите насищат мислите си с Библията. Те живеят чрез Словото и много от тях умират заради него. Те не са небрежни, самодоволни, безгрижни християни с повърхностен молитвен живот. Знаят, че без силата на Божието Слово няма да устоят на силите на злото, воюващи срещу тях.

Най-голямото желание на Джон Уиклиф е да преведе Библията на английски език, за да може обикновеният човек да я чете и разбира. Тъй като това е незаконно, той е изправен на съд за вярата си, осъден като еретик и присъдата му е смърт. На процеса Уиклиф отправя един искрен призив: „С когото мислите, че се борите? – казва накрая той. – С един старец пред прага на смъртта? Не! С истината – Истината, която е по-силна от вас и ще ви победи“ (Великата борба. С. 63). Предсмъртните думи на Уиклиф се изпълняват, когато светлината на Божията истина разпръсква тъмнината на Средновековието.

`Как ви утешава Писанието в моменти на изпитания?`