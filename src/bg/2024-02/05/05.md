---
title: Само Христос… само благодат
date: 01/05/2024
---

`Прочетете Ефесяни 2:8,9; Римляни 3:23,24; 6:23; 5:8-10 . Какво учат тези стихове за плана на спасението?`

Бог е дал спасението като дар. Неговият Свети Дух ни насочва да приемем с вяра това, което Христос безплатно е осигурил чрез смъртта Си на Голготския кръст. Исус, Божият Син, предлага съвършения Си живот като изкупление за нашите грехове.

Божественото правосъдие изисква абсолютно послушание. Христовият съвършен живот застава на мястото на нашият несъвършен живот. Божият закон, който сме нарушили, ни осъжда на вечна смърт. Библията е категорична. Чрез грешните си решения не можем да отговорим на Божия идеал за живота си. Вършим грехове. Оставени сами на себе си, не можем да изпълним справедливите, праведни изисквания на един свят Бог. Затова заслужаваме вечна смърт. Но има добра новина. Апостол Павел ни уверява: „Защото заплатата на греха е смърт; а Божият дар е вечен живот в Христос Исус, нашия Господ“ ( Римляни 6:23 ). Това е дар, незаслужен. Ако беше чрез дела, щяхме да го спечелим, а ако има само една истина, която блести от евангелието, тя е, че не можем да спечелим спасението.

Мартин Лутер и протестантските реформатори откриват Христос и само Христос като източник на спасението. Именно тогава Лутер започва да проповядва вестта за Христовата спасителна благодат. Тълпи се стичат да чуят неговите прочувствени, преобразяващи живота вести. Думите му са като глътка хладна вода в безплодната пустиня на живота им. Хората са оковани от традициите на средновековната църква и държани в робство от вековни ритуали, които нямат в себе си никаква духовност. Библейските вести на Лутер докосват сърцата и променят живота.

Докато чете Новия Завет, той е изумен от Божията доброта. Удивен е от Божието желание да спаси цялото човечество. Популярният възглед, поучаван от църковните водачи по онова време, е спасение отчасти с човешки дела, отчасти с Божията помощ. Лутер открива, че смъртта на Христос на кръста е напълно достатъчна за цялото човечество.

„Към Христос се отнесоха, както ние заслужаваме, за да може към нас да се отнесат, както Той заслужава. Той беше осъден за нашите грехове, в които няма никакво участие, за да можем да бъдем оправдани с Неговата правда, в която ние нямаме никакво участие. Понесе смъртта, която беше за нас, за да можем ние да получим живота, който беше Негов“ (Уайт, Е. Копнежът на вековете. С. 25 – англ. изд.).

Какво въздействащо и чудесно написано обобщение на евангелието, че можем да бъдем оправдани чрез правдата, „в която ние нямаме никакво участие“. Какво невероятно обещание!

`Щом спасението е Божие дело в Христос, каква роля играят нашите добри дела в християнския живот? Как бихме могли да потвърдим значението на добрите дела в нашата опитност, но без да ги правим основа на надеждата си?`