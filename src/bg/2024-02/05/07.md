---
title: Разширено изучаване
date: 03/05/2024
---

„Божиите верни служители не се бореха сами. Докато началствата и властите и духовните сили на нечестието в небесните места се съюзяваха срещу тях, Господ не изостави Своя народ. Ако очите им можеха да се отварят, те биха видели такива ясни доказателства за Божественото присъствие и помощ, каквито бяха дадени на древния пророк. Когато слугата на Елисей посочи на господаря си вражеската армия, която ги беше обкръжила и отрязала всяка възможност за бягство, пророкът се помоли: „Моля Те, ГОСПОДИ, отвори му очите, за да види“ ( 4 Царе 6:17 ). И ето, по планината се тълпяха огнени коне и колесници: небесна армия, разположена да защити Божия човек. По същия начин ангелите охраняваха и Божиите служители в делото на Реформацията“ (Уайт, Е. Великата борба. С. 141).

„Когато могъщи врагове се обединяваха, за да унищожат реформираната вяра, и хиляди мечове бяха готови всеки момент да я посекат, Лутер пише: „Сатана излива яростта си, нечестиви папи заговорничат и ние сме заплашени с война. Съветвайте хората да пристъпват смело с вяра и молитва пред Господния трон, за да може нашите врагове да бъдат покорени от Божия Дух и така да бъдат принудени да запазят мира. Нашата най-голяма нужда, нашата най-главна работа е молитвата. Нека хората да разберат, че над тях е надвиснал мечът и яростта на Сатана, и нека се молят“ (D’Aubigne. Кн. 10, гл. 14; цитирано във „Великата борба“, с. 141).

Оправдание чрез вяра – великата истина, която Лутер преоткрива, е основата на евангелието, истината, на която почива нашата надежда за спасение. Неговият химн „Могъща крепост“ вълнуващо предава евангелието: „На свои сили немощни кой ли ще вяра вложи? За нас се бори праведний Избраник славен Божи! Запитваш: Кой е тоз? Господ Исус Христос по име се зове, в безкрайни векове Той вечно побеждава!“ (Църковна песнарка, №218).

**Въпроси за разискване**

`Как можем да обясним равновесието между благодат и закон, между вяра и добри дела?`

`Защо според вас е толкова лесно да се подхлъзнем към законничеството? Как бихте го определили? Защо е толкова пагубно за християнската ни вяра?`

`Има ли опасност, ако не се разбира правилно понятието „спасение по благодат“? Докъде може да доведе това неправилно разбиране?`

`Какво имат предвид някои хора, когато използват термина „евтина благодат“? Възможно ли е благодатта някога да е евтина?`

Тази събота, 04.05.2024 г., ще се молим за църкви „Видин“ с групите в с. Ново село, с. Арчар и с. Брегово и „Враца“ с групите в гр. Мездра и с. Лесура.