---
title: 'Послушанието: плодът на вярата'
date: 02/05/2024
---

`Прочетете Римляни 3:27-31; 6:15-18; 8:1,2 . Какво учат тези стихове за спасението единствено чрез Христовата правда?`

Нов вятър повява в християнската църква в дните на Лутер. Десетки хиляди хора са научени да гледат отвъд греховната си същност, към Исус. Няма съмнение, че тези хора, гледайки към себе си и какви са самите те, са виждали само обезсърчителни неща. Кой вярващ човек днес не изпитва същото? Затова трябва да гледаме към Исус.

Божията благодат ни променя. Един ден Джон Уесли присъства на среща на моравски братя в Лондон. Уесли е изумен, когато чува да се чете въведението към „Римляни“ на Лутер. За пръв път в живота си започва да разбира евангелието. Нещо се обръща в душата му и усеща странно привличане към този Христос, Който е отдал живота Си за него. Възкликва: „Чувствах, че наистина се доверих на Христос, само на Христос за спасението: и ми се даде увереност, че Той е отнел моите грехове, дори моите , и ме е спасил от закона на греха и смъртта“ (John Whitehead, The Life of the Rev. John Wesley, M.A. [London: Stephen Couchman, 1793], p. 331).

`Прочетете 1 Петър 2:2 ; 2 Петър 3:18 ; Колосяни 1:10 и Ефесяни 4:18-24 . Какви важни истини разкриват тези пасажи за християнския живот?`

Реформаторите систематично изучават Словото, за да открият още истини. Недоволни от съществуващото положение и от закостенялата религиозна опитност без никакъв растеж, те постоянно копнеят да опознаят по-добре Христос. Много вярващи в Библията християни през Средновековието плащат изключително висока цена за посвещението си. Те са измъчвани, хвърляни в тъмница, изпращани в изгнание и екзекутирани. Имотът им е конфискуван, домовете им са изгаряни, земите им са плячкосвани и семействата им са преследвани. Когато ги гонят от домовете им, те търсят град, „на който архитект и строител е Бог“ ( Евреи 11:10 ). Когато ги измъчват, те благославят мъчителите си, а когато чезнат в мрачни, подгизнали зандани, изискват Божиите обещания за едно по-светло утре. Въпреки че телата им са в затвора, те са свободни – свободни в Христос, свободни в истините на Словото Му, свободни в надеждата за скорошното Му завръщане.

`Когато се вгледаш в себе си, каква надежда за спасение имаш?`