---
title: Християните – запазени от Провидението
date: 08/04/2024
---

Божията милост, благодат, провидение и предузнание се виждат ясно в събитията, водещи до разрушаването на Йерусалим. Цестий Гал и римските армии обграждат града. Съвсем неочаквано, когато атаката им изглежда неминуема, те се оттеглят. Юдейските армии ги преследват и завоюват голяма победа.

Докато римляните бягат, а юдеите ги преследват, християните от Йерусалим избягват в Пела в Пирея, отвъд река Йордан. „На бдящите християни беше даден обещаният знак и сега се даде възможност на всички, които пожелаеха, да се съобразят с предупреждението на Спасителя. Събитията се подредиха по такъв начин, че нито евреите, нито римляните да пречат на бягството на християните“ (Великата борба. С. 23).

`Прочетете Псалми 46:1 и Исая 41:10 . Какво ни говорят тези пасажи за Божията навременна грижа?`

Бог е върховният владетел и управлява събитията по земята за окончателното изпълнение на божествените Си намерения. Въпреки че понякога променя първоначалния план въз основа на нашите човешки решения, върховният Му план за нашата планета ще се изпълни. Ще има периоди, когато Божият народ ще понася трудности, гонения, затвор и смърт заради делото на Христос. Но дори и в най-тежките моменти, когато Сатана атакува най-злостно, Бог поддържа и пази църквата Си.

`Прочетете Евреи 11:35-38 и Откровение 2:10 . Какви факти разкриват тези стихове за битката със силите на злото? Как се хармонизират тези пасажи с идеята за Божията закрила от предишния въпрос? Има ли противоречие между възгледа за Божията закрила и фактът, че Той допуска някои хора да понасят болезнени страдания и дори мъченическа смърт за делото на Христос?`

„Напразни бяха усилията на Сатана да унищожи църквата на Христос с насилие. Великата борба, в която учениците на Исус отдадоха живота си, не се прекрати, когато тези верни знаменосци паднаха на поста си. Чрез поражението те спечелиха победа. Божиите работници бяха убити, но делото Му вървеше неотклонно напред“ (Великата борба. С. 30).

`Какво следва да означава за нас фактът, че библейските автори, които определено са познавали болката и страданията, въпреки това пишат за реалността на Божията любов постоянно?`