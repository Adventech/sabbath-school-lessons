---
title: Верни и в гонения
date: 09/04/2024
---

През първите векове на християнството църквата бързо нараства, въпреки че вярващите са хвърляни в затвори, измъчвани и преследвани. Верните, напълно отдадени на Христос, изпълнени със Светия Дух, разгласяват Словото Му със сила. Животът на много хора се променя и десетки хиляди се обръщат във вярата.

`Прочетете Деяния 2:41; 4:4,31; 5:42; 8:1-8 . Какво ни учат тези стихове за проблемите, пред които е изправена новозаветната църква, а също и защо се разраства толкова бързо?`

Учениците са заплашвани ( Деяния 4:17 ), хвърляни в затвор ( Деяния 5:17,18 ), гонени ( Деяния 8:1 ) и умъртвявани ( Деяния 7:59; 12:2 ), обаче със силата на Светия Дух дръзновено прогласяват възкръсналия Христос, а църквите се умножават из цяла Юдея, Галилея и Самария ( Деяния 9:31 ).

Бастионите на ада се тресат. Сатанинските окови са разбити. Езически суеверия рухват пред силата на възкръсналия Христос. Евангелието тържествува въпреки неблагоприятните обстоятелства. Учениците вече не треперят от страх в горната стая. Боязънта се стопява като чезнеща сянка.

Вместо нея вяра изпълва сърцата. Един поглед към възкръсналия Господ променя живота им. Исус им дава нова причина да живеят. Нашият Господ им е дал Великото поръчение ( Марк 16:15 ), но и великото обещание: „Но ще приемете сила, когато дойде върху вас Светият Дух, и ще бъдете свидетели за Мен както в Йерусалим, така и в цяла Юдея и Самария, и до края на земята“ ( Деяния 1:8 ).

Евангелието прониква до най-отдалечените кътчета на земята ( Колосяни 1:23 ). Последният от учениците, Йоан, умира в края на първи век. Други поемат факела на истината и прогласяват живия Христос. Плиний Млади, управител на римската провинция Витиния на северния бряг на съвременна Турция, пише до император Траян около 110 г. сл.Хр. Думите му са важни, защото вече са минали близо осемдесет години след разпятието. Плиний описва официалните процеси, които провежда, за да екзекутира християни. Той заявява, че „много личности от всяка възраст и класа и от двата пола са застрашени от обвинения и това ще продължи. Заразата на това суеверие [християнството] се е разпространила не само в градовете, но и по селата и селските райони“ (Henry Bettenson, Documents of the Christian Church [New York: Oxford University Press, 2011], p. 4).

Въпреки наистина жестоките атаки на дявола, християнската църква бързо нараства.

`Какво можем да научим от ранната църква, което ще помогне на нас, църквата на последното време?`