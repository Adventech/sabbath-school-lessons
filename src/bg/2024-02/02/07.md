---
title: Разширено изучаване
date: 12/04/2024
---

„Напразни бяха усилията на Сатана да унищожи църквата на Христос с насилие. Великата борба, в която учениците на Исус отдадоха живота си, не се прекрати, когато тези верни знаменосци паднаха на поста си. Чрез поражението те спечелиха победа. Божиите работници бяха убити, но делото Му вървеше неотклонно напред. Добрата вест за спасението продължаваше да се разпространява и броят на последователите ѝ се увеличаваше. Тя проникна в области, които бяха недостъпни дори за римските орли. Един християнин, който протестираше пред езическите владетели, подклаждащи гоненията, каза: Вие можете „да ни убивате, да ни измъчвате, да ни осъждате (…) Вашата несправедливост е доказателството, че ние сме невинни (…) Жестокостта ви (…) е безполезна“. Тя е само още по-силен призив и други да бъдат убедени в тяхната вяра. „Колкото по-повече ни покосявате, толкова повече на брой ставаме ние; кръвта на християните е семе“ (Тертулиан. Апологетика. Пар. 50; Великата борба. С. 30,31).

„Необяснимото провидение, което допуска праведните да бъдат преследвани от нечестивите, е причинявало огромно объркване на много хора със слаба вяра. Някои дори са готови да се откажат от доверието си в Бога, защото Той допуска да преуспяват най-подлите, докато най-добрите и чистите са огорчавани и измъчвани от жестоката им власт. Възниква въпросът как Един, Който е справедлив и милостив, и безкраен в сила, може да търпи такива несправедливости и потисничество? Това не е наша работа. Бог ни е дал достатъчно доказателства за Своята любов и ние не трябва да се съмняваме в добротата Му, защото не можем да си обясним действието на Неговото провидение“ (Великата борба. С. 34).

**Въпроси за разискване**

`Каква е целта на гоненията? Защо според вас Бог понякога допуска народът Му да страда?`

`Ако приятел ви зададе следния въпрос, как ще отговорите: „Къде е Бог, когато страдам? Щом ме обича, защо преминавам през такива трудни моменти“?`

`Как може местната ви църква да стане загрижена общност, която оказва влияние върху света? Обсъдете практични начини за прилагане на урока от тази седмица.`

Тази събота, 13.04.2024 г., ще се молим за църкви „Буковлък“ и „Бургас“.