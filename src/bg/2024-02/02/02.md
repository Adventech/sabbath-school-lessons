---
title: Съкрушен от скръб Спасител
date: 07/04/2024
---

Когато Исус седи на Елеонската планина, гледаща към град Йерусалим, сърцето Му е съкрушено. „Евангелието от Йоан“ казва: „При Своите Си дойде, но Своите Му не Го приеха“ ( Йоан 1:11 ). Христос прави всичко възможно, за да спаси народа Си от надвисналото унищожение на любимия им град.

Обичта Му към народа прелива от сърце, изпълнено с безкрайна любов. Постоянно ги призовава да се покаят и да приемат благодатната Му и милостива покана.

`Прочетете Лука 19:41-44; Матей 23:37,38; Йоан 5:40 . Какво ви говорят тези стихове за отношението на Исус към народа Му и отговора им на Неговата милостива и благодатна покана? Какво откровение за Божия характер виждате?`

Трудно е да разберем едно събитие като разрушаването на Йерусалим, имайки предвид Божия характер, изпълнен с любов. Историята разкрива, че десетки хиляди са загинали, когато римският генерал Тит повежда армиите си срещу града. Йерусалим е опустошен. Избити са мъже, жени и деца. Къде е Бог, когато народът Му страда толкова много? Отговорът е ясен, но не може лесно да се проумее изцяло. Сърцето Му е съкрушено. Очите Му са пълни със сълзи. Векове наред се е опитвал да достигне до народа Си. Бунтувайки се срещу Божията грижа, те са се лишили от закрилата Му. Бог невинаги се намесва, за да ограничи неблагоприятните последици от решенията на Своя народ. Допуска естественото следствие от бунта им да се развие докрай. Не Той причинява избиването на невинни деца при разрушаването на Йерусалим. Трагичната смърт на невинните е сатанинско действие, а не Божие.

Сатана обича войната, защото тя събужда най-долните страсти в човешкото сърце. През вековете целта му е била да мами и погубва, а след това да обвинява Бога за злонамерените си действия.

`Прочетете Матей 24:15-20 . Какви указания дава Исус на народа Си, за да се спасят от надвисналото унищожение на Йерусалим?`

Добре е да помним, че огромното мнозинство от християните, живеещи в Йерусалим през 70 г.сл.Хр., са били от еврейски произход. Любящият Бог желае да запази възможно най-много хора. Затова им дава указания да бягат от града, когато наближат римските армии.

`Разсъждавайте върху следното твърдение: ние не съдим за Божия характер по събитията, които виждаме наоколо; по-скоро ги прекарваме през призмата на Неговия любящ характер, разкрит в Библията. Защо това е много добър съвет?`