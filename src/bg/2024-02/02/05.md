---
title: Грижа за общността
date: 10/04/2024
---

Ранната християнска църква нараства не само защото членовете ѝ проповядват евангелието, но и защото го живеят. Вярващите подражават на Христос, Който „ходеше по цяла Галилея и поучаваше в синагогите им, и проповядваше благовестието на царството, като изцеляваше всякаква болест и всякаква немощ сред народа“ ( Матей 4:23 ). Исус е загрижен, дълбоко загрижен за хората и такава е и новозаветната църква. Именно тази безкористна любов и пълно отдаване в служба на човешките нужди, съчетани със споделянето на благата вест на евангелието със силата на Светия Дух, оказват огромно въздействие върху света в първите векове от съществуването на християнската църква.

`Прочетете Деяния 2:44-47 ; 3:6-9 и 6:1-7 . Въпреки различните обстоятелства, какви принципи можем да научим от тези пасажи за автентичното християнство?`

Тези новозаветни вярващи следват модела на Христос, Който, както обяснява Петър, е помазан „със Светия Дух и със сила (…) обикаляше да прави благодеяния и да изцелява всички угнетявани от дявола; защото Бог беше с Него“ ( Деяния 10:38 ). Христовата църква е Неговото тяло на земята и в тези първи векове изразява саможертвената Му любов и загриженост за страдащото, съкрушено човечество. Тези вярващи са живи примери за Христовото състрадание.

Във великата борба, бушуваща във вселената, дяволът иска да изопачи Божия образ в човека. Целта на евангелието е да възстанови този образ в него. Това възстановяване включва физическо, умствено, емоционално и духовно изцеление.

В Йоан 10:10 Исус разкрива плана Си за всеки един от нас: „Крадецът влиза само да открадне, да заколи и да погуби. Аз дойдох, за да имат живот и да го имат изобилно“. Той копнее да бъдем физически здрави, умствено будни, емоционално стабилни и духовно пълноценни.

Това е особено валидно в контекста на обещаното Му завръщане. Огромна надвиснала криза грози нашия свят. Предсказанията на Исус от Матей, 24 глава и Лука, 21 глава предричат бедствия по земята преди завръщането Му. Когато Христос ни промени с целебната Си благодат, ние копнеем да достигнем до други с тази благодат, за да могат и те да бъдат изцелени. Той ни изпраща в един болен свят като Свои посланици, които да разпространяват любовта Му. Новозаветните християни се обичат един друг с Христовата любов.

`Обсъдете: Каква е ролята на църквата, която в сътрудничество с Христос доказва фалшивостта на сатанинските обвинения?`