---
title: Разширено изучаване
date: 10/05/2024
---

„Когато Библията беше забранена от религиозните и светските власти; когато нейните истини се изкривяваха и се използваха всички възможни средства, които хора и демони биха могли да измислят, за да се отклонява съзнанието на хората от нея; когато хората, осмеляващи се да разгласяват свещените ù истини, бяха преследвани, предавани, измъчвани, погребвани в тъмнични килии, убивани заради вярата си или принуждавани да бягат в планинските крепости и в бърлоги и пещери под земята – тогава верните свидетели пророкуваха във вретища. Въпреки това те не преставаха да говорят през целия период от 1260 години. И в най-мрачните моменти имаше верни хора, които обичаха Божието Слово и държаха на Божията чест. На тези предани служители се даваше мъдрост, власт и авторитет да оповестяват Неговата истина през цялото това време“ (Великата борба. с. 181,182)

„Когато Франция публично отхвърли Бога и изостави Библията, нечестивите хора и духовете на тъмнината ликуваха, че са постигнали целта, която толкова дълго желаеха – царство, освободено от ограниченията на Божия закон. (…) Обуздаващият Божи Дух, който контролира жестоката сила на Сатана, се отдръпна до голяма степен и този, чието най-голямо удоволствие е да причинява страдания на хората, беше оставен да действа както му харесва. Избралите да служат на бунта срещу Бога, бяха оставени да пожънат плодовете му, докато страната се изпълни с престъпления, твърде ужасни, за да бъдат разказани. От опустошените провинции и разрушените градове се издигна страшен вик – вик на най-горчива мъка. Франция се разтърси като от земетресение. Религия, закон, социален ред, семейството, държавата и църквата – всички бяха поразени от нечестивата ръка, която се беше издигнала срещу Божия закон“ (Великата борба. с. 193).

„Когато църквата не следва откриваните от Божието провидение истини, за да приема всеки лъч светлина и да изпълнява всяка служба, която ѝ се разкрива, религията неизбежно ще се изроди в спазване на форми и духът на живото благочестие ще изчезне“ (Великата борба. С. 214).

**Въпроси за разискване**

`Как са разкрити принципите на великата борба във Френската революция?`

`Когато твърди, че няма Бог, един човек пише, че „ние сме свободни да си поставяме свои собствени цели и да прекрачваме всяка интелектуална бариера, без да внимаваме за знаците, които ни казват „влизането забранено“. Защо тази фраза „без да внимаваме за знаците, които ни казват „влизането забранено“, разкрива толкова ясно мотивите, които карат много хора да отхвърлят Бога? Как такива идеи ни помагат да си обясним отчасти какво се е случило при Френската революция?`

`Какво е значението на видението на Йоан за светилището и връзката му с последните събития?`

Тази събота, 11.05.2024 г., ще се молим за църкви „Вълчедръм“ с групите в с. Михайлово, с. Мадан, с. Лехчево и „Вършец“.