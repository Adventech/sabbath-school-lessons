---
title: Двамата свидетели
date: 04/05/2024
---

### За изучаване през седмицата
Откровение 11:3-6; Захария 4:14; Откровение 12:5,6,14,15; Даниил 7:25; Исая 54:17; Псалми 119:89; Откровение 11:15-18.

> <p>Стих за запаметяване</p>
> „Тревата съхне, цветът вехне, но словото на нашия Бог ще остане довека“ (Исая 40:8).

През вековете Божието Слово е било анализирано, оспорвано и отхвърляно. Било е приковавано с вериги в манастири, изгаряно публично на площади и разкъсвано на парченца. Вярващите в него са били осмивани, подигравани, пращани в затвори и дори убивани. Божието Слово е оцеляло след всичко това.

Средновековната църква преследва верните християни, вярващи в Библията. Обаче Божието Слово озарява мрака. Потисничеството и гоненията не спират неговото разпространение. Когато английският преводач на Библията Уилям Тиндейл е съден за вярата си, го питат кой най-много му е помагал при разпространяването на Божието Слово. Той помисля за кратко, а след това отговаря: „епископът на Дърам“. Съдиите са шокирани.

Тиндейл обяснява, че при един случай епископът купил партида от превода му на Библията и публично я изгорил. Но това, което не знаел по онова време, било, че силно подпомогнал делото на истината. Бил купил библиите на много по-висока цена от обичайната. При такава голяма покупка Тиндейл успял да отпечата много повече библии от изгорените. Стъпканата в прахта истина се издигнала отново и засияла с целия си блясък.

Тези седмица ще разгледаме една от най-злобните атаки срещу Писанието и християнската вяра. По време на Френската революция кръвта се лее по улиците на Франция. Гилотината е издигната на градския площад в Париж и хиляди са избити. Атеизмът става държавна религия. Въпреки това свидетелството на Божието Слово не може да бъде смълчано.

Урокът за тази седмица се основава на глави 12 – 17 от „Великата борба“.