---
title: Двамата свидетели са убити
date: 07/05/2024
---

`Прочетете Откровение 11:7-9 . Без да забравяме, че езикът е символичен, какво предсказват тези стихове, че ще се случи с Божиите двама свидетели, Стария и Новия Завет?`

Към 538 г. езическата Римска империя се е сгромолясала. Юстиниан, римският император, предава гражданската, политическата и религиозната власт на папа Вигилий. Започва дългият период на господство на средновековната църква. Той продължава до 1798 г. Френският генерал Бертие, по заповед на Наполеон, стига без съпротива с войските си до Рим на 10 февруари 1798 г. Папа Пий VI е взет като пленник и отведен във Франция, където умира. Тази дата бележи предсказания от пророчеството край на светската власт на Римската църква, един период от 160 години, отразен в „Даниил“ и „Откровение“.

Какво мощно свидетелство за истинността на библейските пророчества! Даниил, който пише 500 години преди Христос, предсказва толкова точно събития, които са се случили 2300 години по-късно. Наистина можем да имаме доверие на пророчествата, дадени в Библията.

Междувременно, докато се случва всичко това, истината на евангелието се поддържа жива от свидетелството на Словото. Но още по-големи беди заплашват библейската истина. Звярът, издигащ се от бездънната яма (Сатана) обявява война на Писанието. Той започва нова атака срещу авторитета на Библията чрез Френската революция, започнала през 1789 г.

Тогава правителството официално установява Култа на разума като организирана от държавата атеистична религия, предназначена да измести християнството. На 10 ноември 1793 г. се провежда национален Фестивал на разума. Църквите из цяла Франция се превръщат в храмове на разума, а жива жена е поставена на престола като Богиня на разума. По улиците се изгарят библии. Обявява се, че Бог не съществува, смъртта е обявена за безкраен сън. Сатана действа чрез безбожни хора, за да убие двамата Божии свидетели. Техните мъртви тела ще „лежат по улиците на големия град, който духовно се нарича Содом и Египет, където бе разпнат и техният Господ“ ( Откровение 11:8 ).

Египет е култура с много богове, отричаща истинския Бог ( Изход 5:2 ). Содом символизира отвратителна неморалност. По време на Френската революция двамата Божии свидетели – Старият и Новият Завет – лежат мъртви заради атеизма и неморалността, които започват да се ширят разюздано, премахвайки нормалните задръжки по време на самата революция и кръвопролитията.

Откровение 11:9 казва, че телата на двамата Божии свидетели ще лежат непогребани „три дни и половина“, т.е. пророчески „дни“, които представляват буквални три години и половина. Атеизмът достига своя връх във Френската революция най-малко за три години и половина. Този период продължава от 26 ноември 1793 г., когато в Париж излиза указ за забрана на религията, до 17 юни 1797 г., когато френското правителство премахва ограничаващите религията закони.