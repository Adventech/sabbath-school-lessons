---
title: Побеждаващата истина
date: 09/05/2024
---

Въпреки атаките на врага, Божието дело на земята ще стигне до своята славна кулминация. Евангелието ще бъде проповядвано на „всеки народ, племе, език и хора“ ( Откровение 14:6 ). Великата борба между Христос и Сатана ще завърши с пълната победа на Христос над силите на ада. Божието царство ще възтържествува над злото и грехът ще бъде завинаги изкоренен от вселената. Откровение, 11 глава започва с опита на Сатана чрез Френската революция да унищожи християнската вяра и да заличи доверието в Бога, но главата завършва с триумфа на Божието царство над началствата и властите на злото. Тя дава насърчение на всички, които преминават през огнени изпитания заради делото на Христос и Неговата истина.

`Прочетете Откровение 11:15-18 . Според тези стихове какви събития се случват в края на времето, когато зазвучава седмата тръба?`

Царствата на този свят стават царства на нашия Господ. Христос побеждава. Злото е съкрушено. Исус печели, а Сатана губи. Правдата тържествува. Истината царува. Добре ще е да обърнем внимание на следното наставление: „Изграденото върху човешки авторитет ще рухне, но основаното върху канарата на Божието неизменимо Слово ще пребъдва завинаги“ (Великата борба. С. 195).

`Прочетете Откровение 11:19 . Какво вижда Йоан да се отваря в небето? И какво съзира, когато поглежда там?`

Божият храм в небето се отваря пред погледа на Йоан. Докато се взира към Светая Светих, той вижда ковчега на завета. В старозаветното светилище, което е изградено по образеца на великия небесен оригинал, се разкрива Божието присъствие между две фигури на ангели, оформени върху капака на ковчега на завета. Вътре в ковчега се намира Божият закон. Въпреки че сме спасени единствено по благодат чрез вяра, послушанието към закона разкрива дали вярата ни е искрена. Божият закон е основата или стандартът за съда ( Яков 2:12 ). Този факт става особено важен и уместен в края на времето ( Откровение 12:17; 14:12 ).

`Какво ни говори днес този поразителен контраст между безбожието на Френската революция и славната кулминация, изобразена в Откровение, 11 глава?`