---
title: Пророчески времеви периоди
date: 06/05/2024
---

`Сравнете Откровение 11:3 и 12:5,6,14,15 с Даниил 7:25 . Какви сходства виждате в тези пророчески периоди?`

Двамата свидетели „ще (…) пророкуват хиляда двеста и шестдесет дни, облечени във вретища“ ( Откровение 11:3 ). Това е същият период като четиридесет и два месеца, през които „езичниците“ (противниците на Божията истина) ще тъпчат светия град под нозете си ( Откровение 11:2 ). Божиите врагове потъпкват Божията истина за 1260 дни (42 х 30 = 1260, всеки ден символизира една година в апокалиптичните пророчества), а двамата Божии свидетели, Старият и Новият Завет, пророкуват срещу тях по същото това време.

Както вече видяхме (в четвърти урок), Даниил 7:25 казва, че малкият рог, който ще възникне при разпадането на Римската империя, ще преследва Божия народ „до време и времена [буквално „две времена“] и половина време“. „Време“ е една година (360 дни). Следователно три и половина времена се равняват на 1260 дни.

Откровение 12:6,13 говори за 1260 дни гонения на Божия народ. Откровение 12:14 говори за време, времена и половин време. Откровение 13:5 говори за 42 месеца. В Откровение 11:2,3 намираме споменати и 42 месеца, и 1260 дни. Всички тези пророчества описват различни аспекти на един и същ исторически период.

Когато се пренебрегва авторитетът на Писанието, се издигат други (човешки) авторитети. Това често води до гонение на хората, издигащи Божието Слово – така се случва по време на папското владичество от 538 г. до 1798 г., когато средновековната църква изпада в дълбок духовен мрак. Човешки укази изместват Божиите заповеди. Човешки традиции засенчват простотата на евангелието. Римската църква се съюзява със светските власти, за да разшири влиянието си над цяла Европа.

През тези 1260 години Божието Слово – Божиите двама свидетели – са облечени във вретище. Техните истини са скрити под огромна купчина от традиции и ритуали. Тези двама свидетели все още пророкуват, Библията все още говори. Дори насред тази духовна тъмнина Божието Слово е съхранено. Има хора, които го ценят и живеят според принципите му. Но в сравнение с огромната маса от хора в Европа те са малцина. Валдензите, Ян Хус, Йероним, Мартин Лутер, Улрих Цвингли, Джон Калвин, Джон и Чарлс Уесли и много други реформатори остават верни на Божието Слово, както те го разбират.

`Кои от ученията днес, поддържани от много християни, са основани на традицията, а не на Божието Слово?`