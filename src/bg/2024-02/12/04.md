---
title: На кого се покланяме?
date: 18/06/2024
---

В последните дни великата борба за поклонението ще се разиграе по драматичен начин. На Твореца ли се покланяме, или на звяра и образа му? Няма средно положение. Първият ангел от Откровение, 14 глава подтиква хората да се поклонят на „Този, Който е направил небето и земята, морето и водните извори“ ( Откровение 14:7 ). В подкрепа на небесния призив третият ангел разкрива мрачните последици от поклонението пред звяра: „Той ще пие от виното на Божия гняв, което е приготвено чисто в чашата на гнева Му“ ( Откровение 14:10 ). За разлика от това поклонниците на Твореца са описани като пазещи „Божиите заповеди и вярата в Исус“ ( Откровение 14:12 ).

Сътворението е основата на истинското поклонение ( Откровение 4:11 ). Тъй като Бог създава „всичко чрез Него [Исус]“ ( Колосяни 1:16 ), Сатана мрази Твореца и се опитва чрез земни власти да промени съботата, паметника на Сътворението ( Даниил 7:25 ). Надвисналият конфликт за Божия закон се фокусира върху авторитета. Ако Сатана може да премахне поклонението в събота, той ще обяви, че неговият авторитет е по-голям от Божия. За да постигне това, се опитва да убеди или принуди целия свят да приеме фалшивия почивен ден.

Колкото и трудно да ни се струва това сега, както отбелязахме по-рано, светът драстично се променя. Кризата с КОВИД-19 ни показа, че за една нощ той може да стане едно съвсем различно място. Въпреки че не знаем подробностите, които водят към белега на звяра, не е чак толкова трудно да си представим, че е възможно да се случи. Светът е много нестабилен и с нашите изумителни технологии това, за което предупреждава Библията, наистина може да се случи много по-бързо, отколкото си представяме сега.

`Прочетете Откровение 13:13-17 . Какви конкретни наказания очакват хората, които не приемат белега на звяра?`

Верните на Христос, за разлика от следващите звяра и образа му, ще понесат икономически санкции, както и смъртна заплаха. Хората си остават такива, каквито винаги са били: покварени, жадни за власт и насилници. Колкото и да не ни е ясно сега точно как ще се разгърнат последните събития, не би трябвало да е твърде трудно да си представим едно гонение в края. Макар и писани за напълно различни обстоятелства, тези думи в „Евангелието от Йоан“ казват всичко. Говорейки за Исус, Йоан пише, че Той „нямаше нужда някой да Му свидетелства за човека, понеже сам знаеше какво има у човека“ ( Йоан 2:25 ).

`Помислете за покварата на човечеството и за злините, които хората могат да причиняват. Защо това ни показва колко лесно могат да настъпят последните събития? И още по-важно: какво трябва да ни учи тази тъжна истина за необходимостта да пазим сърцата си?`