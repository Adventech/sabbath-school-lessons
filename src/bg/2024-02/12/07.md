---
title: Разширено изучаване
date: 21/06/2024
---

Още през 1851 г. адвентни пионери определят втория звяр от Откровение 13:11-17 като Съединените американски щати. Но трябва да е било трудно тогава да се види как САЩ могат да накарат целия свят да се поклони на първия звяр ( Откровение 13:12 ). Дори към 1880 г. цялата флота на Америка се състои от едва 48 стари кораба.

Но от края на Студената война никоя сила не може да се мери с армията на Съединените щати. И макар че американците се наслаждават на невероятни свободи, когато времената станат по-трудни, не е невъзможно да се види, че тези свободи ще бъдат потъпкани или дори напълно подкопани. Мнозина вярват, че дори и сега виждаме това да се случва.

„Всички, които откажат да се съобразят с това [спазването на фалшивия почивен ден], ще бъдат подложени на граждански наказания, а накрая ще се обяви, че заслужават смърт. От друга страна, Божият закон, който задължава да се спазва почивният ден на Твореца, изисква послушание и заплашва с гняв всички, които престъпват заповедите му“ (Великата борба. С. 410).

„Когато наближи бурята, една голяма група от изразили вяра в третата ангелска вест, но неосветени чрез послушание към истината, изоставят убежденията си и се присъединяват към редовете на противниците. Привлечени от света и проявяващи неговия дух, те са започнали да гледат на нещата почти по същия начин и когато идва изпитанието, са готови да изберат лесната, популярна страна. Талантливи и приятни хора, които някога са се радвали на истината, влагат способностите си в измамване и заблуждаване на души. Те стават ожесточени врагове на бившите си братя. Когато пазителите на съботата са изправени пред съдилища, за да отговарят за вярата си, тези вероотстъпници са най-успешните проводници на Сатана за тяхното лъжливо обвиняване и осъждане и чрез лъжливи свидетелства и инсинуации те настройват управниците срещу тях“ (Великата борба. С. 412).

**Въпроси за разискване**

`Защо разбирането на последните събития е толкова важно в наближаващата криза? Как Писанието би могло да ни предпазва от заблуди?`

`Демократичните общества по целия свят са бастиони на религиозната свобода от векове. Как може това да се промени сравнително бързо?`

`Прегледайте цитата от Елън Уайт по-горе. Какви решения вземате днес, които може да ви причислят към онези адвентисти по име утре?`

`Как се променя вестта на втория ангел по време на високия вик и каква лична подготовка можем да започнем, за да получим късния дъжд и да завършим Божието дело на земята?`

Тази събота, 22.06.2024 г., ще се молим за църкви „Дупница - Б“ и „Каварна“ с групата в гр. Шабла.