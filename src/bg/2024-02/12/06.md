---
title: Високият вик
date: 20/06/2024
---

`Прочетете Откровение 18:1-4 ; Авакум 2:14 ; Матей 24:14 . Как според тези стихове ще завърши Божието дело на земята?`

Ангелът, обявяващ падането на Вавилон, има „голяма власт“. Подобно на ангелите от Откровение, 14 глава, и този ангел символизира хората, които разнасят вестта. Той разкрива Божията слава така пълно, че тя озарява цялата земя. Гръцката дума за авторитет или власт в Новия Завет е exousia . Често тя се отнася за победата на Христос над дяволските началства и власти. Исус употребява тази дума в „Евангелието от Матей“, когато изпраща учениците Си. В Матей 10:1 Той дава на учениците Си власт над демонските началства и власти. Провожда ги с божествената власт за победа в битката между доброто и злото. В Матей, 28 глава Той още веднъж ги изпраща с „всяка власт на небето и на земята“, за да отидат и да създават „ученици измежду всички народи“ ( Матей 28:18,19 ).

Изпълнена със силата на Светия Дух, тръгваща с властта на живия Христос, Който чрез живота и смъртта Си триумфира над дяволските началства и власти, новозаветната църква осветява земята с Божията слава. За няколко кратки години учениците прогласяват евангелието по целия познат дотогава свят ( Колосяни 1:23 ).

В края на времето Светият Дух ще се излее с безпрецедентна сила, а евангелието ще бъде разпространено бързо до краищата на земята. Хиляди ще се обръщат за един ден и Божията благодат и истина ще окажат влияние върху цялата планета. Така светът ще бъде предупреден, а евангелието и надеждата, която носи, ще бъдат разпространени по цялото земно кълбо.

„Великото дело на евангелието няма да приключи с по-малка изява на Божия сила от началото му. Изпълнените в изливането на ранния дъжд пророчества, когато се дава старт на евангелието, отново ще се изпълнят в късния дъжд при приключването му. (…)

Божии служители, с озарени от светлина и греещи от свято посвещение лица, ще бързат от място на място, за да разгласяват небесната вест. Предупреждението ще бъде предадено от хиляди гласове по цялата земя. Ще бъдат извършвани чудеса, ще се излекуват болни и знамения и чудеса ще следват вярващите“ (Великата борба. С. 414).

`Какво задържа мощното изливане на Светия Дух, късния дъжд и високия вик? Колкото и да е малка ролята ни като отделни личности, каква роля бихме могли да имаме, за да бъдем възприемчиви за изливането на Духа?`