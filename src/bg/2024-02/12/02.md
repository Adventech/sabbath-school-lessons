---
title: Вярност към Бога и Словото Му
date: 16/06/2024
---

`Прочетете Притчи 23:23; Йоан 8:32 и 17:17 . Каква обща идея е вплетена в тези стихове?`

Великата борба през вековете е битка между истината и заблудата. Сатана е лъжец и баща на лъжата ( Йоан 8:44 ). Исус е авторът на всяка истина. Той заявява: „Аз съм пътят и истината, и животът“ ( Йоан 14:6 ). Истината, която ни освобождава от сатанинските измами, се намира в Божието Слово. Библията сваля маската на дяволската стратегия и разкрива Божиите планове. Писанието е светилник за нозете ни ( Псалми 119:105 ). Псалмистът обявява: „Изясняването на Твоето слово просвещава, вразумява простите“ ( Псалми 119:130 ). А след това добавя: „Същността на Твоето слово е истина; и Твоите праведни присъди до една траят довека“ ( Псалми 119:160 ).

`Прочетете 2 Петър 1:16-21 . Каква увереност ни дава апостолът за пророчествата? Каква илюстрация използва, за да покаже колко е важно Божието пророческо Слово?`

Ние не следваме „хитро измислени басни“. Пророчествата от Божието Слово осветяват пътя ни напред. Те ни помагат да различаваме истината от заблудата. Без Библията ще бъдем оставени на капризите на човешките мнения и лесно ще бъдем заблудени. „Съветът към Божия народ е да се обръща към Писанието като защита срещу влиянията на фалшиви учители и измамната сила на демоните на мрака. Сатана използва всяко възможно средство да пречи на хората да се запознават с Библията, защото нейните ясни думи разкриват неговите измами. (…) Скоро пред нас ще се разкрие последната голяма заблуда. Антихристът ще върши свръхестествени неща пред очите ни. Фалшификатът ще прилича толкова много на истината, че ще бъде невъзможно да се различат, освен чрез свещеното Писание. (…) В последната голяма битка ще устоят единствено онези, които са основали принципите си на библейската истина. Всяка душа ще се изправи пред сериозното изпитание: Ще се покорявам ли повече на Бога, отколкото на хората? Решителният час наближава. Дали нозете ни са стъпили здраво върху канарата на Божието непоклатимо Слово? Готови ли сме да застанем твърдо в защита на Божиите заповеди и вярата на Исус?“ (Великата борба. С. 402).

`Помислете за въпросите от посочения по-горе цитат. Какво ще ни помогне да устоим в последната криза? Какво ни отклонява от изучаването на Божието Слово? Какви компромиси правим с истината заради собственото си удоволствие?`