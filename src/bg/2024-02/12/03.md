---
title: Запечатани за небето
date: 17/06/2024
---

В идващата криза, свързана с поклонението, Божият верен народ няма да отстъпи пред натиска на света ( Откровение 14:12 ). Вярващите ще бъдат запечатани от Светия Дух ( Ефесяни 4:30 ) и няма да могат да бъдат поклатени. В древни времена печатите са свидетелствали за автентичността на официални документи. Те са били отличителен белег, различен от всички други. Тъй като последният конфликт е за поклонението и Божия авторитет, разкрит в Неговия закон, бихме очаквали Божият печат да бъде втъкан в закона Му ( Исая 8:16 ).

`Прочетете Изход 20:8-11 . Какви елементи на печат се съдържат в съботната заповед?`

Тук забелязваме три елемента на истинския печат: (1) Името на собственика на печата, „Господ, твоя Бог“. (2) Неговата титла: Този, Който „направи“ – Творецът. (3) Неговата територия: „небето и земята, морето и всичко, което е в тях“. Понякога в Библията печатът се нарича знак ( Римляни 4:11 ). Двете думи са взаимнозаменяеми. Като Божи знак или печат в сърцето на Божия закон съботата е в центъра на последния конфликт за поклонението ( Йезекиил 20:12,20; Откровение 12:17 ).

`Сравнете Откровение 7:1,2 и 14:1 с Откровение 13:16,17 . Къде се слагат Божият печат и белегът на звяра? Защо според вас има разлика?`

Божият печат се слага върху челото. Челото е символ на ума и представлява съзнателно решение.

Белегът на звяра се поставя или на челото, или на ръката, което показва, че хората са убедени интелектуално и по собствено решение приемат сатанинските лъжи или пък се съобразяват с фалшивото поклонение да не бъдат убити.

Дяволът мрази онези, които се покоряват на Бога. Великата борба стига до кулминацията си, когато змеят (Сатана) започва да воюва с вярващия остатък, който пази „Божиите заповеди и вярата в Исус“ ( Откровение 14:12 ). Остатъкът е непоколебимо верен на Христос.

`Защо верността към Господа ден след ден е ключовият фактор за подготовката ни за последната криза?`