---
title: Ранният и късният дъжд
date: 19/06/2024
---

`Прочетете Йоил 2:21-24 и Деяния 2:1-4,41-47 . Какво предсказание се изпълнява в първи век? Какво влияние има то?`

Изливането на Светия Дух на Петдесятница дава мощно начало на християнската църква. Три хиляди се обръщат в един ден. „Деяния на апостолите“ докладва чудо след чудо на Божията преобразяваща благодат: „Мнозина от тези, които чуха словото, повярваха; и броят на повярвалите мъже достигна до пет хиляди“ ( Деяния 4:4 ). Само 120 вярващи се събират да се молят, но молитвата им предизвиква невероятна промяна. Към църквата бързо се прибавят хиляди хора. Дори „голямо множество от свещениците се подчиняваха на вярата“ ( Деяния 6:7 ). Когато учениците са жестоко преследвани в Йерусалим, те „обикаляха и разгласяваха благовестието“ ( Деяния 8:4 ). Образуват се църкви из цяла Юдея, Самария и Галилея ( Деяния 9:31 ). След обръщането си апостол Павел прогласява Христос из целия средиземноморски свят. В Солун някои юдеи се противопоставят на евангелието и правят следното изумително изказване: „Тези, които размириха света, дойдоха и тук“ ( Деяния 17:6 ). Със силата на Светия Дух учениците достигат до познатия тогавашен свят за сравнително кратко време. Предсказанието на Йоил за ранния дъжд се изпълнява на Петдесятница, но късният дъжд ще падне с още по-голяма сила, за да подготви земната реколта в края.

`Прочетете Захария 4:6; 10:1; Осия 6:3; Яков 5:7,8 . Как ще бъде завършено Божието дело на земята според тези стихове?`

Термините „ранен“ и „късен“ дъжд са заимствани от жътвения сезон в Израил. Ранният дъжд пада през есента, за да покълне семето. Късният дъжд пада през пролетта, за да узрее реколтата. Това описва делото на Светия Дух по разгласяване на евангелието. „Както се дава „ранният дъжд“ чрез изливането на Светия Дух в началната фаза на евангелието, за да предизвика поникването на скъпоценното семе, така ще се даде и „късният дъжд“ в последната му фаза за прибиране на реколтата. (…) Великото дело на евангелието няма да приключи с по-малка изява на Божия сила от началото му. Изпълнените в изливането на ранния дъжд пророчества, когато се дава старт на евангелието, отново ще се изпълнят в късния дъжд при приключването му“ (Великата борба. С. 414).