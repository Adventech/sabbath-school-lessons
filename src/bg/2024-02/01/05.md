---
title: Любовта намира начин
date: 03/04/2024
---

Адам и Ева съгрешават и Бог им казва, че трябва да напуснат своя дом-градина. От сега нататък делът им ще бъде тежък труд и страдания. Дали ще трябва да страдат и накрая да умрат без никаква надежда? Смъртта ли ще бъде краят на всичко?

Именно в този момент Бог им дава обещанието, записано в Битие 3:15 . Поглеждайки директно към Сатана, змията, Той казва: „Ще поставя и вражда между теб и жената и между твоето потомство и нейното потомство; то ще ти нарани главата, а ти ще му нараниш петата“. Те може би не са разбирали напълно в онзи момент точно какво означава това, но са знаели, че отново могат да се надяват. По някакъв начин ще бъдат изкупени чрез „Потомството на жената“.

„Потомството на жената“, разбира се, е Исус Христос ( Галатяни 3:16 ). На кръста Сатана наранява петата Му. Но Исусовата победа е нашата гаранция, че един ден главата на змията ще бъде смазана и ще бъде затворена вратата на страданията и смъртта, която са отворили Адам и Ева.

`Прочетете Евреи 2:9 ; Галатяни 3:13 и 2 Коринтяни 5:21 . Какво ни говорят тези стихове за огромната жертва на Христос на кръста?`

Някога питате ли се дали Бог наистина ви обича? Погледнете към Кръста. Погледнете към короната от тръни. Вижте гвоздеите по ръцете и нозете Му. С всяка капка кръв, която Исус пролива на Голгота, Бог казва: Обичам те. Не искам да бъда в небето без теб. Да, ти съгреши. Продаде се в ръцете на врага. Да, сам по себе си не си достоен за вечен живот. Но Аз платих откупа, за да те върна. Не се налага никога повече да се питате дали сте обичани, когато поглеждате към Кръста.

Библията говори за Исус, Който идва в този свят, понася болка, разочарование и мъка заедно с всички хора. Разкрива Христос, Който е подложен на същите изкушения като нас – Христос, Който побеждава адските началства и власти както в живота Си, така и чрез смъртта Си на кръста – всичко това за всеки един от нас лично.

Помислете: Исус, Този, Който е създал Космоса ( Йоан 1:3 ), напуска небето и не само идва в този грешен свят, но и страда така, както никой от нас няма да пострада никога ( Исая 53:1-5 ). И го прави, защото ни обича, всеки един от нас. Каква убедителна причина да се надяваме!

`Как отговаря на сатанинските обвинения Христос на кръста? Като имаме предвид великата борба между доброто и злото, какво се постига чрез Неговата смърт?`