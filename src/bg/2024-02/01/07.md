---
title: Разширено изучаване
date: 05/04/2024
---

„Като прогони Сатана от небето, Бог показа Своята справедливост и достойнството на Своя престол. Но когато човекът изпадна в грях, поддавайки се на изкушенията на отстъпилия от истината дух, Той доказа Своята любов, като отдаде Единородния Си Син да умре за грешното човечество. Божият характер се разкрива в изкуплението. Мощният аргумент на кръста показва на цялата вселена, че пътят на греха, който Луцифер избра, по никакъв начин не може да се припише на Божието управление“ (Великата борба. С. 338).

„Кръстът на Голгота, от една страна, обяви закона за неотменим, а от друга, заяви пред вселената, че заплатата на греха е смърт. В последния вик на Спасителя „Свършено е“ зазвъняха погребалните камбани за Сатана. Тогава се реши изходът от великата борба, продължила толкова дълго време. Тогава стана ясно, че изкореняването на злото е сигурно. Божият Син премина през портите на гроба, „за да унищожи чрез смъртта този, който има властта на смъртта, тоест дявола“ ( Евреи 2:14 )“ (Великата борба. С. 340).

**Въпроси за разискване**

`Щом Бог е знаел, че Луцифер ще се разбунтува, защо изобщо Му е дал свободата да избира? Или когато се е разбунтувал, защо Бог просто не го е унищожил незабавно? Каква е можела да бъде реакцията на непадналата вселена, ако Бог беше ликвидирал веднага Луцифер? Защо идеята за интереса на вселената към плана на спасението (1 Петър 1:12; Откровение 5:13; 16:7) е толкова важна за разбирането на великата борба?`

`Каква причина или причини бихте могли да изброите за Христовата смърт на кръста? Дали е само за да разкрие Божия характер? Или да плати откупа за грях? Ако е така, на кого е платен този откуп? Споделете мислите си и дайте библейски основания за тях.`

`Когато използваме термина „великата борба“, какво имаме предвид? Обсъдете различните аспекти на великата борба и как урокът за тази седмица може да се приложи в живота ви.`

`Кои библейски стихове говорят за реалността на великата борба (например Йов, 1 и 2 глава, Ефесяни 6:12)?`

`С какво адвентното разбиране е уникално сред останалите християнски деноминации? Кое в тази тема за великата борба отделя адвентистите от останалите?`

Тази събота, 06.04.2024 г., ще се молим за църкви „Благоевград – Б“ и „Бобов дол“.