---
title: Нашият Първосвещеник
date: 04/04/2024
---

Това, което прави за нас Исус на кръста, Му дава възможност да ходатайства в наша полза в небето. Нашият възкръснал Господ е и великият ни Първосвещеник, Който осигурява всичко за нашето спасение и за вечния живот в Божието царство.

`Прочетете Евреи 4:15,16 и 7:25 . Каква увереност ни дават тези стихове в един свят на изкушения, страдания, болести и смърт?`

Текстът казва, че Той „е бил във всичко изкушен като нас, но пак е без грях“ ( Евреи 4:15 ). И добавя: „Нека пристъпваме с дръзновение – което означава с увереност – към престола на благодатта, за да придобием милост и да намерим благодат, която да помага в подходящото време“ ( Евреи 4:16 ).

Казано с прости думи, Исус ни представя пред вселената облечени в Неговата правда, спасени чрез Неговата смърт и изкупени чрез кръвта Му. Той е всичко, което ние е трябвало да бъдем. В Христос няма никакво осъждане за греховете ни от миналото. Той отстранява вината, а могъщото Му ходатайство разкъсва хватката на греха върху живота ни. Счупва оковите, които ни държат, и ни освобождава.

`Прочетете Йоан 17:24-26 . Какво е съкровеното желание на Христос във великата борба между доброто и злото?`

„Когато великата жертва беше принесена, Христос се възнесе в небето, отказвайки да приеме поклонението на ангелите, докато не представи молбата: „Желая, където съм Аз, да бъдат с Мен и тези, които си Ми дал“ ( Йоан 17:24 ). Тогава от трона на Отец дойде отговорът с неповторима любов и сила: „Да Му се поклонят всички Божии ангели“ ( Евреи 1:6 ). Върху Исус нямаше нито едно петно. След края на Неговото унижение и жертвоприношение Му се даде име, което е над всяко друго име“ (Великата борба. С. 339). Исус иска да бъдем заедно с Него в небето повече от всичко друго. Желанието на сърцето Му и причината за смъртта и ходатайството Му са да ни спаси. Имаш ли някаква специална нужда в живота си? Кажи я на Исус. Когато скърбиш, Той донася утеха. Когато се страхуваш, Той носи мир. Когато чувстваш вина, Той дава прошка. Когато си слаб/а, Той дава сила.

`Според вас защо Христос се жертва за нас? Какво ни прави толкова ценни за Него?`