---
title: Война в небето
date: 31/03/2024
---

`Прочетете Откровение 12:7-9 . Какво разкрива този пасаж за свободата, съществуваща в небето, и за произхода на злото? По какъв начин е можел да реагира Бог след бунта на Луцифер?`

Тези стихове описват космическия конфликт между доброто и злото. Сатана и ангелите му воюват срещу Христос и накрая са прогонени от небето. Изглежда изключително странно, че в такова съвършено място като небето би могла да избухне война. Защо се е случило все пак? Дали любящият Бог е създал демоничния ангел, който е започнал тази война? Съществувал ли е фатален недостатък в този ангел, който го е накарал да се разбунтува? Библията недвусмислено обяснява произхода на злото. Тя отдръпва завесата в този конфликт между доброто и злото.

`Сравнете Йезекиил 28:12-15 и Исая 14:12-14 . Какво става в ума на този ангел, наречен Луцифер, което го подтиква към бунт?`

Бог не е създал дявола. Той е сътворил ослепително сияйно същество, наречено Луцифер. Този ангел е бил създаден съвършен. Включена в съвършенството му е била свободата да избира – основополагащ принцип на Божието управление, което се ръководи от любовта, а не от принудата. Грехът е започнал от Луцифер в самото небе. Няма никакво логично обяснение защо този съвършен ангел е допуснал гордост и ревност да покълнат в сърцето му и да се развият в бунт срещу Неговия Творец.

Луцифер – едно сътворено същество – пожелава да получи поклонението, което принадлежи единствено на Създателя. Той се опитва да узурпира Божия престол, като оспорва Неговия авторитет. Бунтът му води до открита война в небето.

Въпреки че Бог дълго търпи Луцифер, Той не може да допусне бунтовникът да вреди на небето с бунта си. „Небесните събрания се обърнаха с трогателни молби към Луцифер. Божият Син му разкри величието, добротата и справедливостта на Твореца, както и свещената природа на Неговия закон. Самият Бог беше установил реда в небето и ако го нарушеше, Луцифер щеше да опозори своя Творец и да си навлече гибел. Но отправените с безкрайна любов и милост предупреждения само засилиха неговата съпротива“ (Великата борба. С. 334, 335).

`Какви уроци можете да научите за Божия характер от начина, по който Той се отнася към злото?`