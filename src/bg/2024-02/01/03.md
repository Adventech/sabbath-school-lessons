---
title: Луцифер мами – Христос побеждава
date: 01/04/2024
---

Няма никакво логично обяснение защо Луцифер, този съвършен ангел, е допуснал гордостта и ревността да покълнат в сърцето му и да се развият в бунт срещу Твореца. Гордостта на Сатана узрява в открит бунт. Той обвинява Бога, че е несправедлив и пристрастен. Заразява ангелите със своите съмнения и обвинения.

`Прочетете Откровение 12:4 . Какво разкрива този пасаж за способността на Сатана да мами? Колко от ангелите се подлъгват от лъжите му за Бога?`

Когато в небето избухва война, ангелите трябва да решават – ще последват ли Исус, или ще тръгнат след Луцифер? Какво точно представлява тази война в небето? Буквална ли е, или е война на идеи, или и двете? Не знаем подробностите, но конфликтът е достатъчно явен, за да бъдат накрая Сатана и ангелите му „свалени“ и да не „се намери вече място за тях на небето“ ( Откровение 12:8,9 ). Тази война явно включва някакъв вид физически сблъсък.

Едно е сигурно за войната в небето. Всеки ангел трябва да реши „за“ или „против“ Христос. Кого ще последват? Чий глас ще послушат? Верните ангели решават да се покорят на Христовите заповеди, основани на любовта, докато една трета от ангелите избират да слушат гласа на Луцифер, не се покоряват на Бога и изгубват небето. И ние, в този критичен момент от земната история, сме призовани да вземем решение „за“ или „против“ Христос. И ние трябва да обявим на чия страна сме – на страната на Христос или на Сатана.

`Прочетете Битие 2:15-17 ; Изход 32:26 ; Исус Навин 24:15 ; 3 Царе 18:20,21 и Откровение 22:17 . Какъв основополагащ принцип във великата борба ни разкриват те?`

Когато Бог създава човека, Той влага дълбоко в нашия мозък способността да мислим, да разсъждаваме и да избираме. Самата същност на естеството ни е способността да вземаме морални решения. Ние не сме роботи. Създадени сме по Божия образ, различни от животните в способността си да вземаме морални решения и да живеем според вечни духовни принципи. От времето, когато започва бунтът на Луцифер в небето, Бог призовава народа Си да откликне на любовта Му и да се покорява на Неговите заповеди, като избере да Му служи.

`Какви уроци можем да научим от битката в небето, която е свързана с нашата лична битка със злото? Щом Сатана е успял да измами онези праведни, святи небесни същества, какво ни говори този факт за неговите подли опити да ни заблуди?`