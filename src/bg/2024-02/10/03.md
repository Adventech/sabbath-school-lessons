---
title: Смъртта в Стария Завет
date: 03/06/2024
---

`Прочетете Псалми 6:5 ; 115:17 ; 3 Царе 2:10 ; 11:43 ; 14:20 . Какво учат тези стихове за състоянието на мъртвите?`

`Старият завет не учи, че душата е безсмъртна. Нито пък свидетелства, че след смъртта верните се понасят към небесното блаженство за вечността. Не учи и че след смъртта неверните слизат в ада, където горят цяла вечност. Всъщност поучава, че смъртта е сън. Книгата „Царе“ използва израза „заспаха с бащите си“, за да опише смъртта на патриарсите. Псалмите я наричат „заспиване в смърт“ (Псалми 13:3; 90:5). Говорейки за смъртта, Йов споменава, че няма да се събудят от сън ( Йов 14:12 ). Псалмистът добавя: „А аз ще видя лицето Ти в правда; когато се събудя, ще се наситя от изгледа Ти“ ( Псалми 17:15 ).`

Когато асирийската армия е победена и унищожена, смъртта на войниците е наречена техният „дълбок сън“ ( Псалми 76:6 ). Идеята, че мъртвите са безтелесни духове, които се носят наоколо, за да общуват с живите, не е библейска, а изцяло езическа.

Когато не разбираме истината за мъртвите, сме изложени на сатанинските заблуди. „Мнозина ще се изправят пред демонски духове, представящи се за близки роднини или приятели и разпространяващи изключително опасни ереси. Тези посетители ще въздействат върху най-нежните ни чувства и ще вършат чудеса, за да подкрепят претенциите си. Трябва да бъдем подготвени да им се съпротивим с библейската истина, че мъртвите не знаят нищо и че тези, които се явяват, са демонски духове“ (Великата борба. С. 378, 379).

`Прочетете Даниил 12:2 и Йов 19:25,26 . Какви елементи за състоянието на мъртвите добавят тези стихове?`

Смъртта е почивка и сън до възкресението. Няма никакви безтелесни духове, които се носят наоколо и общуват с живите. Въпреки че езичниците вярват в света на духовете, израилтяните разбират смъртта като сън, който продължава до утрото на възкресението.

Въпреки че скърбим за мъртвите, нека да мислим за починалите в Христос по следния начин: те затварят очи в смъртта, а след това, независимо колко време е минало, докато Исус се завърне, следващото, което ще видят, е Второто пришествие. Първата мисъл, която може да им хрумне при възкресението, е: Исус наистина дойде скоро!