---
title: Спиритизмът – разобличен
date: 01/06/2024
---

### За изучаване през седмицата
Матей 10:28; Еклесиаст 9:5; Исая 8:19,20; Йоан 11:11-14,21-25; 1 Солунци 4:16,17; Откровение 16:13,14; Матей 24:23-27; 2 Солунци 2:9-12.

> <p>Стих за запаметяване</p>
> „Понеже сам Господ ще слезе от небето с повелителен вик, при глас на архангел и при Божия тръба; и мъртвите в Христос ще възкръснат по-напред; после ние, които сме останали живи, ще бъдем грабнати заедно с тях в облаците да посрещнем Господа във въздуха; и така ще бъдем винаги с Господа“ (1 Солунци 4:16,17).

Преди десетилетия се появиха истории за преживявания, близки до смъртта (ПБС), в които хора, които „умират“, а след това са съживени, разказват невероятни неща за това какво са видели и чули, докато са били „мъртви“. Хиляди такива истории са документирани и изучавани. По целия свят, включително и християнския, милиони хора вярват, че тези разкази са доказателство, че мъртвите всъщност не са мъртви. Това основополагащо вярване на спиритизма е една от най-широко разпространените и успешни заблуди на Сатана.

Всъщност спиритизмът води началото си чак от Едем, когато змията излъгва Адам и Ева: „Никак няма да умрете“ ( Битие 3:4 ). През цялата история тази лъжа е приемала различни форми, но винаги с подразбиращата се предпоставка, че животът продължава дори след смъртта. Тази идея стои също в основата на едно от най-големите фалшиви религиозни движения от ХIX век с твърдението на сестрите Фокс, което по-късно е признато за измама, че могат да получават отговори на въпросите си от духовете на мъртвите.

В последния земен конфликт Сатана ще заблуждава милиони чрез спиритически явления. Книгата „Откровение“ показва, че това е един от начините той да се опитва да подчини света под свой контрол.

Целта на този урок е да покаже, че единственият ни гарант срещу сатанинските заблуди в края на времето е личната връзка с Христос и солидното стъпване на ученията върху Библията. Това включва учението за смъртта, независимо какво може да ни говорят очите, ушите и сърцата ни.

Урокът за тази седмица се основава на глави 31 – 34 от кн. „Великата борба“.