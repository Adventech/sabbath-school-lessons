---
title: Спиритизмът в последните дни – част втора
date: 06/06/2024
---

Нашата надежда за спасение е вкоренена в Христос. Неговите окървавени ръце ни канят да приемем жертвата, осигурена напълно безплатно на безкрайно висока цена. Скоро Той ще се върне да изиска Своите. Тит 2:13 нарича Второто пришествие на Христос „блажената надежда“.

Целта на Сатана е да унищожи тази надежда. Той ще извършва чудеса, знамения, удивителни дела, всичко, което би могло да отклони хората от библейската истина и спасението в Христос.

„Тук е нужно търпението на светиите, на тези, които пазят Божиите заповеди и вярата в Исус“ ( Откровение 14:12 ). В последната битка Сатана ще върши всичко, което би могъл, за да попречи на хората да пазят „Божиите заповеди“ или да имат „вярата на Исус“, или и двете. Затова трябва да бъдем внимателни за всяко учение, което, макар и придружено от знамения, чудеса и удивителни дела, ни отклонява от тези две характеристики на остатъка.

`Прочетете Матей 24:23-27; 2 Коринтяни 11:13,14; 2 Солунци 2:9-12 . Какво ни говорят тези пасажи за сатанинската сила да мами и за начина му на действие?`

В последните мигове от времето Сатана ще изиграе последната си измама: „Скоро в небето ще се появяват страшни гледки от свръхестествен характер, разкриващи силата на вършещите чудеса демони. Демонските духове ще отиват при земните царе и из целия свят, за да ги държат в заблуда и да ги подтикнат да се присъединят към Сатана в последната му битка срещу Небесното управление. Те ще измамят и управници, и техните поданици. Ще се издигнат хора, претендиращи, че са самият Христос, и изискващи титлата и поклонението, които принадлежат на Изкупителя на света. Те ще извършват невероятни чудеса на изцеление и ще твърдят, че имат откровения от Небето, които противоречат на свидетелствата от Писанията .

Като кулминация на великата драма на измамата, самият Сатана ще се представи за Христос. Църквата отдавна твърди, че очаква Пришествието на Спасителя като връх на своите надежди. Сега големият измамник представя нещата така, сякаш Христос е дошъл. На различни места от земята Сатана се явява сред хората като величествено същество с ослепителен блясък, наподобяващо описанието на Божия Син, дадено от Йоан в „Откровение“ ( Откровение 1:13-15 )“ (Великата борба. С. 423; курсивът е от автора).

`Защо разбирането на истината за това как се завръща Христос, както и за състоянието на мъртвите, е толкова важно, за да не бъдем измамени?`