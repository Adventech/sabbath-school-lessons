---
title: Смъртоносните последици от спиритизма
date: 02/06/2024
---

Измислицата, че смъртта е всъщност навлизане в нова фаза на живота, се основава на идеята за естественото безсмъртие на душата. Този езически възглед се промъква много отрано в църквата, когато тя се отклонява от библейските си основи в опит да направи вярата разбираема за по-широкия римски свят: „Теорията за безсмъртието на душата е една от онези фалшиви доктрини, които Рим заема от езичеството и въвежда в християнската религия“ (Великата борба. с. 371).

`„Не се бойте от онези, които убиват тялото, а душата не могат да убият; но по-скоро се бойте от онзи, който може и душа, и тяло да погуби в пъкъла“ ( Матей 10:28 ). Какво трябва да ни говори дори само този стих за предполагаемото безсмъртие на душата?`

Господ забранява на народа Си да се занимава с какъвто и да било окултизъм. Вярващите не трябва да търпят помежду си нито „чародей, запитвач на зли духове, врач или човек, който извиква духове на мъртви“ ( Второзаконие 18:11 ). Такива хора е трябвало да бъдат убивани с камъни ( Левит 20:27 ). Наказанието изглежда прекалено жестоко, но целта му е да запази Израил от поклонение пред фалшиви богове.

Магьосничеството има демоничен произход. То подмамва хората към фалшиво поклонение и имитира истинска връзка с Бога, но не може да удовлетвори най-дълбоките нужди на сърцето. Спиритизмът е в сърцевината на сатанинския план да завладее нашия свят. Но Исус, със Своята благодат и сила, освобождава пленниците от веригите на злото, които ги оковават.

`Прочетете Еклесиаст 9:5; Йов 7:7-9; Исая 8:19,20 . Какво ни учат тези библейски пасажи за смъртта и общуването с мъртвите?`

Вярването, че мъртвите отиват направо в небето при смъртта, макар и небиблейско, е битувало толкова дълго време, също като спазването на неделята, и е толкова дълбоко вкоренено, че е много трудно хората да се откажат от него. Те използват няколко стиха, извадени от контекста, за да се опитат да обосноват това вярване. Но такова фалшиво учение ги оставя незащитени от заблудите, които Сатана може да им пробута, особено в последната криза.

`Какво се случи, когато се опитахте да обясните състоянието на мъртвите на други християни? Кой начин е най-ефективен, ако има такъв?`