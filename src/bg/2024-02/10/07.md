---
title: Разширено изучаване
date: 07/06/2024
---

Една книга от Лий Стробел, „Случай за небето“, стъпва върху възгледа, че при смъртта мъртвите остават живи в някакво съзнателно съществуване, а „преживяванията, близки до смъртта“ (ПБС), се използват като част от „доказателството“. Един пример: „Друго момиче, което имало ПБС по време на операция, каза, че се е срещнало с брат си в следващия живот – което я изненадало, защото тя нямала брат. Когато по-късно се възстановила и казала на баща си, той ѝ разкрил за пръв път, че наистина е имала брат, но той бил починал, преди тя да се роди“ (Lee Strobel, The Case for Heaven [Grand Rapids, MI: Zondervan Books, 2021], p. 69). Обаче Стробел се затруднява да съвмести идеята за неспиращия живот след смъртта с ясното библейско учение, че само когато Христос се върне, тогава християните ще получат окончателната си награда.

Ние сме предупредени: „Мнозина ще се изправят пред демонски духове, представящи се за близки роднини или приятели и разпространяващи изключително опасни ереси. Тези посетители ще въздействат върху най-нежните ни чувства и ще вършат чудеса, за да подкрепят претенциите си. Трябва да бъдем подготвени да им се противопоставим с библейската истина, че мъртвите не знаят нищо и че тези, които се явяват, са демонски духове.

Точно пред нас е „часът на изпитанието, което ще дойде върху цялата вселена, за да изпита земните жители“ ( Откровение 3:10 ). Всички, чиято вяра не е твърдо установена върху Божието Слово, ще бъдат измамени и победени. Сатана ще действа „с цялата измама на неправдата,“ за да придобие контрол върху хората и измамите му постоянно ще се увеличават. Но той може да постигне целта си само ако хората доброволно се поддадат на изкушенията му. Тези, които искрено търсят познание на истината и се стремят да очистят душите си чрез послушание и така правят всичко възможно да се подготвят за битката, ще открият, че в Бога на истината имат сигурна защита. „Понеже си опазил словото на Моето търпение, и Аз ще те опазя“ (ст. 10) е обещанието на Спасителя. Той по-скоро би изпратил всеки небесен ангел да защити Неговия народ, отколкото да остави и една душа, която Му се доверява, да бъде победена от Сатана“ (Великата борба. С. 378, 379).

**Въпроси за разискване**

`Какви фини спиритически влияния може да използва Сатана, за да въздейства върху ума? Каква роля играят медиите?`

`Как бихте споделили вярата си с приятел, който току-що е изгубил любим човек и вярва, че този човек е на небето? Какво е подходящо да се каже и какво не е удачно?`

Тази събота, 08.06.2024 г., ще се молим за църкви „Димитровград“ с групата в гр. Симеоновград и „Добрич“ с групите в Кардам, Тервел и Генерал Тошево.