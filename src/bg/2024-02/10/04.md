---
title: Смъртта в Новия Завет
date: 04/06/2024
---

`Прочетете Йоан 11:11-14,21-25; 2 Тимотей 1:10; 1 Коринтяни 15:51-54; 1 Солунци 4:15-17 . Как описанието на смъртта от авторите на Новия Завет може да се сравни с описанието от Стария?`

И Старият, и Новият Завет използват символа на съня за смъртта. Поне петдесет и три пъти в Библията думата „сън“ е равностойна на смърт. Библейските автори са на едно и също мнение, че няма съзнателно съществуване като безсмъртна душа, която напуска тялото веднага след смъртта.

Новият Завет прибавя едно допълнително измерение, вече загатнато в Стария Завет: славното възкресение при завръщането на Христос.

Евангелията подчертават, че вечният живот е единствено в Христос. Всичките демони на ада не могат да ограбят от вярващите увереността им във вечния живот. Христос е победил смъртта на кръста. Гробът вече не може да задържи жертвите си. Възкресението на Христос е гаранцията, че всички вярващи един ден ще бъдат възкресени от гроба при Неговото завръщане.

Чуйте следните думи на Павел: „Защото ако мъртвите не се възкресяват, тогава и Христос не е бил възкресен; и ако Христос не е бил възкресен, суетна е вашата вяра; вие сте още в греховете си. Тогава и тези, които са починали в Христос, са погинали“ ( 1 Коринтяни 15:16-18 ). Как може да имат някакъв смисъл тези стихове, ако мъртвите отиваха в небесното блаженство веднага при смъртта си? Какво има предвид Павел с думите, че „са погинали“, ако всъщност те вече са в небето?

Цялата идея на апостола е, че Христовото възкресение е основата за нашето възкресение и без възкресение „суетна е вашата вяра; вие сте още в греховете си“, а мъртвите си остават в гроба, загинали.

Тези стихове съответстват напълно на други библейски текстове за надеждата, която имаме заради възкресението при завръщането на Исус, когато ще получим „наследство – нетленно, неоскверняемо и което не повяхва, запазено на небесата за вас“ ( 1 Петър 1:4 ). Ако обаче мъртвите са вече в небето, защо Петър говори за наследство, „запазено на небесата“ за нас? Ясно е, че новозаветните вярващи с нетърпение са очаквали идването на Христос и възкресението на мъртвите, и тази надежда ги е вдъхновявала да остават верни в житейските изпитания.

`Защо възкресението е такава силна надежда за християнската вяра? Какво щеше да стане, ако имахме Кръста, но без възкресението? С каква надежда щяхме да останем? Защо тогава възкресението играе такава важна роля за нашата вяра?`