---
title: Светлината блести в мрака
date: 13/04/2024
---

### За изучаване през седмицата
Йоан 8:44; Притчи 23:23; Деяния 20:27-32; 2 Солунци 2:7-12; Псалми 119:105,116,130,133,160; Притчи 16:25; 2 Коринтяни 4:3-6 .

> <p>Стих за запаметяване</p>
> „Тогава Исус им каза: Още малко Светлината е между вас. Ходете, докато имате Светлината, за да не ви настигне тъмнината. Който ходи в тъмнината, не знае къде отива“ (Йоан 12:35).

В последната книга на Библията, „Откровение“, дяволът е изобразен като змей и змия ( Откровение 12:9 ). Той е змей, защото желае да унищожи Божия народ, а змия, понеже използва всичките си фини лъжи, за да мами вярващите. В годините след смъртта на Христос хиляди са мъчени, хвърляни на лъвове и изгаряни на кладите от имперския Рим, понеже са отказали да се поклонят на римските „божества“. Но въпреки това жестоко наказание мнозина остават верни, евангелието продължава да се разпространява и църквата расте.

В резултат, Сатана променя стратегията си. Голям брой езичници се кръщават, но без да бъдат подробно запознати с библейската истина. Заблуди нахлуват в църквата, когато водачите смесват истините от Писанието с популярни обичаи. Четвърти и пети век са период на компромиси, когато църковните прелати сливат езическите обичаи с християнските учения.

Обаче дори в най-трудните моменти от живота Бог е непрестанно със Своя народ. Вярващите намират Исус – „Пътят и Истината, и Животът“, и чрез силата на Светия Дух остават твърди дори когато са подложени на съкрушителен натиск да се откажат от моралните си убеждения. Продължават да са верни на разкритата Божия воля в Писанието и непоколебимо защитават истината от Божието Слово, независимо от натиска, който им се оказва както открито, така и не толкова явно.

Урокът за тази седмица се основава на глава 3 от кн. „Великата борба“.