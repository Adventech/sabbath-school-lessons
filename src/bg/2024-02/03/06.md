---
title: Битката за ума
date: 18/04/2024
---

`Прочетете 2 Коринтяни 4:3-6 . Какво означава „тези, невярващите, чийто ум богът на този свят е заслепил“ ( стих 4 )? Как са заслепени очите им? Как се отварят очите?`

Гръцката дума за „ум“ в този пасаж е noema . Буквално означава нашето възприятие или умствени способности. Адвентният библейски коментар прави едно поучително изказване за този стих. „Битката между Христос и Сатана е битка за човешките умове ( Римляни 7:23,25; 12:2; 2 Коринтяни 3:14 ; 11:3; Филипяни 2:5 ; 4:7,8 ). Основата работа на Сатана е да заслепява или замъглява човешките мисли. Той го постига, като пречи на хората да изучават Божието Слово, като уврежда силите на ума чрез физическа и психическа невъздържаност, като заема мислите с нещата от този живот и като насочва към гордост и себевъзвеличаване“ (Т. 6, с. 854 – англ. изд.).

Изгубените нямат познание не защото не биха могли да разберат, а защото не искат да знаят. Много хора имат отлична възможност да узнаят истина, но решават да не повярват и Сатана заслепява очите им. Сатанинското царство е царство на тъмнината. Адвентният библейски коментар добавя: „Евангелието е единственото средство, чрез което могат да бъдат изложени на показ сатанинските подли схеми и измами и чрез което хората могат да намерят пътя от мрака към светлината“ (Т. 6, с. 854 – англ. изд.). Същността на новозаветната вест е животът, смъртта и възкресението на Исус. Той е сърцевината на евангелието и центърът на Писанието. Цялата Библията свидетелства за Него (Йоан 5:39).

`Прочетете Йоан 1:4,5,9 , 14 . Как описват Исус тези стихове? Обърнете специално внимание на Йоан 1:14 .`

През първите векове на християнската църква новозаветните вярващи са напълно посветени на Христос като Този, Който е светлината в тяхната тъмнина. Те са изкупени с Неговата благодат, преобразени чрез Неговата сила и мотивирани от любовта Му. Дори смъртта не може да отклони верността им към Христос. Разпознават дяволските заблуди в славната светлина на евангелието. Христос винаги има мъже и жени, които с благодатта Му отстояват смело истината. В тези първи векове светлината на Христовата любов, благодат и истина блести в мрака.