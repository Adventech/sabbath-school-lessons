---
title: Човешки аргументи извън Писанието
date: 17/04/2024
---

Светият Дух работи чрез нашите умове. Кани ни да изследваме тайните на вселената. Някой много точно е казал: „Като християни не изключваме мозъците си, преди да влезем в църквата“. Въпреки това блестящата човешка логика сама по себе си не е способна да открие божествените истини на Писанието. Истината не е въпрос на човешко становище. Тя е въпрос на божествено откровение.

`Прочетете Притчи 16:25; Съдии 21:25 и Исая 53:6 . Какво разкриват те за сатанинската стратегия да заблуждава?`

Една от най-успешните заблуди на дявола е да ни подвежда да вярваме, че човешките разсъждения са достатъчни за разбирането на Божията воля без помощта на Светия Дух и без информацията от Божието Слово. Може да има път, който се вижда прав на нас или на цели култури, но той може да е напълно погрешен в Божиите очи.

Преди няколко години със съпругата ми решихме да направим поход в горите близо до хотела, където бяхме отседнали за онази нощ. Обикновено се справям доста добре с ориентацията и след като вървяхме около час по различни пътечки, бях съвсем уверен, че мога да намеря пътя обратно без особени затруднения, но скоро осъзнахме, че безнадеждно сме се изгубили в гората. Слънцето залязваше и се боях от най-лошото. Слава Богу, че срещнахме други планинари, които знаеха пътя. Бяхме се отклонили най-малко 7,5 километра, но бяхме близо до главен път. Тъй като колата им беше паркирана наблизо, те ни предложиха да ни закарат до хотела. Откриването на човек, който знаеше пътя и имаше възможността да ни върне там, където отивахме, беше ключово за нас.

Бог не ни е оставил сами в пътуването ни от земята към небето. Светият Дух ни насочва към Свещеното Писание, което ни води към дома. Истина и заблуда, правилно и погрешно, добро и зло – всички те могат да бъдат правилно разбрани само чрез Божието Слово. Това, което противоречи на Бога и на Словото, е заблуда, а заблудата е винаги опасна. Това, което е в хармония с Бога, е истина и доброта. Затова е много важно да направим Божието Слово свой краен арбитър за истина и морал.

`Защо без помощта на Светия Дух човешкият ум не е способен да открие божествената истина? Обсъдете връзката между човешките разсъждения и Божието откровение. Как всъщност разумът ни помага да разберем откровението? Например вижте Даниил, 2 глава – пророчество, което излага човешката история от времето на Вавилон до бъдещето. Как въздейства на човешкия разум едно такова пророчество?`