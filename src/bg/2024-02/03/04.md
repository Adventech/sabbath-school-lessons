---
title: Предпазени от Словото
date: 16/04/2024
---

`Сравнете Йоан 17:15-17 и Деяния 20:32 . Какво ни казват Исус и апостол Павел за предпазването от сатанинските заблуди?`

Библията е непогрешимото откровение на Божията воля. Тя излага небесния план за спасението на човека. Тъй като „цялото Писание е боговдъхновено“, то е полезно „за поука, за изобличение, за поправление, за наставление в правдата“ ( 2 Тимотей 3:16 ). Тоест „цялото Писание“ е вдъхновено от Бога. Не някои части от него, нито пък едни части повече от други. Цялата Библия трябва да се приема като Божие Слово. Иначе се отваря широко вратата за заблуди.

Библията ясно разкрива Божията безкрайна любов в контекста на великата борба. Тя също разобличава сатанинските измами и разкрива дяволските лъжи. Дяволът мрази Божието Слово и е правил всичко възможно през вековете, за да унищожи влиянието му.

Какво щяхме да знаем за плана на спасението без Библията? Колко щяхме да разберем за раждането, живота, ученията и служенето на Исус? Щяхме ли без Писанието да разберем нещо за дълбочината на Христовата жертва, за славата на Неговото възкресение, за силата на Неговото ходатайство и величието на завръщането Му?

Всички тези жизненоважни истини са разкрити, изложени и подчертани в Божието Слово. То и единствено то трябва да бъде окончателният и върховен стандарт за разбиране на всички свещени истини.

Затова трябва да се борим срещу всеки един опит да се подкопае авторитетът му или неговата боговдъхновеност, даже и срещу хора, които твърдят, че много обичат Библията, а същевременно предизвикват съмнения в нея, дори и съвсем неуловимо. Тъжно е, че чрез нахлуването на съвременно мислене много теолози и християни се фокусират толкова върху човешката страна на Писанието, че то става слово на човек, вместо Слово на Бога. Библията , твърдят те, е писана от царе, пастири, рибари, свещеници, поети и други хора, които са споделяли своето разбиране и представа за Бога, природата и реалността по най-добрия възможен за тях начин, в своето време и място, както те са разбирали нещата .

Ами тогава? Ако това беше вярно, защо трябва ние, които живеем днес в ХХI век, да се вълнуваме от това как са мислили тези хора, а пък още по-малко от това какво са смятали, че е основата за нашата надежда за вечността?

Няма логика.

`Прочетете Псалми 119:105,116,130,133 и 160 . Какви прозрения ни дава псалмистът за значението на Божието Слово в плана на спасението?`