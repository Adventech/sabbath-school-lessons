---
title: Свирепи вълци
date: 15/04/2024
---

`Прочетете Деяния 20:27-32 . Какви конкретни предупреждения отправя апостол Павел към църковните водачи от Ефес относно бъдещото отстъпление?`

Целта на съвета на Павел е да подготви църквата за това, което предстои. В тези пасажи той описва два основни проблема.

Първата му тревога е за навлизането на „свирепи вълци, които няма да жалят стадото“ ( Деяния 20:29 ). С други думи, вярващите ще се сблъскат с жестоко преследване както отвън, така и вътре в самата църква. Това пророчество се изпълнява през първи и втори век. Християните, които отказват да се поклонят на императора, като коленичат пред римските божества, са измъчвани, хвърляни в затвор и изгаряни на клади.

Апостолът изразява второто си притеснениe с думите: „И от самите вас ще се издигнат човеци, които ще говорят изопачено, за да отвличат учениците след себе си“ ( Деяния 20:30 ). Ереси ще навлязат в църквата. Фалшиви доктрини ще заместят Божиите истини. Езическите обичаи ще бъдат повсеместно разпространени. През четвърти и пети век в християнската църква неуловимо навлиза компромисът с оправданието, че това ще помогне за напредъка на мисията. Но трагичният резултат е отклонение от истините на Божието Слово.

`Прочетете 2 Солунци 2:7-12 . Как апостол Павел описва предстоящото отстъпление? Какви негови характеристики трябва те да очакват?`

Коментарът на Павел, че „тайната на беззаконието вече действа“, е особено важен. Дори по негово време има постепенно отклоняване от истината на Божието Слово относно покоряването на Божия закон. Това отклонение ще се увеличава в по-късните векове.

В разрез с втората заповед са въведени идоли в християнското богослужение. Хилядолетия наред те са били най-почитани във всички езически религии. За да стане християнството по-приемливо за езичниците, навлизащи в църквата, езическите божества са преименувани на така наречените „светци“. Неделята, денят за поклонение пред бога-слънце, постепенно се възприема като ден за християнско богослужение в чест на Възкресението. Този фалшив ден, който Писанието не одобрява, е най-разпространеният ден за поклонение дори и днес.

`Какви компромиси виждаме да навлизат в църквата днес? По-важното обаче е какви компромиси правиш ти? Случва ли се понякога да смесваш истината със заблуда?`