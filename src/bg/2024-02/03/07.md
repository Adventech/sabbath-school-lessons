---
title: Разширено изучаване
date: 19/04/2024
---

„Един и същ дух на омраза и съпротива срещу истината е движил враговете на Бога във всяка епоха и една и съща бдителност и вярност са се изисквали от Неговите служители. Думите на Христос към първите ученици важат и за Неговите последователи до края на времето: „А каквото казвам на вас, на всички го казвам. Бдете“ ( Марк 13:37 )“ (Великата борба. С. 41).

На много места в света, особено където хората имат свободен достъп до Библията, Сатана използва други средства, за да потиска нейното влияние. Един много успешен начин са различните научни изследвания и дори библейските учени, които понякога заемат позиции, подкопаващи доверието в Божието Слово. Например въпреки че книгата „Даниил“ датира сама себе си на повече от 500 години преди Христос, много библейски учени я датират от средата на втори век пр.Хр. Те твърдят, че трябва да е била написана по това време, иначе пророкът би предсказал съвсем точно бъдещето, а това е невъзможно. Затова, твърдят те, „Даниил“ не е написана по времето, когато самата тя заявява, че е написана, а по-скоро стотици години по-късно. За съжаление, тази лъжа за Библията е една от многото, които съвременните учени се опитват да ни пробутат. А още по-тъжното е, че много хора приемат тази заблуда, защото все пак се защитава от изследователи на Библията. Нищо чудно, че Павел ни предупреждава: „Всичко изпитвайте, дръжте доброто“ ( 1 Солунци 5:21 ).

**Въпроси за разискване**

`Прочетете цитата от частта за вторник, а след това помислете над следното: Какви подобни методи използва Сатана днес, за да подкопава неусетно авторитета на Писанието?`

`Кои са нашите най-силни гаранции срещу неправилното тълкуване на Божието Слово?`

`Най-сериозното усилие на Сатана във великата борба между доброто и злото е да клевети Божия характер и да представя Бога като авторитарен, безразличен тиранин. Как се опитва лукавият да прави това и какъв е Божият отговор на лъжите му?`

`Апостол Петър потвърждава, че „никое пророчество в Писанието не е собствено обяснение на пророка“ (2 Петър 1:20). Как можем да бъдем сигурни, че не изкривяваме смисъла на Библията, за да постигнем своите си цели? Защо това е по-лесно да се допусне, отколкото си представяме, и трябва ли да се пазим от такива действия? По какъв начин?`

Тази събота, 20.04.2024 г., ще се молим за църкви „Бяла Слатина“ и „Варна“ с групата в с. Въглен.