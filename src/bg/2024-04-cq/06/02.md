---
title:  Измиване в басейна
date:   03/11/2024
---

#### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Измиване в басейна**

Темите за вяра и неверие, за откровение и конфликт продължават. Срещаме шестото наименувано знамение на Исус: изцелението на слепец. Възстановяването на зрението на слепите е едно от най-честите чудеса на Исус. В Стария завет проглеждането на слепите демонстрира сила, която принадлежи само на Бог (напр. Изход 4:11; Псалми 146:8) и се свързва с идващото царство (напр. Исая 29:18; 42:7). Разказът на Йоан за изцелението на слепия (Йоан 9:1-12) е последван от обширна полемика относно изцелението (ст. 13-41) и теологичния дискурс на Исус (10:1-18). Докато четете, опитайте се да се поставите в сцената. Как бихте реагирали?

Веднага се изправяме пред въпроса: кой е отговорен за слепотата на този човек (ст. 2)? Мнозина по това време вярвали, че всички страдания произтичат пряко от избора на индивида. Преобладаващата идея предполагала, че вината е на родителите му, но Исус отхвърлил това мнение. Страданието не винаги е резултат от определен грях. Живеем в паднал свят, в разгара на космическа война и подобно на цивилни жертви в човешки войни, ние често страдаме поради обстоятелства извън нашия контрол. В този случай слепотата на човека послужила на друга цел: тя разкрила силата на Бог (ст. 3).

Три думи се открояват в Йоан 9:4: „ние“, „трябва“ и „аз“. Не само Исус трябва да върши работата на Своя Отец, но и ние. Поръчката, дадена на Него, е дадена и на нас. Нощта със сигурност идва; не винаги ще имаме възможностите, които имаме сега.

Исус поел инициативата да излекува този човек. Той смесил глина с плюнка и намазал очите на слепеца. Въпреки че в древния свят се е смятало, че слюнката е лечебна, методът на Исус е уникален. Може би включването на глина ни насочва към разказа за сътворението (Битие 2:7), подчертавайки изцелението като творческа работа. Във всеки случай Йоан ни казва, че Силоам означава „изпратен“ (ст. 7) и ни напомня, че Исус е изпратен от Отец. Само Изпратеният от Бога може да премахне слепотата и греха.

Изцелението предизвикало смесена реакция (9:8–13). След известно разпитване научаваме, че това се е случило в събота. Чудото показва, че Исус върши Божието дело, но някои смятат, че Той е грешник, защото е действал в събота (ст. 16). Фарисеите били разделени по този въпрос (ст. 16) и попитали бившия слепец за мнението му. Той отговорил: „Той [Исус] е пророк” (ст. 17).

Дори когато се сблъскали със свидетелството на човека и чудото, лидерите затворили очите си за истината, предпочитайки да останат слепи. Лидерите изглеждали като незрящи, търсейки изход от дилемата си. Те видели чудото, но отказали да повярват в Христос. Тази история е предупреждение за всеки, който се съпротивлява на убеждението. Нека научим, че светлината е за влизане, а не просто за гледане.

`Затваряте ли някога очите си за убеждението, което Бог иска да ви предаде? Какво можете да направите, за да избегнете това?`

`По какви начини нашата култура се отдава на вярването, че слепотата, болестта и бедността са признаци на Божието недоволство, докато здравето и богатството показват Неговото благоволение?`