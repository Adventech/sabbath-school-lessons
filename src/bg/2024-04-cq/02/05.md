---
title:  Ирония и несъответствие
date:   09/10/2024
---

#### inVitе

Разгледай Йоан 2 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Ирония и несъответствие**

Историите за превръщането на водата във вино и за очистването на храма дават няколко урока, които оказват влияние върху живота ни днес. И двата разказа съдържат тънка ирония и несъответствие. На сватбата в Кана, нещо в думите или езика на тялото на Исус трябва да е подсказало на слушателите Му за истинските Му намерения - това, което обикновено би се тълкувало като "не" (Йоан 2:4), е било разбрано като "да" (2:5).

Главният церемониалмайстор не е знаел откъде е дошло допълнителното вино. Исус не е превърнал водата във вино, за да го изложи на показ. (Въпреки това слугите сигурно са били изумени.) Главният церемониалмайстор споделя с домакина недоумението си от това нарушение на етикета (2:10). Можем да си представим, че домакинът също е изненадан. От наша гледна точка, след като сме прочели пасажа, знаем, че е имало нещо повече от нарушение на етикета. Ние знаем истинския източник на виното, а участващите в случая - не. Също така осъзнаваме, че в известен смисъл Исус е действал като домакин на сватбата. Той е осигурил всичко необходимо и много повече. По същия начин благодатта, която Той осигурява за света, е повече от достатъчна, за да утоли всички наши нужди (Римляни 5:20, 21; Евреи 4:16).

Точно след като Исус очиства храма, думите Му са погрешно отнесени към храмовата сграда (Йоан 2:18-21). Участниците в разговора с Него се съсредоточават върху това как е изграден храмът, което е в основата на тяхната критика към Исус. Те не разбират правилно думите Му и не осъзнават, че Той всъщност посочва Своето тяло като храм. (Йоан често дава на своите читатели прозрения, които хората в Евангелието не са имали). Отговорът на Исус се отнася до исканията за знамения. Той предвещава, че най-голямото знамение ще бъде Неговата смърт, погребение и възкресение. Тук обаче има и друг, по-личен урок. В стих 22, от своята гледна точка след възкресението, Йоан обяснява по-дълбокия смисъл на тази обмяна. Неговият опит много прилича на нашия, когато четем Евангелието през двадесет и първи век. Всички ние можем да размишляваме върху живота на Христос след Неговото възкресение. За Йоан не е достатъчно просто да разкаже за живота на Христос. Той се интересува най-вече от това как миналите събития оживяват в живота на вярващия. Когато си спомняме и припомняме историята на Христос, ние се свързваме със Словото, станало плът, с откровението на Бога в човечеството.

`Сещате ли се за преживяване, когато надвисналото бедствие неочаквано се е превърнало във време на изобилие?`