---
title:  Учителят на Израел
date:   13/10/2024
---

#### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Учителят на Израел**

Йоан първо представя историята на Никодим. Той е Фарисей и „управител на юдеите“ (Йоан 3:1). По-късно Исус го нарича „учителят на Израел“ (ст. 10 – гръцкият използва определителен член). С други думи, като виден учител, Никодим идва при Исус, за да обсъдят нещата като учител с учител (ст. 2). Но Исус няма намерение да обсъжда любезности. Той се спира веднага на централния въпрос: необходимостта да бъдем „новородени“ (ст. 3).

Прочетете внимателно този разговор, защото Йоан влага изключително богат и дълбок смисъл в думите си. Той прави това умишлено и често в своето Евангелие (4:4–42; 11:11–16, 23–27). Това Евангелие не е предназначено да се чете набързо. Йоан има определена цел в избора си на думи и не използва случайно крилати фрази. Основният смисъл в отговора на Исус е, че за да влезе или дори да види Божието царство, човек трябва да бъде „роден отново“ (3:3). Други версии превеждат това като „роден отгоре“, тъй като думата anōthen, използвана тук, означава отгоре, отново или наново. Кое значение разбира Никодим? Какво цели Исус с думите си? Днес изразът „роден отново“ обикновено се използва като термин за обръщане на сърцето. Исус използва този израз като метафора, която се опитва да опише преживяване отвъд всичко, което думите могат да представят.

Когато Исус обяснява, че трябва да преживеем новорождение отгоре, за да видим и влезем в Неговото царство, Той го свързва с небесното дело на Духа (виж Йоан 1:12, 13). Исус не посочва някакъв бъдещ нов живот във вечността; този нов живот започва сега (3:15, 16). Исус предлага на Никодим преживяване като Своето - такова, в което Бог ще присъства в живота на Никодим, започвайки точно от този момент. Йоан предава думите на Исус до всеки читател на неговото Евангелие.

Исус използва израза “Истина, истина ти казвам” три пъти (3:3, 5, 11). Последният случай отбеляза промяна в разговора, когато Исус изведнъж започва да говори в множествено число („Вие” в 3:11 е местоимение във второ лице, множествено число). Очевидно този разговор е записан в полза на по-широка публика извън Никодим. Исус също не идентифицира „ние“, когато преминава към първо лице множествено число. Неидентифицираната природа на двете групи („ние“ и „вие“) изисква по-задълбочено изучаване. „Ние“ включва ли Йоан Кръстител и Старозаветните пророци, които свидетелстват за Христос? Или се отнася за вярващи в по-късен исторически период, които получават и споделят това свидетелство?

Когато Исус разширява аудиторията, Никодим пребледнява от разговора, пълен с удивление (3:9). Това оставя съмнение за това до колко той разбира вестта, въпреки че знаем, че като фарисей, той със сигурност разпознава илюстрацията с Мойсей, който вдига змията (ст. 14, 15). Наистина, при смъртта на Исус “светлината от този таен разговор освети кръста на Голгота и Никодим видя Изкупителя на света.” (Е. Уайт, Животът на Исус Христос, стр. 89, 1992 София). Само докато съзерцаваме разпятието, можем да разберем думите на Исус за новия живот.

`Колко напредва Исус с Никодим по време на този таен разговор?`

`Защо за Никодим било трудно да разбере собствената си духовна нужда? Защо понякога ни е трудно да разберем собствените си духовни нужди?`