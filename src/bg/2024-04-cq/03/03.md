---
title:  Функция и Източник на Евангелието
date:   14/10/2024
---

#### inTerpret

`Какви специални послания носи Йоан 3?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Функция и Източник на Евангелието**

В Йоан 3:14–21 намираме заключителните слова на Исус в разговора Му с Никодим. Въпреки факта, че в днешните Библии думите на Исус са подчертани в червено, не е ясно къде точно свършват те. В древната писменост не съществуват никакви отличителни знаци като кавички например. Много хора смятат, че думите на Исус завършват в стих 15, а стихове 16-21 са разсъжденията на апостол Йоан по темата. Други виждат тези стихове като част от беседата на Исус. И в двата случая стихове 16-21 са пълни с богато съдържание.

Стихове 14-16 засягат важна тема: как вечният живот стига до вярващия. Според Исус вечният живот е резултат от Неговото издигане - препратка към разпятието Му (Йоан 8:28; 12:32,33). Следователно, спасението е възможно поради Христовата смърт. Бог дава върховният подарък – Неговия собствен Син - заради безкрайната Си любов към целия свят. Божията любов обгръща всеки и навсякъде. Никой не е с приоритет - нито духовният елит, нито определен етнос. Един пълен поглед към Божията безпристрастна любов променя начина, по който виждаме другите, които са също толкова обичани от Бога, колкото сме и ние.

Представата за Бог, който дава Своя Син, поражда двусмислица: дали тези думи се отнасят за въплъщението или за разпятието? Както обикновено, за Йоан и двата варианта са възможни. Известността на стиха в Йоан 3:16 не трябва да измества неговата важност. Този стих представя един от най-ясните изрази на Божията любов към разбунтувалия се свят. Смъртта на Исус разкрива, че спасението не е неохотно предоставено от един апатичен Бог. То е проява на дълбоката любов, която пребъдва в сърцето Му.

Стихове 17-21 изследват важността на нашия отговор за Божия дар - Исус. Целта на Исус, идвайки на Земята като въплътен Бог, е вечен живот, а не осъждане. Ние се изправяме пред тази реалност всеки ден, призовани да вземем решението на вярата. Ако отхвърлим Христос, няма да получим вечен живот. За Йоан такъв край се равнява на истинска присъда. Езикът на осъждане трябва да е ясно разбран. Вечният живот заедно с присъдата са две различни страни на една и съща монета, произтичащи от нашия избор. Прегръщайки Христос, ние получаваме светлина и вечен живот. Отхвърляйки Го, оставаме в капана на тъмнината (Йоан 1:4,5,9). Приемайки или отказвайки светлината, ние разкриваме нашия отговор за Божия дар - Неговия Син. Така, осъждането е резултат от нашите избори (Йоан 8: 12;9:5;12:46). Светът сам се осъжда чрез дадения отговор за подаръка на Божията любов. Ако евангелието се чете повърхностно, то може да изглежда изключително укоряващо. Важно е обаче да помним смисъла, който придава Йоан: ние сами се осъждаме. Бог винаги желае да получим вечен живот.

Това, което започва като разговор между Христос и Никодим, завършва с дълбока дискусия за спасението. Пасажът използва метафори, ирония и игра на думи. Историите на Йоан са изпълнени с теологичен език, помагайки ни да разберем как да живеем с Бога.

`Имате ли нужда да приемете Божия подарък на вечен живот за първи път или отново в живота ви?`