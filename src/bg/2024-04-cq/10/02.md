---
title:  Делото на Духа
date:   01/12/2024
---

#### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Делото на Духа**

Думата paraklētos може да се преведе по различни начини. За да дешифрираме как да разбираме думата, можем да изследваме различните контексти, в които се използва. Преводът на крал Джеймс превежда думата като „Утешител“. Други версии на Библията използват думата адвокат, помощник, съветник или ходатай. Думата paraklētos се прилага за Исус в 1 Йоан 2:1, където Христос е представен като Ходатай на грешниците.

Качествата на Духа също се приписват на Исус. Казано е, че Христос обитава в учениците (Йоан 14:20;Йоан 15:4, 5). Той е техен учител (Йоан 13:13), дава свидетелство за Отец (Йоан 14:9–11) и описва Себе Си като истината (Йоан 14:6). Духът има същите качества (Йоан 14:17, 26; Йоан 15:26; Йоан 16:13, 14). Също така е важно, че Духът едновременно идентифицира Исус като Месия и остава с Него (Йоан 1:32, 33). Исус изпраща Духа да бъде с Неговите ученици (Йоан 15:26;Йоан 16:7). Както светът отхвърля Христос, така ще отхвърли и делото на Духа (Йоан 3:32–34; Йоан 6:66; Йоан 8:59; Йоан 14:17). Исус никога няма да изостави Своите ученици (Йоан 14:18). Тъй като Той не може да бъде с нас физически, Той изпраща Духа на Свое място.

Като се има предвид многостранната роля на Духа, изследването на преводите на paraklētos предоставя някои нови прозрения. Въпреки дългата си история терминът „утешител“ пренебрегва някои допълнителни значения на оригиналната гръцка дума. Важно е да запомните и правната основа на думата – така получаваме „Адвокат“. Нещо като „приятел“ обхваща голяма част от значението му. Можем да гледаме на Духа като на наш Приятел и Защитник в небето. Той ни помага да свидетелстваме, работи, за да осъди света за грях и ни учи на това, което трябва да знаем, като същевременно се застъпва за нас в небесната съдебна система.

Дейността на Духа има пряко въздействие върху ежедневието ни. При създаването на обобщение на Неговото дело в Евангелието възникват няколко важни точки. Духът ни напътства в нашето поклонение на Бог „с дух и истина“ (Йоан 4:23, 24). Той не създава нова информация, но ни дава нови прозрения и ни напътства в разбирането и прилагането на ученията на Исус (Йоан 14:26; Йоан 15:15). Тази работа прави нашето свидетелство пред света истинно. Духът, работещ в и чрез учениците на Исус, освежава хората около тях (Йоан 7:37–39).

В последните си няколко глави Евангелието продължава да набляга на нашето свидетелство заедно с дара на Духа. Във вечерта на Възкресението учениците се скриват в горната стая, уплашени от това, което римляните и еврейските религиозни водачи могат да им направят. Въпреки че чуват за възкресението, те са обхванати от страх (Йоан 20:3–10, 18, 19). Изведнъж Исус се появява и им повтаря поръчението Си. За да ги подготви за предстоящата интензивна работа, Исус вдъхва върху тях Светия Дух (Йоан 20: 21-23). Това било предвкусване на великото изливане на Духа, което се случва на Петдесетница малко след това. Целта била същата: да се подготвят учениците да свидетелстват за Христос.

`Колко време прекарваме самостоятелно, в малки групи и с по-голямата част от църковното тяло в искане Бог да изпълни обещанието на Святия Дух?`

`Колко често изпитваш нужда Духът да работи в живота ти?`