---
title:  Елате и вижте
date:   23/10/2024
---

#### inVitе

Разгледай Йоан 4 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Елате и вижте**

Самарянката оставя стомната си в бързината да сподели своето откритие с другите хора от селото (Йоан 4:28). Живата вода прелива извън своите граници, тя не може да я задържи само за себе си (ст. 14). Жената се превръща в неизчерпаем кладенец. Бързайки към града, тя среща хора, които познават нейната история (ст. 29, 39). Нейното свидетелство е просто, но поканата ѝ достига цялото село и води до това голям брой хора да отидат да видят за себе си. Тази проста покана да дойдат, за да се срещнат с Исус напомня на поканите, които някои от учениците получават, когато срещат Христос за пръв път (1:39, 46).

Подобно на Андрей и Петър, когато първо биват призовани, самаряните искат да останат с Исус (1:38, 39; 4:30, 40). По време на двудневния Му престой още много хора повярват в Него (4:41). Те вече не разчитат на свидетелството на жената, а имат лична опитност с Христос. Това е чудесен пример за ученичество и ефективно свидетелство. Жената потвърждава доказателствата за божествеността на Христос и в следствие на това много хора повярват и, на свой ред и те самите стават свидетели. Тази жена може да се сравни с Йоан Кръстител, Който говори за Христос и насочва другите към Него (1:6–8, 29; 3:29, 30). Тя също води хора при Исус и споделя радостта от жетвата (4:36).

Тази история подчертава въздействието на живота на Исус през вековете. Днес, чрез опитностите на другите, ние сме поканени да дойдем и да видим. На свой ред, ние самите ставаме свидетели. В началото може да приемаме свидетелството на някой друг, но трябва да имаме свои собствени причини да вярваме (4:42). Историята на тази жена също така ни напомня, че нашата опитност с Христос не е нужно да се основава на някакво чудо от първа ръка. Тази жена не е виждала Исус да изцелява болни, нито да възкресява мъртвите или да извършва някакви други знамения.

Йоан използва глагола „вярвам“, pisteuō, деветдесет и осем пъти в своето Евангелие. За сравнение, той нито веднъж не използва съществителното „вяра“, pistis. В тридесет и шест от случаите неговото Евангелие използва глагола „вярвам“ със смисъла на вяра в Христос. Йоан смята вярата за активно убеждение – дейност, която ни изкарва извън самите нас и ни прави едно с Исус. Йоан, 15 глава, описва това като пребъдване в Христос. Целта на Йоан е да помогне на своите читатели да достигнат до този тип вяра, до пребъдването в Христос.

Убеждението на селяните ги принуждава да свидетелстват, че Исус е „Спасителят на света“ (4:42). Всеки, който истински познава Христос, бива подтикнат да свидетелства за Него, както твърди 1 Йоан 4:14. Думата „Спасител“, използвана в този стих, означава някой, който може да избави или предпази от сериозна опасност. „Светът“ и в този стих подчертава огромния обхват на Исусовата служба. Неговата мисия е глобална, не е ограничена до евреите или самаряните. В своята среща до кладенеца Исус разрушава въображаемата бариера между избраните и отхвърлените. Няма вътрешни и външни хора. Нашата мисия е да отразяваме Божията любов към целия свят (3:16), независимо от статус, култура или националност.

`В коя фаза се намирате вие: 1) все още разчитате на свидетелствата на останалите, 2) познавате Исус лично или 3) вие сте свидетел за Исус? Как можете да стигнете до следващата фаза?`