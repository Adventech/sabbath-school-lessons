---
title:  Пътуването обратно към Галилея
date:   19/10/2024
---

#### inTro

Прочети Йоан 4. Вникни в библейския текст.

**Пътуването обратно към Галилея**

Глава 4 завършва въведението на Йоан относно службата на Исус с историята за Неговото пътуване обратно към Галилея. Продължителният разговор на Христос с една самарянка е в центъра на тази история.

Йоан не представя случайно този разказ. Първото чудо, което Исус извършва, се случва в Кана Галилейска, където превръща вода в (неферментирало) вино (Йоан 2:1-12). Второто събитие, което Йоан конкретно посочва като друго знамение, също се случва в Кана, когато Исус изцелява сина на един царски чиновник (4:46-54). Тази рамка ни помага да видим начина, по който Исус представя евангелието. Между тези чудеса Исус провежда два дълги, лични разговора – единият с Никодим (3:1-21) и другият със самарянката (4:4-42). Двата разговора са коренно различни.

Някои от отличителните контрасти са следните: обстановката (Йерусалим в контраст със Сихар), нощ в контраст с пладне, Никодим инициира разговора в едната ситуацията, а Исус в другата, един учител в Израел в контраст с една неизвестна жена (с която евреите не биха разговаряли), силният в контраст със слабия и онзи, който разпознава самоличността на Исус като учител, в сравнение с онази, която настоява да получи отговори. Никодим напуска сцената изпълнен с въпроси и противоречия, а жената си тръгва, провъзгласявайки евангелието.

Читателите на Йоан не биха очаквали тази жена да бъде възприемчива към ученията на Исус. Обаче нейния разговор и конфронтацията с Исус я водят към по-дълбоко разбиране, до което Никодим не стига преди разпятието.

Тази среща не е случайност. Йоан разкрива, че „Исус трябваше да мине през Самария“ (4:4). Този начин на изразяване може да подсказва две неща: Първо, това е най-краткият път, отнемащ три дни, вместо от пет до седем. Поклонниците, отиващи към Йерусалим, използват него, вместо да пресичат река Йордан. Второ, Исус има божествена уговорена среща, за която Той може да не е наясно, но Неговият Отец е. Йоан най-вероятно е искал да включи и двете значения.

#### inScribe

Докато четете Йоан, 4 глава, се фокусирайте върху главната тема на разговора между Исус и жената. Перифразирайте този разговор, препишете го от превод, който не използвате често, или създайте схема или мисловна карта на текстовете.

` `