---
title:  Началото на Великата Жетва
date:   21/10/2024
---

#### inTerpret

`Какви специални послания носи Йоан 4?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Началото на Великата Жетва**

Думите на Исус дълбоко поразяват самарянката, нейната жажда и убеждение нарастват. Все още неразбираща важността на Исусовите думи, че часът е настъпил, тя повдига въпроса за идването на Месията, все още гледайки към бъдещето (Йоан 4:25, 26). От Второзаконие 18:15-18 самаряните разбират, че една пророческа личност, Месията, ще дойде, за да възстанови истинското поклонение на Бога. Жената гледа напред към онова време, знаейки, че Месията ще изясни религиозните въпроси.

Още веднъж Исус докарва бъдещето в настоящето. В гръцкия текст няма думата „Той“ – тя е добавена в английския превод – така че стих 26 би могъл да бъде преведен по следния начин: „Аз, Който говоря с теб, Аз СЪМ“. Исус прави директна връзка с Божественото име, използвано в Стария завет (Изход 3:14). Той идентифицира Себе Си с Бога, Който е разкрит или познат (вижте още Йоан 6:20; 8:28, 58). От всички изявления, в които Исус декларира, че е Месията, това е едно от най-ясните и най-директните.

Въпреки своята неизвестност (ние дори не знаем нейното име), самарянката е готова да приеме тази истина. Докато Никодим си тръгва от разговора с Исус объркан (Йоан 3:9), тя си тръгва, бързайки да сподели онова, което е открила, и да заведе и другите, за да видят Исус (4:27-30). В разговора с Него, самарянката преминава от възражение (ст. 9) и съмнение (ст. 12) към посяване на семенцето на вярата (ст. 19) и искрена изповед и свидетелство (ст. 29, 30). Тя изобразява разбирането на Йоан за ученик и свидетел. Кладенецът с вода вътре в нея (ст.14) вече блика с препълнена радост (ст. 28-30).

Преди края на разговора учениците на Исус се връщат от града със своите провизии (ст. 8). Първоначално те гледат разигралата се ситуация с удивление и в мълчание, но започват да насърчават Исус да яде, след като тя си тръгва (ст. 27, 31). Когато Той отказва храната, същото погрешно разбиране, което засяга всички останали, още веднъж помрачава тяхното разбиране. Те също тълкуват думите на Исус погрешно, смятайки че говори за земни, буквални неща, когато Той говори за небесната, духовна реалност (ст. 31-35). Объркването на учениците се увеличава в следващите няколко стиха (ст. 31-38). Исус подчертава липсата им на разбиране и разграничаването между храната, която Той има, и тази, която те са донесли. Земното раждане или небесното? Естествената вода или живата вода? Обикновената храна или прехраната от извършването на Божията воля? Жетвата на близките полета или жетвата на душите? Разговорът, записан в Йоан, 3 и 4 глава подчертава тези контрасти. Служейки си тези символи, Исус извлича метафори от Стария завет. Например Йоил 3:12-14 описва духовните решения на хората като жетва.

Преди някой да може да вземе решение за Исус, семената на истината трябва да бъдат посети и култивирани в сърцето. В някои случаи целият процес може да се случи много бързо, както виждаме в разговора със самарянката. Когато някой вземе решение за Исус, личното усилие е видимо. Както сеитбата, така и жътвата изискват значителни усилия, но жътвата е особено радостна (Псалми 126:5, 6). Христос вече може да види плода от семената, които е посял. Поглеждайки надолу към пътеката, водеща към града, учениците могат да видят белите забрадки на първите житни класове, които идват към кладенеца, водени от самарянката.

`Какво трогва вашето сърце, докато разглеждате разговора на Исус с тази жена?`