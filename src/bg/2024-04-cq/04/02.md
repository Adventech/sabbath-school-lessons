---
title:  До кладенеца
date:   20/10/2024
---

#### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**До кладенеца**

Разделението между евреите и самаряните датира от асирийското завоевание на северното царство на Израил. Асирийците имали обичай да водят покорените народи в нови земи, като по този начин отслабват техните културни и религиозни различия (4 Царе 17:24-30, 34). Покорените племена в северен Израил никога не си възвръщат независимостта. Те се смесват със заобикалящите ги култури и техните наследници стават известни като самаряни. Евреите са потомци на южното царство на Юда. Те гледат на расовото и културно сливане на самаряните като нарушение на Тората и се отнасят към тях с изключително големи предразсъдъци. Евреите се гордеят с това, че имат Йерусалим, който е Божието избрано място за поклонение, и презират самаряните за това, че са си изградили свое собствено място и обичаи на поклонение (Йоан 4:21). В дните на Исус взаимоотношенията между самаряните и евреите все още са обтегнати.

Исус пристига в Сихар около обед. Той е жаден, гладен и уморен (4:6). Простата молба на Христос към жената да Му извади малко вода разбива всякакъв обществен етикет. Нейният изненадан и изразителен отговор подчертава Неговото социално нарушение. Както казва Йоан, евреите „не общуват със самаряните“ (ст. 9). Макар че необходимите социални контакти, като при закупуване на храна, са разрешени, използването на едни и същи съдове със сигурност прекрачва границата. Да пие от глинения ѝ съд означава да бъде осквернен от нея. Обаче Исус е спокоен, защото Той не вижда неуместна ситуация, а възможност да даде живот. Той бързо обръща ролите, предлагайки на жената „жива вода“ (ст. 10) – още една игра на думи, която може да бъде разбрана и като движеща се вода, като от поток, или като даваща живот вода. Вместо да даде, тя изведнъж има възможността да получи.

Жената не разбира играта на думи и си мисли само за буквалната вода, съмнявайки се в способността на Исус да я осигури и търсейки отговор относно Неговата самоличност (ст. 11, 12). Тя не разбира как Христос може да е по-велик от Яков, но дори и не долавяйки всичко, тя вече разсъждава по теми много отвъд разбирането на Никодим. Отговорът на Исус напълно заобикаля въпроса ѝ и разширява Неговата оферта, правейки я още по-примамлива (ст. 13,14). Той предлага единственото нещо, което утолява жаждата на душата. Който пие тази вода е наситен и знае къде да отиде, за да пие още. Тя веднага изисква живата вода, въпреки че не разбира напълно (ст. 15). Тя копнее за нещо по-добро от водата в Якововия кладенец.

Преди да даде живата вода, Исус ѝ казва да повика мъжа си (ст. 16). Тази молба я стряска и тя се опитва да отклони последващите въпроси (ст.17). Когато четем отговора на Исус, е важно да помним, че думите Му не носят никакво осъждане. Неговото прозрение за живота ѝ ѝ помага да разбере, че говори с необикновен Човек, Някой, за когото тя предполага, че е пророк. Разбирайки това, жената насочва разговора към теологични теми и задава въпрос относно това къде хората трябва да се покланят на Бога – спорна тема на дневен ред в обтегнатата история между нейния народ и евреите (ст. 19, 20). Да се въвлечеш в дискусии често е по-лесно от това да решаваш проблемите на сърцето.

Исус насочва към есхатологичното време, когато няма да има значение къде се извършва поклонението (ст. 21-24). В този ден всички религиозни категории ще бъдат отживелици. Той набляга на това, като казва, че този час вече е настъпил. Йоан иска неговите читатели да разберат същия урок – че идващото царство не се определя от бъдеща дата. То прониква в света днес.

`Къде разговорът в Йоан 4:7–26 се променя внезапно? Какво разкриват тези случаи?`

`По какъв начин отговорът на жената прилича или се различава от този на Никодим?`