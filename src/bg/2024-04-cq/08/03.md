---
title:  Проповядване на тълпите
date:   18/11/2024
---

#### inTerpret

`Какви специални послания носи Йоан 12?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Проповядване на тълпите**

Пристигането на гърците (12:20), търсещи Исус, потвърдило страховете на фарисеите. Тези гърци вероятно са били „богобоязливи“, привлечени от еврейския монотеизъм, но не и напълно обърнати. Когато Андрей (който винаги водел хора при Исус – Йоан 1:42; 6:8, 9) и Филип представили своята молба на Исус, Той подчертал значението на момента: „Настъпи часът Човешкият Син да бъде прославен” (Йоан 12:23). Обещанието за идващия Спасител на света (4:42) било на път да се изпълни. Заявлението „настъпи часът“ е в сегашно време, което подчертава колко е значимо. Часът е настъпил и резултатите предстоят. „Настъпи часът“ ни посочва повратна точка в служението на Исус.

Той използва илюстрацията на житно зърно, което умира, за да даде плод (12:24-26). Плодовитостта е следствие на смъртта. Исусовата смърт дава изобилна жетва от вярващи по целия свят, голяма част от които можем да видим в книгата Деяния. Желанието на гърците да видят Исус предвещава, в малка степен, глобалния мащаб на предстоящата жетва. Подобно на семе, което е заровено в земята и умира, Исус живее живот на самоотвержена служба и в крайна сметка дава живота Си за другите. Тези, които обичат собствения си живот и се фокусират върху себе си, действат противно на това, което Исус направи както в живота, така и в смъртта Си (10:11, 15, 17; 15:13).

В крайна сметка Исус отправя призива да бъдем самоотвержени към всички, които избират да Го следват (вижте също Матей 10:38; Марк 8:34; Лука 14:27). Както семето трябва да умре, за да даде плод, така и ние трябва да умъртвим естествените си копнежи, за да се родим наново в Христос. Следвайки Христовия пример на безкористно служение, ние се обединяваме с Него в смъртта Му. Всички, които избират да следват Христос, се надяват на голямата награда: да бъдат почетени от самия Отец (Йоан 12:26).

След това Исус дълбоко се разтревожил от непосредствената Си смърт – което е напълно разбираемо. Той се страхувал от предстоящото разделение от Своя Отец. Все пак Исус не се моли това ужасно изпитание някак си да го подмине. Той решил да не се оттегля, както и изявява: „за тази цел дойдох“ (ст. 27). Човешката природа на Христос се присвива при мисълта за смъртта, но Той изцяло преотстъпва волята Си на Отца (ст. 28; 6:38).

Исус разяснява дълбокото значение на смъртта Си, като посочва, че чрез нея светът бива осъден и владетелят на този свят - прогонен (12:30, 31; 14:30; 16:11). Когато Исус разкрива Божията любов чрез жертвата Си, Сатана и егоистичната му жестокост биват напълно разобличени. Следствието от Христовата смърт е, че „всички“ ще бъдат привлечени към Него (12:32), както е предсказано от пристигането на гърците, дошли в храма за да го потърсят. Неговият върховен акт на любов привлича всички към Него.

`Какви уроци можем да научим от примера на Исус за това как да процедираме, когато сме дълбоко притеснени?`