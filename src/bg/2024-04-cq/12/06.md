---
title:  За Теб
date:   19/12/2024
---

#### inSight

`Как можеш да приложиш Йоан 19 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**За Теб**

“Спасителят не издаде нито звук от страданието. Лицето Му остана спокойно и ведро, но по челото Му избиха едри капки пот. Не се намери милостива ръка, която да обърше смъртната роса от лицето Му, нито някой, който със съчувствителни думи и непоклатима вярност да подкрепи човешкото Му сърце. Докато войниците извършваха ужасната си работа, Исус се молеше за враговете Си: “Отче, прости им, защото не знаят какво правят!” ….Христос ги съжаляваше в тяхното невежество и вина. Произнесе само един довод за опрощението им - “защото не знаят какво правят.” (Елън Уайт, Копнежът на вековете [1898], 744).

“Една по-висша Сила от Пилат или евреите бе ръководила поставянето на този надпис над главата на Исус. По Божие провидение той бе предназначен да буди размисъл и желание за изследване на Писанията. Мястото, където Христос беше разпнат, бе близо до града. По това време хиляди хора от всички страни се намираха в Ерусалим. И такъв един надпис, който заявява, че Исус от Назарет е Месия, щеше да привлече тяхното внимание. Той бе една жива Истина, написана от ръка, която Бог бе направлявал. “(пак там, 745, 746).

“Непорочният Божи Син увисна на кръста …. И всичко това, което Той понесе - кървавите капки, стичащи се от главата Му, от ръцете Му, от нозете Му; агонията, разтърсила тялото Му неизказаната мъка, изпълнила душата Му, когато Бог Отец бе скрил лицето Си от Него, заявяват на всеки човек: заради теб Божият Син се съгласи да понесе тежестта на вината, заради теб разруши царството на смъртта и разтвори вратите на рая “ (пак там, 755).

“Чрез живот на бунт Сатана и всички, присъединили се към него, се поставят в такова несъгласие с Бога, че самото присъствие на Христос се оказва за тях унищожаващ огън. Славата на Този, Който е Любов ще ги погуби. В началото на Великата борба ангелите не разбираха това. Ако Сатана и неговите множества бяха оставени още тогава да пожънат пълния резултат от своя грях, те щяха да загинат. Но небесните същества нямаше да разберат, че това е неизбежният резултат от греха. Съмнение в Божията доброта би останало в умовете им като семе на злото, което щеше да роди смъртоносни плодове на грях и нещастие. Но няма да бъде така, когато Великата борба приключи. След като изкупителният план бъде завършен изцяло, Божият характер ще се разкрие напълно пред всички интелигентни същества…. Ето защо ангелите наистина с право можеха да се радват, като гледаха кръста на Спасителя, защото макар да не разбираха всичко, знаеха, че унищожението на греха и на Сатана е осигурено, и че Вселената е защитена завинаги срещу всякакво зло. Христос напълно разбираше резултатите от принесената на Голгота жертва. Всичко това очакваше Той, когато, разпънат на кръста, извика: “Свърши се!” (пак там, 764).