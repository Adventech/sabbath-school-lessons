---
title:  Възкресението на Лазар
date:   11/11/2024
---

#### inTerpret

`Какви специални послания носи Йоан 11?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Възкресението на Лазар**

Исус пристигнал във Витания и бил посрещнат от новината, че Лазар е мъртъв вече четири дни (Йоан 14:39). Според небиблейско еврейско вярване, популярно по онова време, душата стояла близо до тялото за три дни, желаейки да се завърне в него. Идеята да върнеш някого към живот след четири дни, била невъобразима. Четири дни в гроба означавало, че всичко е свършено. Възкресяването на Лазар от Исус станало неопровержим знак за Неговата сила. Близостта на Витания до Ерусалим, както и фактът, че Лазар бил човек, чиято смърт привлякла много хора (18, 19 ст.), означавали, че това чудо щяло да стане добре известно. Всички опечалени станали свидетели на чудо, което наистина било напълно необяснимо с човешки средства.

Марта посрещнала Исус преди Той да влезе в селото и Го поздравила с лек укор, както и с изявление на вяра (20-22, 30 ст.). Това е често срещана реакция, когато сме изправени пред ситуация, която не разбираме. Понякога укоряваме Бог, докато в същото време оставаме закотвени във вярата (виж Марк 9:24). Първото й изречение е разбираемо. Знаела, че Исус е можел да предотврати загубата им, но въпреки разочарованието си, тя запазила вярата си в Христос.

Исус уверил скърбящата сестра, че брат й ще възкръсне (Йоан 11:23). Марта се надявала на възкресението в края на времето (Даниил 12:2, 3), но Христос й отговорил с едно от най-мощните “Аз Съм“ изявления в Евангелията. Той заявил, че не само ще възкреси Лазар, но че Самият Той е Възкресението и Живота (Йоан 11:25, 26). Възкресението не е някакво далечно събитие в бъдещето. Силата на възкресението е на разположение сега, тъй като вече сме под влиянието на царството Му.

Често си спомняме за Марта като за жената, която била толкова заета с гостоприемството си, че не можела да се спре и да слуша думите на Исус (Лука 10:41, 42), но изповяданата от нея вяра (Йоан 11:27) изпъква като едно от най-силните изявления на вяра в Исус като Месия, записана някъде в Евангелията. Това отразява и причината Йоан да запише разговора (11:27; 20:31). Структурата на гръцкото изречение поставя “аз“ в категорична позиция. Независимо от това, какво са мислели другите, тя вярвала в Него. Нейната вяра не била просто емоционална реакция, но била подкрепена доктринално. Тя знаела, че Исус бил дългоочакваният Месия, Божият Син, Дошлият свише (1:1, 14).

Исус се разтъжил в духа си и се просълзил, докато отивал към гробницата с Мария и опечалените (11:32-35). Реакцията на Исус била сърдечна и искрена. Два пъти Йоан ни казва, че Исус се е натъжил (11:33, 38). Бил ли е обзет от скръб за загубата на сестрите? Със сигурност Той бил изпълнен със състрадание към тях, но изразът “разтъжи се в духа си и се смути“ съдържа в себе си и смисъла на недоволство и възмущение. Исус отговарял на натрапника, смъртта. Вероятно също бил ядосан и на неверието (37 ст.) на тези, които щели да станат свидетели на чудото.

Исус разбил силата на смъртта като извикал името на Лазар. Както и другите ученици, Лазар отговорил на думите на Христос (43, 44 ст.). Детайлите, които Йоан използва описвайки Лазар, излизащ от гробницата, все още увит в погребални дрехи, рисува ярка картина на Христовата власт над гроба. Този образ е съпоставен с Исусовото възкресение, където Той сам сваля погребалната Си плащеница (11:44; 20:6, 7).

`Как да разберем кога Бог иска да чакаме търпеливо чудо, което ще се случи в далечното бъдеще (Йоан 11:24)? И как да разберем кога Бог иска да имаме вяра в Него, за да направи нещо мощно в настоящето?`