### „Посланието към ефесяните“: Как да следваме Исус във време на изпитания

В „Посланието към ефесяните“ Павел говори за самите ефесяни. Години след вълнуващите събития от първите дни на християнската мисия в Ефес, ефесяните се борят да съхранят стойността на своята християнска вяра.

Павел, създавал някога проблеми на икономиката на този четвърти по големина град на Римската империя, сега е изолиран и затворен. Пишейки от затвора, той се безпокои, че вярващите в Ефес може да се обезсърчат, като забравят каквото и да било будно усещане за това какво означава да бъдат ученици на Исус в сложната, градска и напълно езическа култура на Ефес. Въпреки че слушателите му вече са християни, тонът на Павел е възстановяващ. Той се стреми да ги приобщи отново към християнската вяра, пак да запали огъня на тяхната преданост към Христос и да възкреси вълнението да бъдат част от великото Божие начинание в света: църквата.

Тъй като християнската вяра изцяло е свързана с Христос, Павел се възхищава и прекланя пред Него. Щом колебливите християнски ученици трябва да възстановят здравата си опора, това би могло да се случи само когато възвърнат първата си любов към Исус и установят ново доверие в Неговата благодат и сила. Така че Павел изтъква възвисяването на Христос в небето над всички сили и божества, които се стремят да отвлекат предаността на вярващите в Ефес. Исус е целта на божествения план за вековете; план, в който вярващите като църква играят важна роля в Божиите намерения да обедини всички неща в Христос.

Въпреки че Павел се стреми да привлече вярващите в Ефес за нова преданост към техния Господ, той не притъпява изискванията на християнското ученичество. Описва в някои подробности как изглежда християнското поведение и общност. Християните са призовани към вдъхновено от Духа, почитащо Христос, ръководено от Бога поклонение, което Павел илюстрира отново и отново. Предаността към Христос влияе върху начина, по който човек действа и говори. Да обичат Христос означава да уважават и ценят събратята си по вяра. Това означава да се противопоставят на моделите на злобното и сексуално упадъчно поведение, така широко разпространено в тяхната култура. Означава в нашите взаимоотношения в църквата и дома да заимстваме примера на саможертвата, принесена от Христос. Означава да предложим на своите „съграждани в Ефес“ ясни примери за нов модел на човешко съществуване.

Павел посвещава голяма част от писмото си в споделяне на своето вълнение от този нов принцип: какво означава да си човек посредством членство в Божията църква. Той е особено въодушевен от мисълта, че Бог е обединил в едно отчуждилите се части от човечеството – евреи и езичници – в църквата. Живеейки в единство там, където се очаква враждебност, те имат възможност да проявят характеристиките на Божието ново общество и бъдещо царство.

Като неотклонно утвърждава колко важно е това да бъде част от Божията църква, Павел разгръща четири метафори за църквата. Вярващите съставляват тялото на Христос, като изявяват своята преданост към Него и единството помежду си. Те са жив храм, изграден чрез жертвата на Христос на Голгота, в който храм се почита Бог. Те са невястата на Христос, очаквайки грандиозната сватбена церемония, когато Младоженецът ще дойде да ги изиска като Свои. В последната метафора, която изразява усилията на Павел да ги привлече отново към християнската вяра, те са армията на Христос, която се бори за мир в Неговото име, воювайки със силите на тъмнината в Божията сила, докато чакат завръщането на Спасителя.

В такъв случай „Ефесяни“ говори особено за времена като нашите, в които привлекателността на света и забързаното време заплашват да притъпят християнското ученичество. Посланието издига Христос и набляга върху значението на това да Го следваме като ангажирани, активни членове на Неговата църква, докато живеем с надеждата за Неговото завръщане. През това тримесечие имаме привилегията да се вслушаме с молитва в „Посланието към ефесяните“ и да изпитаме отново вълнението да следваме Исус в предизвикателни времена.

_Джон К. Маквей, доктор по философия, е президент и професор по религия в университета „Уола Уола“ в Колидж Плейс, Вашингтон, САЩ, където служи от 2006 г._