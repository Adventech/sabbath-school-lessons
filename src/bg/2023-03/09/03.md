---
title:  Да ходим като чеда на светлината
date:   21/08/2023
---

Павел пише: „Никой да не ви мами с празни думи; понеже поради тези неща идва Божият гняв върху синовете на непокорството“ (Ефесяни 5:6).

Апостолът посочва онези, които практикуват различни грехове без срам или покаяние, като „блудник или нечист, или сребролюбец“ (Ефесяни 5:5). Той дава твърде пряма оценка: Тези, които са в Христос и са предопределени да бъдат участници в бъдещото му царство, не бива да действат като онези, които не са (Ефесяни 5:5). Сега той се притеснява от ефекта на „празните приказки“; тоест вярващите да не бъдат измамени чрез убедителен език, за да си помислят, че сексуалният грях не е табу или дори самите те могат да бъдат въвлечени в такива грехове (Ефесяни 5:6). Да бъдем измамени по такъв начин, предупреждава Павел, ни подлага на риска от Божия съд в края на времето, „Божия гняв“, който „идва върху синовете на непокорството“ (Ефесяни 5:6).

Фразата „Божият гняв“ е предизвикателна. Фактът, че ядът, или гневът, е Божий, подсказва контраст с обичайното човешко променливо настроение (срв. Ефесяни 4:31). Това е справедлива реакция на дълго страдащия и праведен Бог срещу упоритата посветеност на злото, а не налудничава, избухлива реакция към някакво незначително нарушение. Нещо повече, споменаването на божествения гняв най-често се случва в контекста на боговдъхновени, библейски предупреждения за настъпващите Божии съдби (напр. Откровение 6:12-17; 16:1-16; 19:11-16). Бог предупреждава за собствените си предстоящи съдби – акт на благодат, тъй като човешките същества са „по естество (…) чеда на гнева“ (Ефесяни 2:3), подлежащи на тези съдби.

`Защо Павел увещава вярващите да не стават „партньори“ или „съучастници“ на грешниците? Ефесяни 5:7-10`

Апостолът увещава: „Живейте като чеда на светлината“ (Ефесяни 5:8) и продължава с допълнителната заповед: „Опитвайте какво е благоугодно на Господа“ (Ефесяни 5:10). Езичникът търси удоволствие посредством „блудство и всякаква нечистота или сребролюбие“ (Ефесяни 5:3). Целта на вярващия е съвсем различна: не да угоди на себе си, а на Бога (срв. Римляни 12:1,2; Коринтяни 5:9; Евреи 13:21, където се използва една и съща гръцка дума, euarestos, „угодно“ или „приемливо“). Вярващият се стреми да отразява саможертвата на Христос („Ходете в любов, както и Христос ни възлюби и предаде Себе Си за нас“, Ефесяни 5:2).

`Кои са някои от „празните приказки“, за които трябва да внимаваме в днешно време?`