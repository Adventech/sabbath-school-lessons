---
title:  Разширено изучаване
date:   25/08/2023
---

Когато прегледаме отново целия текст от Ефесяни 5:1-20, виждаме как Павел заема силна позиция против греха и злото, особено под формата на сексуална неморалност и цинично говорене. Той не желае да приеме присъствието на покварено поведение сред Божия народ. Вместо това призовава вярващите в Ефес към висок стандарт на поведение и към приемане на идентичност като „възлюбени чеда“ на Бога и като „светии“ или святи хора (Ефесяни 5:1-10). Апостолът се осмелява да вярва, че когато християните в общността правят това, те сияят като светлина в тъмнината, отвличайки ближните си от саморазрушителния начин на живот към Божията благодат и истина (Ефесяни 5:11-14).

Павел си представя вярващите в църквата, подкрепени от подновен ангажимент, да „живеят като чеда на светлината“, докато очакват завръщането на Христос (Ефесяни 5:8; вж. също Ефесяни 5:15,16) и благословени от присъствието на Христос (Ефесяни 5:14), да се събират за поклонение. Тъй като са мотивирани от статута си „като възлюбени деца“ на Бога и от смъртта на Христос за тях (Ефесяни 5:1,2) и са изпълнени с Духа (Ефесяни 5:18), тяхното споделено поклонение се характеризира с жизненост и радост, докато заедно пеят благодарствена хвала на своя Господ Исус Христос и на Бог-Отец. Здраво стиснали небесните реалности, те празнуват своята надежда за бъдещето, вкоренена в историята за това, което Бог е направил, прави и ще направи чрез Исус Христос, техния Господ (Ефесяни 5:18-20).

Разбиран по този начин, пасажът става нещо много повече от набор от несвързани заповеди за християнския живот. Той се превръща в пророчески призив относно християнската идентичност, посвещение, общност и поклонение в последните дни, изпълнена с патос покана за „грабване на сделките“, които се предлагат в дните до завръщането на Христос (Ефесяни 5:16).

**Въпроси за разискване**:

`1. Изправени днес пред забързаната култура, проповядваща ценностите си 24/7/365 чрез смразяващ набор от медии, как могат вярващите да възприемат високите стандарти на Павел?`

`2. Какви стратегии могат да използват вярващите днес, за да „опитат какво е благоугодно на Господа“ (Ефесяни 5:10) и да „проумеят каква е Господната воля“ (Ефесяни 5:17)?`

`3. Някой може да възрази, че забраната на Павел да се говори за сексуална неморалност сред вярващите (Ефесяни 5:3,4) означава, че не бива да се занимаваме с въпросите на сексуалната злоупотреба и насилие. Защо това е неуместно заключение?`

`4. По какъв начин нашето съвременно общество отразява езически практики, сходни с тези, с които Павел се е занимавал в своето време?`

Тази събота, 26.08.2023 г., ще се молим за църкви „Куртово Конаре“ и „Кюстендил А“ с групата в Дупница.