---
title:  Мъдър живот
date:   19/08/2023
---

### За изучаване през седмицата
Ефесяни 5:1-20; 1 Коринтяни 5:1-11; Откровение 16:1-16; Колосяни 4:5; Притчи 20:1; Притчи 23:29-35; Деяния 16:25.

> <p>Стих за запаметяване</p>
> „И така, внимавайте добре как постъпвате – не като глупави, а като мъдри, като изкупвате благовремието, защото дните са лоши. Затова не бъдете неразумни, а проумявайте каква е Господната воля“ (Ефесяни 5:15-17).

Не много отдавна една кристална кана била представена на търг в Обединеното кралство. Аукционерите я определили като „френска кана за бордо от деветнадесети век“, оценявайки стойността ѝ на 200 щатски долара. Двама проницателни участници разпознали в експоната изключително рядка ислямска кана. Нейната истинска оценъчна стойност? Пет милиона британски лири (около 6,5 милиона щатски долара). Какво позволило на един от участниците в търга да си тръгне с такава сделка? Наддаващият знаел нещо, което търговецът не знаел: истинската стойност на каната.

В Ефесяни 5:1-20 Павел описва в контраст това, което ценят езичниците и вярващите. Езичниците ценят пикантните истории (Ефесяни 5:4), пиянските гуляи (Ефесяни 5:18) и развратния секс (Ефесяни 5:3,5) като великите съкровища на живота. Но вярващите знаят, че настъпва последният ден на окончателна оценка, когато истинската стойност на всички неща ще стане кристално ясна (Ефесяни 5:5,6). Вместо да залагат на гуляи и пиянство, те ценят, наред с другите неща, „всичко, което е добро, право и истинно“ (Ефесяни 5:9) в Христос. По този начин Павел ги призовава да сграбчат сделките, разкрити в Христос, докато живеят (като всички нас) на прага на вечността (Ефесяни 5:15-17).