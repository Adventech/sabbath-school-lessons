---
title:  Грабване на изгодните сделки
date:   23/08/2023
---

Павел приключва Ефесяни 5:1-20 с две групи увещания, Ефесяни 5:15-17 и Ефесяни 5:18-20, завършвайки частта с особено внимание към сексуалната чистота. Първата група започва с увещанието: „И така, внимавайте добре как постъпвате – не като глупави, а като мъдри“ (Ефесяни 5:15), казано по-нататък с други думи: „Затова не бъдете неразумни, а проумявайте каква е Господната воля“ (Ефесяни 5:17). Между тях се съдържа призивът да „изкупвате благовремието“ (Ефесяни 5:16).

`Обърнете внимание на увещанията на Павел да се живее по начин, който отразява молитвена, проницателна мъдрост (Ефесяни 5:15-17). Каква е разликата между това да ходим не като глупави, а като „мъдри“? Също така какво означава „изкупване на благовремието“?`

В „Ефесяни“ Павел многократно използва често срещаната старозаветна метафора за „ходене“ във връзка с начина на живот (Ефесяни 2:2,10; 4:1,17; 5:2,8). Тук той употребява метафората, за да насърчи съзнателното ученичество. Също както вие трябва да „внимавате добре как постъпвате“, когато вървите по неравна или мрачна пътека, вярващите трябва да „внимавате добре как постъпвате“ (Ефесяни 5:15). Тъй като Ефесяни 5:15 намира своя паралелен пасаж в Ефесяни 5:17, можем да потърсим там определение за това какво означава да живеем като мъдри хора. Ние не търсим мъдрост в себе си. Да бъдем мъдри означава да протегнем ръка отвъд себе си, тъй като ни е казано: „Проумявайте каква е Господната воля“ (Ефесяни 5:17).

Павел насърчава съзнателното ученичество с ярка образност. Във фразата „добре използвайте времето“ (Ефесяни 5:16 – нов превод от ориг. езици; срв. „изкупвайте благовремието“), апостолът употребява глагола exagorazō (срв. Колосяни 4:5). Заимстван от речта на пазара, той е подсилена форма на глагола „да купувам“ и означава „да грабнем изгодните сделки“, които се предлагат, докато чакаме завръщането на Христос. За „благовремие“ тук е употребена гръцката дума kairos, която описва момент на възможност. „Времето“ до края е обещаващ период, който трябва да се използва пълноценно. Това е и време на предизвикателство, защото „дните са лоши“ (Ефесяни 5:16; срв. Ефесяни 6:13; Галатяни 1:4) и понеже „вървежът на този свят“ е доминиран от „княза на въздушната власт“ (Ефесяни 2:2).

Докато вярващите очакват завръщането на Христос, те живеят в трудно време, което Павел описва като опасен, но заслужаващ си пазар. Те трябва да бъдат толкова внимателни при употребата на оставащото време, колкото са ловците на изгодни сделки по време на кратка разпродажба, предлагаща големи отстъпки. Въпреки че не можем да си купим спасението, образът все още е подходящ: вземете незабавно това, което ви е предложено в Христос.