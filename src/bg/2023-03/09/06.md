---
title:  Изпълнено с Духа поклонение
date:   24/08/2023
---

`В Ефесяни 5:18-20 Павел си представя, че християните са събрани за богослужение. Какво правят те, според описанието му, по време на това поклонение?`

В последния си коментар от Ефесяни 5:1-20 Павел призовава вярващите да се отвърнат от замъгляващата ума употреба на вино и вместо това да изпитат заедно присъствието и силата на Духа. Апостолът забранява пиянството (вероятно с цитат от Притчи 23:31 в гръцката версия на Стария Завет), което предполага, че има предвид забраните срещу употребата на алкохол, както ясно заявява литературата на мъдростта (Притчи 20:1; 23:29-35). Злите неща, настъпващи в резултат на пиянството, включват недодялана, цинична реч, апатия, неморалност и идолопоклонство (Ефесяни 5:3-14). Те трябва да бъдат заменени с обмислено, вдъхновено от Духа поклонение на Бога. Увещанието на Павел да бъдем изпълнени с Духа, е ключово; то представлява промяна с поредица от глаголи в Ефесяни 5:19-21 („говорене“; „пеене и възпяване“; „благодарение“; „подчиняване“).

Тук Павел прилага увещанието „изпълвайте се с Духа“ (Ефесяни 5:18) като цяло, представяйки си вярващите, събиращи се на вдъхновено от Духа поклонение на Бога, което подхранва единството (Ефесяни, 4 гл.) и е в контраст с егоцентричното, езическо поведение и поклонение (Ефесяни 5:1-18). В тази скица на раннохристиянското богослужение преобладава музикалната прослава. Твърди се, че църквата е родена в песен; и този пасаж, заедно с Колосяни 3:16, дава най-доброто доказателство за това твърдение (срв. Деяния 16:25; Яков 5:13).

Има „хоризонтален“ елемент на поклонение, тъй като при пеенето членовете на църквата в известен смисъл „разговарят“ (Ефесяни 5:19). Въпреки това конкретният обект на музикалната прослава е Господ, Който, както е посочено в Ефесяни 5:20, е „Господ Исус Христос“ (срв. Колосяни 3:16). Благодарността от Ефесяни 5:20, описана успоредно с музикалната прослава от Ефесяни 5:19, трябва да бъде предложена „на Бога и Отца в името на нашия Господ Исус Христос“. Във фразата „духовни песни“ прилагателното „духовен“ (на гръцки pneumatikos) подчертава ролята на Светия Дух в богослужението, тъй като терминът описва песни, вдъхновени от или изпълнени със Светия Дух. Ето защо скицата на Павел на раннохристиянското поклонение описва и трите лица на Божеството като активни участници в него.

`Как можете да използвате музиката, за да подобрите собственото си преживяване на поклонение?`