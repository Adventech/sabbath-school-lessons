---
title:  Дневен урок
date:   20/08/2023
---
Вместо това нека има благодарност
`В какъв смисъл Павел препоръчва вярващите да бъдат „подражатели на Бога“? Ефесяни 5:1,2`

Павел призовава вярващите в Ефес да ходят в любов – призив, ключов за тази част на Посланието (вж. Ефесяни 5:8,15). Това „ходене в любовта“ (вж. Ефесяни 5:2) трябва да бъде по образеца лично на Христовата любов към нас (срв. Ефесяни 4:32), изразена в Неговата изкупителна жертва. Апостолът потвърждава четири неща за тази жертва: 1. Тя е мотивирана както от любовта на Бог-Отец (Ефесяни 5:1), така и от самия Христос (Ефесяни 5:2); 2. Тя е заместваща, като Христос умря вместо нас. Христос не е пасивна жертва, но отдаде живота Си заради нас; 3. При образността на старозаветната служба в светилището, Христовата смърт също е жертва, принесена на Бога; 4. Жертвата е приета от Бога като „ароматен принос“ (Ефесяни 5:2; срв. Изход 29:18; Левит 2:9; Филипяни 4:18).

След това Ефесяни 5:3-5 въвежда една част, изразяваща загриженост за сексуалната етика. Младите новоповярвали в Ефес са в опасност да опорочат християнското си призвание и да бъдат привлечени обратно към сексуално поведение, което би заличило християнското им свидетелство (срв. 1 Коринтяни 5:1-11; 1 Коринтяни 6:12-20; 2 Коринтяни 12:21).

От една страна, гръко-римският свят от I век проявява морална поквара и разврат, описани и на други места в Новия Завет (вж. 1 Коринтяни 6:9; Галатяни 5:19; Ефесяни 4:17-19; Колосяни 3:5). Например пиршествата на заможните обичайно стават сцена на поведение, което Павел заклеймява в Ефесяни 5:3-14: пиянство, вулгарна реч, рисковани забавления и аморални действия. Нещо повече, градските центрове предоставят анонимност и разпуснатост, насърчаващи неморалните сексуални практики. От друга страна, мнозина в това общество водят добродетелен живот и служат като защитници на строгия морал. Когато Новият Завет изрежда списъци на пороците и добродетелите (напр. Ефесяни 5:21-6:9; Колосяни 3:18-4:1), неговите автори отразяват темите в по-широкия гръко-римски свят. Този свят, едновременно развратен и добродетелен, помага да се обяснят увещанията на Павел за избягване на аморалното поведение, практикувано от езичниците, като желае вярващите да бъдат внимателни в своето поведение и така да си спечелят добро име сред външните хора.

`По какъв начин думите на Павел за сексуалното поведение са приложими към вашата култура, независимо къде живеете?`