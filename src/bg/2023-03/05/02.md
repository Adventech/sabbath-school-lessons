---
title:  Доведени близо в Христос
date:   23/07/2023
---

`Сравнете Ефесяни 2:1-3, по-ранното описание на Павел за езическото минало на получателите на писмото му, с Ефесяни 2:11,12. На какво набляга в новото си описание на тяхното минало?`

Езичниците, които сега са вярващи в Христос и членове на Неговото „тяло“ – църквата, някога са били напълно отделени от Израил и спасението, което Бог предлага. Павел смята, че за тях е важно да „помнят“ (Ефесяни 2:11) това минало. Тогава са били „без Христос“, Помазаника, Месията на Израил. Били са „отстранени от Израилевото гражданство“. Били са „чужденци към заветите на обещанието“, без да си дават сметка за обещанията за спасение, които Бог е предложил през историята на спасението. Отчуждението от Израил и спасението, предложено чрез него, означава, че някога са били „без надежда“ и „без Бога на света“ (Ефесяни 2:12).

Също така в своето минало съществуване езичниците са били въвлечени в голяма вражда между себе си и евреите. Павел дава представа за тази вкоренена омраза, като се позовава на един неин симптом: обиждането. Евреите присмехулно наричат езичниците „необрязаните“, а езичниците също толкова пренебрежително наричат евреите „обрязаните“ (Ефесяни 2:11).

Но сега Ефесяни 2:13 сочи към нещо коренно различно. Павел пише: „А сега в Христос Исус вие, които някога сте били далеч, сте поставени близо чрез кръвта на Христос“. Когато апостолът описва вярващите езичници като някогашни „далечни“, той заимства от Исая 57:19: „Мир, мир на далечен и на ближен, казва Господ, и ще го изцеля“ (синодален превод; срв. Ефесяни 2:17,18). В Христос и чрез Неговия кръст вярващите сред езичниците биват доближени до всичко, от което са били отделени – Бог, надежда и своите еврейски братя и сестри. Ето великата добра новина, загатната в описанието на Павел: фактът, че кръстът на Христос може да изцели широкия разрив между евреи и езичници, означава, че там всичките ни вражди и разделения могат да бъдат разрешени. Тази добра новина ни кани да разгледаме разделенията, които съществуват в собствения ни живот и в църквата, и да размишляваме върху силата на Кръста да ги преобрази.

`От какво състояние ви е изкупил Исус? Защо за вас може да е важно да си спомняте, и то редовно, къде сте били, когато Той ви е намерил, и къде бихте могли да бъдете сега, ако Той не ви беше намерил?`