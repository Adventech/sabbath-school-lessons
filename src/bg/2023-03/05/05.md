---
title:  Исус – Проповедникът на мира
date:   26/07/2023
---

`Как Павел обобщава служенето на Христос в Ефесяни 2:17,18?`

Концепцията за мир е важна в „Ефесяни“, като писмото започва и завършва с благословения за мир „от Бога, нашия Отец, и от Господ Исус Христос“ (Ефесяни 1:2; срв. Ефесяни 6:23). По-рано в Ефесяни 2:11-22 Павел твърди, че Христос олицетворява мира, „защото Той е нашият мир“ и Неговият кръст го създава (Ефесяни 2:14-16). Христос не само унищожава нещо – враждата между евреин и езичник (Ефесяни 2:14,15) – Той създава ново човечество, белязано от отношения на помирение и мир (Ефесяни 2:15-17). Такъв мир не е просто липса на конфликт, но резонира с еврейската концепция за „шалом“ – преживяването на пълнота и благополучие както в отношенията ни с Бога (Римляни 5:1), така и с другите.

`Как Павел си представя вярващите, които участват в споделянето на посланието на Исус за мир? Ефесяни 4:3; Ефесяни 6:14,15; срв. Римляни 10:14,15 с Ефесяни 2:17-19; Исая 52:7; Исая 57:19.`

Евангелията съдържат примери за Исус като проповедник на мира. В Своите прощални вести към учениците Той обещава на тях – и на нас: „Мир ви оставям, Моя мир ви давам“ (Йоан 14:27). И приключва с думите: „Това ви казах, за да имате в Мене мир. В света имате скръб; но дерзайте: Аз победих света“ (Йоан 16:33). След възкресението Си, когато се явява на учениците, Той многократно им казва: „Мир вам“ (Йоан 20:19,21,26).

В Ефесяни 2:17,18 Павел иска да посочи, че Христовото проповядване на мир се простира отвъд времето на Неговото земно служене. Той е „проповядвал мир“ в настоящето както на „далечни“ (синодален превод; вярващи езичници, преди да бъдат обърнати), така и на „близки“ (вярващи евреи; срв. Ефесяни 2:11-13). Приемайки това прогласяване, всички вярващи преживяват дълбоки благословения.

`Как можем да се научим да бъдем проповедници на мира, а не проводници на конфликт? В какви ситуации, точно сега, можете да помогнете за изцеление?`