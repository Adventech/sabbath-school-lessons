---
title:  Църквата, свят храм
date:   27/07/2023
---

`Какъв кулминационен набор от образи използва Павел в Ефесяни 2:11-22, за да опише единството между евреи и езичници в църквата?`

Докато преговаряме Ефесяни, 2 глава, си припомняме стихове 1-10, които учат, че живеем в солидарност с Исус, докато стихове 11-22 поучават, че живеем в солидарност с другите като част от Неговата църква. Смъртта на Исус има както вертикални ползи за установяване на нашата връзка с Бога (Ефесяни 2:1-10), така и хоризонтални – за укрепване на взаимоотношенията ни с другите (Ефесяни 2:11-22). Чрез кръста Исус разрушава всичко, разделящо езическите вярващи от еврейските, включително злоупотребата със закона, разширяваща пропастта помежду им (Ефесяни 2:11-18). Исус също изгражда нещо – удивителен, нов храм, съставен от вярващи. Езичниците, някога изключени от богослужението в свещените места на храма, сега се присъединяват към вярващите евреи, за да станат нов храм. Ние всички ставаме част от Божията църква, „свят храм в Господа“ (Ефесяни 2:19-22) и имаме привилегията да живеем в солидарност с Исус и с нашите братя и сестри в Христос.

`Как използваната от Павел метафора за църквата като храм в Ефесяни 2:19-22 може да се сравни с нейните употреби в следните пасажи? 1 Коринтяни 3:9-17; 2 Коринтяни 6:14-7:1; 1 Петър 2:4-8`

Павел използва метафората за църквата като храм в смисъла на кулминационен образ за пълното включване на езичниците в църквата. Някога недопускани до поклонение в „Двора на Израил“ в храма, сега те не само получават достъп (Ефесяни 2:18), но и сами стават строителни материали за новия храм, проектиран „в Духа за Божие обиталище“ (Ефесяни 2:22). Новозаветните автори използват метафората на храма, за да опишат картинно светостта на църквата, Божията роля в основаването и растежа на църквата и солидарността на вярващите в нея. Метафората се използва във връзка с биологичния език (вж. Ефесяни 2:21, където храмът „расте“) и често се подчертава процесът на изграждане (вж. Ефесяни 2:22, „и вие се вграждате заедно“). Вместо статичен образ, църквата може да признае своята идентичност като „храм на живия Бог“ (2 Коринтяни 6:16).