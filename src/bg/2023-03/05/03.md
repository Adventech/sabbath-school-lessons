---
title:  'Примирението: Божият дар от кръста'
date:   24/07/2023
---

> <p></p>
> „Защото Той е нашият мир, Който направи двата отдела едно и събори средната стена, която ги разделяше, като в плътта Си унищожи враждата, (…) и в едно тяло да примири и двата с Бога чрез кръста, като уби на него враждата“ (Ефесяни 2:14-16).

`Как Павел описва кръста и въздействието на Христовото дело там във всеки от следните пасажи в „Ефесяни“? Как бихте обобщили казаното от Павел за кръста и как той преобразява нашите взаимоотношения? Вж. Ефесяни 1:7,8; 4:32; 2:13,14; Ефесяни 2:16; 5:2,25.`

В контекста на изучавания пасаж за тази седмица, Ефесяни 2:11-22, кръстът предоставя на вярващите три големи предимства: (1) Езичниците, които са били „далеч“ от Бога и Неговия народ, сега са „близо“ (Ефесяни 2:13) и до двамата, като вече са синове и дъщери на Бога и братя и сестри на вярващите евреи (Ефесяни 2:19); (2) „враждата“ (на гръцки echthran, „враждебност“, свързана с echthros, „враг“) между вярващите евреи и езичници сама по себе си е „убита“ (Ефесяни 2:16). Кръстът на Христос е заличил онова, което е изглеждало като непроменимо състояние на враждебност и война, при която евреите и езичниците са били заклети врагове (Ефесяни 2:17); (3) на мястото на враждебността е дошло примирението. Целта на Христос е била „в едно тяло да примири и двата с Бога чрез кръста“ (Ефесяни 2:16; срв. Колосяни 1:19-22).

Как изглежда помирението? Какво е чувството да се помирите? Представете си сериозното отчуждение между майка и дъщеря, загнездило се в продължение на години. Представете си, че тази злоба се разтваря във вълна от благодат и прошка и последвалото повторно събиране между двете. Това е помирението. Помирението се преживява в момента, когато един член на църквата остави настрана какъвто и да било въпрос, който го разделя от другия, и признае другия член на църквата за възлюбен брат или сестра, приемащ/а предложеното. Помирението не е просто формален или правен термин, а междуличностен термин, който ознаменува възстановяването на нарушените взаимоотношения. Павел се осмелява да си представи могъщото дело на Христос на кръста като въздействащо на взаимоотношенията не само между отделните хора, но и между цели групи. Той си представя как то навлиза в живота ни и унищожава нашите разделения, разрешава споровете ни и подновява нашето общение и разбиране един с друг.

`По какви начини можете да приложите принципите, изложени тук, за да се помирите с някого? Как го правите на практика?`