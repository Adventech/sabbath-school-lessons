---
title:  Събаряне на разделителната стена
date:   25/07/2023
---

`Какво действие според Павел предприема Христос към „закона със заповедите Му, изразени в постановления“? Защо Той предприема това действие? Вж. Ефесяни 2:14,15.`

Тук Павел вероятно загатва за балюстрадата или оградата, заобикаляща двора на Израил в Иродовия храм, с изписаната върху нея смъртна заплаха. Апостолът си представя, че тази стена пада и на езичниците се дава пълен достъп до поклонението пред Бога (Ефесяни 2:18). Всяка такава стена, казва Павел, е заличена чрез Кръста. Защото там научаваме, че тези два народа, евреи и езичници, са наистина едно цяло.

Някои смятат, че Ефесяни 2:14,15 учи, че Десетте заповеди, включително заповедта за съботата, са били „премахнати“ или „оставени настрана“ от Кръста. Но в „Ефесяни“ Павел показва дълбоко уважение към Десетте заповеди като средство за оформяне на християнското ученичество. Той цитира петата заповед (Ефесяни 6:2,3) и се позовава на други (напр. седмата, Ефесяни 5:3-14,21-33; осмата, Ефесяни 4:28; деветата, Ефесяни 4:25; десетата, Ефесяни 5:5). Всичко това е в съответствие с по-ранните свидетелства на апостола относно закона (Римляни 3:31; 7:12). Той говори за злоупотребата със закона, но почита самия закон и приема неговата непреходност. Следователно употребата на тези стихове за изличаване на Десетте заповеди, особено в светлината на всички останали стихове в Библията относно непреходността на закона, очевидно е погрешно тълкуване на намерението на Павел тук.

Вместо това всяко използване на закона за вбиване на клин между евреи и езичници и особено за изключване на езичниците от пълно съпричастие към Божия народ и достъп до поклонение, би било анатема за Павел и злоупотреба с божественото намерение за закона. „Законът“ в Ефесяни 2:14,15 представлява или церемониалните аспекти на еврейския закон, който разделя евреите от езичниците, представен със сложната фраза на Павел: „законът със заповедите му, изразени в постановления“, или цялата старозаветна законова система, която обаче е била доведена дотам да бъде тълкувана, разширявана и погрешно използвана като клин за отдалечаване на евреите от езичниците.

`Какви напрежения между адвентистите от седмия ден или сред членовете на по-широката християнска общност трябва да бъдат съпоставени и преодолени? Защо нашата обща любов към Христос трябва да е достатъчна, за да преодолеем тези напрежения?`