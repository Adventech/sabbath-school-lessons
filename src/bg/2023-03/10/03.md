---
title:  Църквата като Христова невяста – част първа
date:   28/08/2023
---

`Сравнете Ефесяни 5:25-27,29 с историята за намереното дете от Йезекиил 16:1-14. Кои елементи от тази история отразява Павел в собственото си изложение?`

Докато в Ефесяни 5:25-27,29 Павел оформя своята сватбено-брачна метафора за църквата и нейната връзка с Христос, той творчески заимства обичаите и ролите при една древна сватба. По отношение на църквата като невяста Христос е божественият Младоженец, Който:

(1) Обича църквата като невяста (Ефесяни 5:25). Никога не бива да забравяме, че за Исус това е дело на сърцето. Той ни обича!

(2) Отдава себе си като цена за булката. В контекста на древните сватбени договорености младоженецът „купува“ булката с „младоженческата цена“, която обикновено представлява голяма сума пари и ценности – толкова скъпи, че икономическото благосъстояние на древните села е зависело от този обичай. Христос е платил най-голямата цена за църквата като Негова невяста, тъй като Той „предаде Себе Си за нея“ (Ефесяни 5:25). При въплъщението и на кръста Той е дал Себе Си като цена за булката.

(3) Изкъпва булката Си. Подготовката на булката е била важна част от древните сватбени тържества. Както е и днес, шаферките и роднините на булката са били тези, които са я подготвяли за церемонията. Павел обаче си представя божествения Младоженец, който подготвя невястата Си за сватбата! Той е, Който я освещава и очиства „чрез умиване с вода“ (Ефесяни 5:26), вероятно препратка към кръщението.

(4) Изговаря словото на обещанието. Това очистване се извършва „със словото“ (Ефесяни 5:26), сочещо към словото на обещанието, което божественият Младоженец говори на невястата Си, може би в контекста на годежната церемония (срв. Ефесяни 1:3-14; Ефесяни 2:1-10, отбелязвайки Божиите обещания към вярващите по време на тяхното обръщане). Обручението е древната версия на съвременния годеж, но представлява много по-сериозен и официален набор от преговори, включващ писмено споразумение за цената на булката (от съпруга) и зестрата (активи, които булката ще донесе на брака от семейството си).

(5) Подготвя и украсява булката. Когато булката най-накрая е представена на своя Младоженец, тя е приказно красива, явява се в безупречен блясък (Ефесяни 5:27). Христос не само е изкъпал булката; Той я е приготвил и украсил.

`Как тези стихове ни помагат да разберем чувствата на Христос към нас? Защо това следва да ни вдъхва такава утеха?`