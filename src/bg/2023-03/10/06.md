---
title:  Брачният модел „една плът“
date:   31/08/2023
---

`Проучете разказа за Сътворението от Битие 2:15-25. Какво се случва в историята преди заявлението, че съпругът и съпругата са „една плът“ (Битие 2:24)?`

Ключът към прилагането на съвета на Павел към съпругите и съпрузите е цитатът му от Битие 2:24 (в Ефесяни 5:31) да се разглежда като негова кулминация. Докато размишлява върху историята на Сътворението от „Битие“, Павел обмисля нуждите на християнските събрания и здравето на семейните отношения в тях. Той чува в Битие 2:24 една вест, която отеква във времето. По божествен промисъл бракът е предназначен да бъде връзка на „една плът“, със сексуално единство, отразено в емоционално и духовно единство, а емоционалното и духовното единство внася смисъл в сексуалната връзка.

Обърнете внимание, че при избора на Битие 2:24 Павел цитира свидетелство за брака, сключен преди грехопадението, и го прилага към отношенията между християнските съпрузи и съпруги. В нашия свят, категорично живеещ след грехопадението, необузданата експлоатация на сексуалните отношения между мъж и жена разкрива колко дълбоко вкоренен в съвременната култура е възгледът, че сексуалният съюз представлява подчинение на жената. Павел твърди, че сексуалната връзка, както е отразена в „Битие“, не е връзка на подчинение, а на съюз. Тя не символизира или задейства господството на мъжа, а съюза на съпруга и съпругата, дотолкова, че те са „една плът“. В такъв случай можем да разглеждаме както Ефесяни 5:21-33, така и Битие 2:24 като важна, противодействаща на културата и коригираща теология за брака и сексуалността.

В същия този контекст в следващия стих Павел говори за „голяма тайна“ (вж. Ефесяни 5:32). Това включва и двете страни на двойната метафора, която Павел коментира: християнският брак, разбиран в светлината на връзката на Христос с Неговата църква (Ефесяни 5:32) и връзката на Христос с Неговата църква, разбирана в светлината на християнския брак (Ефесяни 5:32).

Християнският брак е издигнат чрез сравнението на връзката между Христос и църквата. В допълнение, мислейки за връзката на църквата с Христос през призмата на един грижовен християнски брак, вярващите придобиват нова яснота относно споделената им връзка с Христос.

`По какви начини Ефесяни 5:33 служи като кратко обобщение на съвета на Павел от Ефесяни 5:21-32? Ако сте семейни, как бихте могли да се опитате да приложите по-пълно тези принципи в брака си?`