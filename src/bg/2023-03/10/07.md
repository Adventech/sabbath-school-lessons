---
title:  Разширено изучаване
date:   01/09/2023
---

Прочетете статията „Отговорности на семейния живот“ в книгата на Елън Уайт „Свидетелства към църквата“, Т. 7 и статията „Взаимни задължения“ в кн. „Адвентен дом“.

Елън Уайт непрестанно подтиква брачните партньори да обръщат гръб на стремежа към контрол на другия: „Не се опитвайте да заставяте насилствено другия да се подчинява на вашите желания. Вие не можете да направите това и да запазите взаимната любов. Бъдете любезни, търпеливи и дълготърпеливи, отстъпчиви, разсъдливи и учтиви“ (Адвентен дом. Стр. 118 – англ. изд.)

Тя директно коментира тълкуването и прилагането на Колосяни 3:18 (и Ефесяни 5:22-24): „Често пъти се задава въпросът: „Не трябва ли жената да има своя собствена воля?“. Библията ясно заявява, че мъжът е главата на семейството. „Жени, покорявайте се на мъжете си“. Ако това предписание свършваше дотук, бихме могли да кажем, че положението на жената е съвсем незавидно (...) Много мъже спират при думите: „Жени, покорявайте се“, но ние четем и заключението на същото предписание, което гласи: „като в Господа“.

Бог изисква съпругата винаги да има пред себе си страха от Бога и Неговата слава. Напълно подчинена жената може да бъде само на Господ Исус Христос, Който с безкрайната цена на Своя живот я е изкупил за свое собствено чадо (...) За жената има Един, Който стои по-високо от съпруга ѝ – това е Изкупителят и подчинението ѝ на мъжа трябва да бъде според както Бог е наредил – „като в Господа“ (Адвентен дом. Стр. 115, 116 – англ. изд.).

**Въпроси за разискване**:

`1. Представете си някой да твърди, че Ефесяни 5:21-33 е остарял пасаж, който вече не важи за християнските взаимоотношения, тъй като налага модел на брак, фокусиран върху авторитета и господството на съпруга. Как бихте отговорили? Кои елементи от самия пасаж ще вдъхновят вашия отговор?`

`2. Какво би могъл да предложи съветът на Павел от Ефесяни 5:21-33 на онези, които се намират в предизвикателни и трудни брачни отношения?`

`3. Някои християни твърдят, че историята за Сътворението от Битие, 1 и 2 глава е просто метафора и че не се доближава до описанието на това, което наистина се е случило, а именно: милиарди години еволюция. Какво ни учи употребата на същата история от Павел за това колко буквално я е възприемал той?`

`4. Размишлявайте повече върху темата за „една плът“. Как това ни помага да разберем по-добре светостта на брака и защо семейните двойки трябва да направят всичко възможно, за да защитят тази святост?`

Тази събота, 02.09.2023 г., ще се молим за църкви „Кюстендил Б“ с групата в Лиляч и „Кюстендил Свобода“.