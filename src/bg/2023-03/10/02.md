---
title:  Съвет към християнските съпруги
date:   27/08/2023
---

Павел започва с един преходен пасаж, Ефесяни 5:21, свързващ Ефесяни 5:1-20 и Ефесяни 5:22-33, в който препоръчва членовете на църквата да се подчиняват един на друг (срв. Марк 10:42-45; Римляни 12:10; Филипяни 2:3,4). Вярващите трябва да го правят „в страх от Христос“ (Ефесяни 5:21). Това е първият от поредицата пъти, в които Павел ще идентифицира връзката с Христос като определяща и ключова за вярващите.

`Какво има предвид Павел, когато увещава членовете на църквата да се подчиняват един на друг? Как да разберем тази идея? Ефесяни 5:21`

Павел също така подканва християнските съпруги да се подчиняват на „своите мъже като длъжност към Господа“ (Ефесяни 5:22), пояснявайки, че говори за подчинението на съпругите пред съответните им съпрузи (вж. също 1 Петър 3:1,5). Когато казва, че съпругите трябва да правят това „като длъжност към Господа“, дали има предвид, че жената трябва да се подчинява на съпруга си, сякаш той е Христос; или вместо това има предвид, че Христос е най-истинският и най-висш фокус на нейното подчинение?

В светлината на Ефесяни 6:7, където робите са помолени да служат „като на Господа, а не на човеци“, и Колосяни 3:18, където съпругите са помолени да се подчиняват на мъжете си, „както прилича в Господа“, вторият възглед е за предпочитане. Самите съпруги са вярващи, които в крайна сметка трябва да почитат Христос пред съпрузите си.

Както в „Колосяни“, така и в „Ефесяни“, Христос – и единствено Христос – е посочен като Глава на църквата, която е Неговото тяло (Ефесяни 1:22; 5:23; Колосяни 1:18): „Христос е глава на църквата (като само Той е спасител на тялото)“ (Ефесяни 5:23). По аналогия съпругът е „глава на жената“ (Ефесяни 5:23), а верността на църквата към Христос служи като модел за лоялността на жената към нейния съпруг. Пасажът предполага любящ, грижовен брак, а не дисхармоничен. Този стих не бива да се тълкува като допускащ каквато и да било форма на домашно насилие.

`В светлината на това, което току-що прочетохме, защо е толкова важно да запомните следния съвет? Ако съпругът „е груб, лош, буен, егоист, суров и надменен човек, нека изобщо да не става дума, че мъжът е глава на жената и че тя трябва да му се подчинява във всичко, защото той не е Господ, той не е мъж в истинския смисъл на думата“ (Уайт, Е. Адвентен дом. Стр. 117 – англ. изд.).`