---
title:  'Съпрузи и съпруги: заедно при Кръста'
date:   26/08/2023
---

### За изучаване през седмицата
Ефесяни 5:21-33; Филипяни 2:3,4; Йезекиил 16:1-14; 2 Коринтяни 11:1-4; Битие 2:15-25.

> <p>Стих за запаметяване</p>
> „Мъже, обичайте жените си, както и Христос възлюби църквата и предаде Себе Си за нея, за да я освети, след като я е очистил с водно умиване чрез словото, за да я представи на Себе Си църква славна, без петно или бръчка, или друго такова нещо, но да бъде свята и непорочна“ (Ефесяни 5:25-27).

В Ефесяни 5:21-33 Павел надгражда идеята за подчинението на вярващите един на друг (Ефесяни 5:21); след това предлага съвет на християнските съпруги (Ефесяни 5:22-24) и съпрузи (Ефесяни 5:25-32); като завършва със същността на наставлението към тях двамата (Ефесяни 5:33).

В този съвет изучаващите Библията днес могат да чуят възкръсналия Христос да се обръща към нашите взаимоотношения. Поставени сме в положение да направим точно това, когато разберем, че Ефесяни 5:21-6:9 е начинът на Павел да актуализира великата тема на писмото: единството, но сега спрямо християнското домакинство. Въпреки че силно критикува погрешните социални практики на старото човечество (вж. Ефесяни 4:22), той също прокламира създаването на ново човечество (вж. Ефесяни 2:15), внедрено в по-широкото човечество с неговите погрешни социални структури. От самата сърцевина на тези структури вярващите изявяват, че се е отприщила една нова сила, Светия Дух (Ефесяни 2:22; 3:16; 5:18-21; 6:17,18), и една нова етика, основана на Христос (Ефесяни 4:13,15,20-24,32; 5:2,10,17,21-33). А това сочи към окончателното изпълнение на Божия план за Неговия народ и за света.