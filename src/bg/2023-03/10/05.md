---
title:  Обичайте жена си, както себе си
date:   30/08/2023
---

`Какъв нов аргумент използва Павел, за да насърчи съпрузите да практикуват нежна любов към съпругите си? Ефесяни 5:28-30`

Правилата на Павел за християнското домакинство (Ефесяни 5:21-6:9) разкриват един предизвикателен социален контекст. В Ефесяни 5:28-30 апостолът се обръща към съпрузи, които, следвайки твърде често срещания модел на времето, може да изберат да „мразят собствената си плът“ (вж. Ефесяни 5:28,29), като малтретират и бият жените си. В гръко-римския свят по времето на Павел законната власт на „бащата на семейството“ (на латински pater familias) е огромна. Той може да накаже сурово или дори да убие жена си, децата и робите си и да остане в рамките на законните си права (въпреки че упражняването на такава власт по екстремни начини става все по-ограничена от общественото мнение).

В Ефесяни 5:25-27 Павел описва най-добрия пример за любов – любовта на Христос към църквата, предлагайки на съпрузите коренно различен модел от обичайния. Сега, преди да изложи новия аргумент, той отново посочва този велик пример, като моли християнските съпрузи да реагират като Исус, който „предаде себе си“ за Своята невяста, църквата, и се грижи за всяка нейна нужда (Ефесяни 5:25-27). Павел предизвиква християнските съпрузи да се откажат от установените практики на своето време и да се стремят към съответствие с нежната любов на Христос.

В Ефесяни 5:28-30 Павел прибавя нова обосновка в подкрепа на любовта на християнските съпрузи към техните съпруги: любовта към самите себе си. Апостолът предлага една банална истина: „Защото никой никога не е намразил своето тяло“ (поне никой здравомислещ). Съпругът не се самонаранява и не бие собственото си тяло. Вместо това той го „храни и се грижи за него“ (Ефесяни 5:29). В опит да премахне грубостта и насилието срещу християнските съпруги, Павел приканва християнския съпруг да се отъждестви с жена си. Вие сте толкова едно със съпругата си, твърди Павел, че да ѝ навредите не означава нищо друго освен самонараняване, а повечето здравомислещи хора не го правят.

Връщайки се към примера с Исус, Павел твърди, че самият Христос упражнява нежна грижа за себе си, като се грижи за вярващите, които са „Неговото тяло“ (Ефесяни 5:29,30). Дайте пример с поведението си към своята жена, казва Павел, по начина, по който се отнасяте към себе си и в крайна сметка по начина, по който Христос се отнася към вас.

`Павел цитира примера на Исус и пред съпругите, и пред съпрузите. Какво можете да научите от Исус относно любовта към хората в собствения ви семеен кръг?`