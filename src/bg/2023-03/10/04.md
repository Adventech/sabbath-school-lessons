---
title:  Църквата като Христова невяста – част втора
date:   29/08/2023
---

`Как Павел използва елементите от древната сватба, за да апелира към християните в Коринт? Кога се случва представянето? 2 Коринтяни 11:1-4`

Като прилага един последен елемент от древната сватбена церемония, в Ефесяни 5:25-27 Павел изобразява Христос като Този, Който: (6) представя булката (на Себе Си!). В древни времена булката се е давала от кума, кумовете или от нейния баща. Никога от нейния младоженец! Тук обаче Павел описва Исус, представящ църквата като невяста за Себе Си.

Апостолът използва брачните обичаи и роли, за да подчертае връзката на Христос с църквата в разгръщащ се хронологичен модел: 1. Годеж. Христос принася Себе Си за църквата (като „цена за булката“) и така се сгодява за нея (Ефесяни 5:25). 2. Подготовка за сватбената церемония. Вниманието на младоженеца продължава в сегашните му усилия да освети и очисти невястата (Ефесяни 5:26). 3. Самата сватбена церемония. Днешните грижи на Христос са с оглед „представянето“ на булката на сватбата (Ефесяни 5:27). Този последен елемент говори за грандиозното сватбено тържество при Неговото завръщане, когато Христос, Младоженецът, ще дойде да изиска църквата като невяста и ще я представи на Себе Си (Ефесяни 5:27; срв. 2 Коринтяни 11:1,2; Колосяни 1:21-23,28).

Древните сватби често са започвали с нощно шествие (вж. Матей 25:1-13). Младоженецът и неговата свита се събират в дома на младоженеца – новия дом на двойката – и с голяма церемония започват шествието. Осветено от факли и придружена от радостна, гръмка музика и голямо веселие, множеството се втурва към дома на бащата на булката. Вземайки булката оттам или срещайки придружителите на самата булката по пътя, шествието завежда двойката до новия им дом, където гостите ще се настанят в едноседмично пиршество, достигащо кулминацията си в сватбената церемония, когато булката ще бъде представена на младоженеца.

Когато Павел описва Христос, представящ църквата пред Себе Си, той загатва за това грандиозно шествие и за момента на представянето. С това той разкрива вълнуваща картина на завръщането на Христос като бъдеща сватбена церемония, когато дългият годеж между Христос и Неговата църква ще приключи и сватбата ще бъде отпразнувана.

`Каква вест трябва да извлечем за себе си от всички тези положителни, щастливи и изпълнени с надежда образи?`