---
title:  „Посланието към ефесяните“ в неговото собствено време
date:   28/06/2023
---

`Как Павел започва и завършва писмото си към вярващите в Ефес? Какво научаваме за най-дълбоките му копнежи за нас? Вж. Ефесяни 1:1,2; Ефесяни 6:21-24.`

В началото на писмото Павел се представя като автор (Ефесяни 1:1). Към средата на писмото отново се представя по име, наричайки себе си „затворник за Исус Христос заради вас, езичниците“ (Ефесяни 3:1) – въведение към едно лично размишление върху работата му като апостол (Ефесяни 3:1-13). А към края на писмото той отново споменава затворничеството си (Ефесяни 6:20) и завършва с лични думи (Ефесяни 6:21,22). Въпреки че някои изследователи отричат писмото да е написано от Павел, важно е да се отбележи, че Посланието дава ясни индикации, че именно той е неговият автор. Повечето християни приемат, съвсем основателно, Павел за автор.

`Как ап. Павел изразява тревогата си за ефекта, който неговото затворничество ще има върху вярващите в Ефес? Вж. Ефесяни 3:13.`

„Посланието към ефесяните“ като че ли споделя същото време и обстоятелства с други писма, които Павел пише от затвора: „Колосяни“ (вж. по-специално Колосяни 4:7,8) и „Филимон“. Освен това, изглежда, е минало доста време от служението на апостола в Ефес (Ефесяни 1:15; 3:1,2). Павел вероятно е съставил „Ефесяни“ в затвора в Рим около 62 г.сл.Хр.

В „Посланието към ефесяните“ апостолът предлага твърде малко подробности относно положението на неговите читатели в Ефес. Обхватът на вниманието му е по-широк. Той се занимава с голям период от време, започвайки с Божиите решения, взети „преди създаването на света“ (Ефесяни 1:4) и разсъждава широко върху големите теми за Божието спасение, предложено в Христос. По този начин писмото разкрива възвишен литературен стил, с дълги изречения, повтарящи се изрази и развити метафори. Павел може и да прибягва до такъв стил на други места (напр. Римляни 8:31-39), но той е особено синтезиран в „Ефесяни“, където се отличава с много възхвала, думи на молитва и език на поклонение (Ефесяни 1:3-14; 1:15-23; 3:14-21), и предлага внимателно обмислени, силно реторични пасажи (напр. Ефесяни 4:1-16; 5:21-33; 6:10-20).