---
title:  Разширено изучаване
date:   30/06/2023
---

Историята за екзорсистите, злоупотребяващи с имената на Исус и Павел (Деяния 19:13-20; вж. частта за неделя) спомага да се обясни защо Павел е толкова многословен по отношение на силата в „Ефесяни“. Някои нови вярващи, с ново убеждение за суверенитета на Исус, хвърлят скъпите си магически наръчници в пламъците. Благодарение на откритите около 250 папируса, занимаващи се с магии, както и други находки, срещаме достатъчно илюстрации на ритуали, заклинания, формули, проклятия и т.н., подобни на тези, които вероятно са били представени в тези наръчници по магия. Книгите са съветвали вярващите как да провеждат такива ритуали, за да убедят боговете, богините и духовните сили да направят всичко, което поискат.

Лука казва, че тези книги са били на стойност 50 000 сребърни монети, или равностойност на заплатата за 50 000 дни. (В днешно време, ако приемете, че дневният надник за квалифициран работник е 80 лева, то сумата би възлязла на 4 милиона лева!). Този детайл показва значението и централното място на тези книги за цялото им ежедневие. „Била е необходима суверенната Божия намеса, за да бъдат достатъчно убедени, че трябва напълно да се покаят за своето продължаващо разчитане на амулети, магии, заклинания и традиционни средства за получаване на духовна сила“ (Clinton E. Arnold, Ephesians (Grand Rapids, MI: Zondervan, 2010), p. 34).

Разбираме, че „Посланието към ефесяните“ е написано за вярващи, които са имали нужда от наставления „как да се справят с продължаващото влияние и атаките на зловещите космически „сили“ (Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), p. 165). Отговорът на Павел е едно Послание, в което посочва Христос като Този, Който е бил издигнат над всяка сила (Ефесяни 1:20-23) и подчертава превъзходството на силата, която Бог е дал на вярващите (Ефесяни 2:15-19; 3:14-21; 6:10-20).

**Въпроси за разискване**:

`1. Какви сили или авторитети са активни в нашия свят и в живота ви днес? Как се проявяват тези сили, изкушавайки вярващите да ги почитат и уважават, вместо да проявяват истинска лоялност към възвишения Христос?`

`2. В контекста на Божия план да обедини всички неща в Христос, когато настъпи „пълнотата на времето“, Павел споделя надежда за бъдещето. Прегледайте употребата му на думата „надежда“ в Ефесяни 1:18, Ефесяни 2:12 и 4:4. Защо той вярва, че има надежда за бъдещето?`

`3. В следващите пасажи от „Ефесяни“, как Павел посочва великата бъдеща надежда за завръщането на Христос? Ефесяни 1:13,14; 1:21; 2:7; Ефесяни 4:30; 5:5. Какво означава тази надежда за нас в момента?`

Тази събота, 01.07.2023 г., ще се молим за църкви „Габрово“ с групата в Дряново и „Говедаре“ с групата „Пазарджик – Изток“.