---
title:  Павел – евангелизаторът в Ефес
date:   25/06/2023
---

`Какво прави Павел по време на първото си посещение в Ефес в края на второто си мисионско пътуване? Деяния 18:18-21`

Ефес е бил един от най-големите градове в Римската империя с население от около 250 000 души. Той е бил столица на една от най-богатите провинции на Империята, провинция Азия, обхващаща голяма част от това, което днес познаваме като Мала Азия. По времето на Павел провинцията се радва на период на растеж и просперитет. Като пристанищен град Ефес се намира на кръстопътя на важни сухопътни артерии. Въпреки че хората в града се покланят на много божества, върховна е Артемида, считана за богиня-закрилница на града. Поклонението пред нея е в центъра на гражданските церемонии, спортните игри и годишните тържества. (Римляните наричат Артемида Диана; вж. Деяния 19:24,35)

По-късно Павел се връща в Ефес при третото си мисионско пътуване (Деяния 19:1-12) и остава там „три години“ (Деяния 20:31). Апостолът посвещава голяма част от времето си на Ефес с намерението здраво да установи християнството там.

`Какво странно събитие води до широко разпространеното почитане на „Господ Исус“ в Ефес? Деяния 19:13-20`

Лука споделя необичайната история за седем странстващи еврейски екзорсисти в града. Смесването на имената на Исус и Павел в техните заклинания се оказва погрешна стъпка за тези екзорсисти. Когато новината мигновено обикаля улиците на града, „страх обзе всички тях и името на Господ Исус се възвеличаваше“ (Деяния 19:17). Събитието оказва дълбоко въздействие върху някои от станалите вече вярващи, които публично изгарят скъпите си наръчници по магически изкуства на стойност „петдесет хиляди сребърника“ (Деяния 19:19). Заедно с голяма част от жителите на града вярващите научават, че поклонението пред Исус не бива да се смесва с поклонение пред каквото или пред когото и да било.

`Какво означава изгарянето на собствените им книги, дори на такава цена за самите тях? Какво разкрива това за пълното посвещение на Господа?`