---
title:  Бунт в амфитеатъра
date:   26/06/2023
---

`Прочетете Деяния 19:21-20:1. Какви поуки можем да си извлечем от тази история?`

Свидетелството на Павел в големия, изискан град Ефес е толкова ефективно, че повлиява върху важния икономически двигател на града – туризма, фокусиран върху храма на Артемида. А какъв храм само бил той! Великолепният градеж бил съставен от 127 стълба, всеки с височина 20 метра, от пароски мрамор, чисто бял, безупречен камък, високо ценен от скулпторите. Тридесет и шест от тези колони били издялани и покрити със злато, което спечелило на храма репутацията му на едно от Седемте чудеса на древния свят.

Загрижен, че антиидолопоклонническата реторика на Павел ще изцеди финансовата подкрепа за храма (Деяния 19:27), ковачът Димитрий подклажда колегите си занаятчии до пълни ексцесии. Бързо растящата и превъзбудена тълпа се придвижва от пазара към големия амфитеатър, побиращ около 25 000 души. Там суматохата продължава още около два дълги часа с викове „Велика е ефеската Артемида!“ (Деяния 19:34). След като тълпата е разпръсната от градския чиновник, Павел се среща с вярващите и напуска града.

`В края на третото си мисионско пътуване Павел се среща със старейшините на църквата в Ефес. Как бихте обобщили притесненията на апостола? Вж. Деяния 20:17-38.`

Кратка хронология на връзката на Павел с Ефес:

* 52 г.сл.Хр.: първо, кратко посещение на Павел в Ефес (Деяния 18:18-21).
* 53-56 г.сл.Хр.: тригодишно служение на Павел в Ефес (Деяния 19:1-20:1). Той съставя „Първо коринтяни“ към края на престоя си там (1 Коринтяни 16:5-9).
* 57 г.сл.Хр.: докато е в Милет, Павел се среща със старейшините от Ефес (Деяния 20:17-38).
* 62 г.сл.Хр.: Павел съставя писмото си до ефесяните, вероятно от затвора в Рим.

`„Затова бдете и помнете, че за три години денем и нощем не престанах да поучавам със сълзи всеки един от вас“, казва Павел (Деяния 20:31). Как смятате, за какво апостолът би предупредил нашата църква днес и защо?`