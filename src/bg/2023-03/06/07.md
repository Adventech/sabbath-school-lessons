---
title:  Разширено изучаване
date:   04/08/2023
---

Прочетете статията „Съвременни пробуждания“ от книгата „Великата борба“ на Елън Уайт.

„Как бихме могли да хармонизираме своето слабо духовно състояние с посланието на изучавания текст [Ефесяни 3:14-19], описващ пълнотата на знанието, което притежаваме като своя привилегия? Как може Небето да гледа на нас, които сме имали всички духовни и временни предимства, за да можем да израстваме в благодатта, когато не сме подобрили способностите си? Апостолът не е написал тези думи, за да ни дразни, да ни заблуждава или да повиши очакванията ни само за да се разочароваме от своите опитности. Той пише тези думи, за да ни покаже какви можем и трябва да бъдем, ако искаме да станем наследници на Божието царство. Как да бъдем сътрудници на Бога, ако имаме закърняла опитност? Познаваме привилегията на християните и трябва да търсим това дълбоко, духовно разбиране на Божиите неща, което Господ е пожелал да имаме.

Наистина ли вярваме в Библията? Наистина ли вярваме, че можем да достигнем познанието за Бога, представено пред нас в този текст? Вярваме ли на всяка дума, която излиза от Божиите уста? Вярваме ли на думите, изречени от пророци и апостоли, от Исус Христос, Който е Авторът на цялата светлина и благословения и в Когото обитава цялото богатство и пълнота? Наистина ли вярваме в Бога и в неговия Син?“ (Уайт, Е. Адвент Ревю енд Сабат Хералд, 1 октомври 1889 г.)

**Въпроси за разискване**:

`1. Сравнете славословието на Павел в Ефесяни 3:20,21 с други славословия от Новия Завет – Римляни 11:33-36; 16:25-27; Филипяни 4:20; 2 Петър 3:18б; Юда, 24 и 25 ст. Какви теми или идеи се разгръщат в тези пасажи? Как бихме могли да възприемем отношението на възхвала и поклонение, което те илюстрират?`

`2. Сравнете четирите употреби от страна на Павел на гръцката дума plēroma („пълнота“) в „Ефесяни“ (Ефесяни 1:10,23; 3:19; 4:13). Според вас защо тази идея е важна за Павел?`

`3. От всички Божии действия, които Павел възхвалява в Ефесяни, 3 глава, кое е най-вдъхновяващо за вас? Защо?`

`4. Апостолът приключва първата половина от „Ефесяни“ точно както я е започнал (Ефесяни 1:3-21), използвайки езика на молитвата и хвалението. Той се радва на Божията сила, присъстваща в живота на вярващите чрез Христос и Духа (Ефесяни 3:16-21). Как можем, по-думите на Елън Уайт по-горе, да преживеем по-добре тази сила в живота си?`

Тази събота, 05.08.2023 г., ще се молим за църкви „Дупница Б“ и „Каварна“ с групата в гр. Шабла.