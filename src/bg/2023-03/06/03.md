---
title:  Скритата отдавна тайна на евангелието
date:   31/07/2023
---

`Каква е тайната, поверена на Павел? Ефесяни 3:1-6`

Докато изучавате Ефесяни 3:1-6, обърнете внимание на следното:

Първо, Павел пише тази част от писмото специално до вярващите от езичниците в домашните църкви в Ефес (Ефесяни 3:1).

Второ, Павел твърди, че е получател на нещо, което нарича „настойничеството на Божията благодат“, дадено му „за вас“, за вярващите от езичниците (Ефесяни 3:2). Това настойничество или това служение на благодатта е начинът, по който Павел описва задачата, поверена на него, да проповядва евангелието („Божията благодат“) на езичниците (срв. Ефесяни 3:7,8).

Трето, Павел заявява, че му е била разкрита тайна – тема, за която той вече е писал в писмото (вж. по-специално Ефесяни 1:9,10; 2:11-22), „тайната на Христос“ (Ефесяни 3:3,4). Апостолът не желае да бъде разбиран като изобретател на евангелието, но все пак отправя претенцията, че Бог му е дал служение, което да прогласява.

Четвърто, Павел не е единственият, получил напреднало откровение за тази тайна, тъй като Духът я е разкрил и на Христовите „свети апостоли и пророци“ по начин, който превишава откровението за Божия план при по-ранните поколения (Ефесяни 3:5). Терминът пророци тук вероятно се отнася до тези, които притежават и упражняват дарбата на пророчество сред раннохристиянски домашни църкви, а не пророците от Стария Завет. Тайната, която някога е била скрита, сега се е превърнала в това, което бихме могли да наречем „обществена тайна“. Накрая той обяснява каква е тази тайна: „Езичниците са сънаследници, като съставляват едно тяло, и са съпричастници на Неговото обещание в Христос Исус чрез благовестието“ (Ефесяни 3:6).

Павел пламенно проповядва евангелието и особено начина, по който то е изразено в църквата, съставена както от евреи, така и от езичници. Тези две групи са станали градивните елементи на Божията нова общност, Неговият нов вид човечество, църквата (вж. Ефесяни 2:14-16). Бихме могли да кажем, че сега те са преобразени от врагове в „сънаследници“, „сътелесни“ (включени в едно тяло – тялото на Христос) и „съучастници“ в евангелското обещание (вж. Ефесяни 3:6).

`Какви нагласи – ако има такива – може би дори под повърхността, бихте могли да приемете, че противоречат на приобщаването, за което поучава евангелието? Как се справяте с тях?`