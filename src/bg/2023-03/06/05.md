---
title:  Христос, обитаващ в сърцето ви
date:   02/08/2023
---

`Сравнете по-ранната молитвена молба на Павел от Ефесяни 1:16-19 с молбата му за вярващите в Ефесяни 3:14-19. По какво си приличат двете?`

Зад превода на Ефесяни 3:14,15 стои важна игра на думи. Когато Павел казва, че се прекланя пред „Отца на нашия Господ Исус Христос, от Когото носи името си всеки род на небесата и на земята“, той изследва фонетичната връзка между гръцката дума за баща, patēr, и гръцкия термин за семейство, patria. В „Ефесяни“ Павел славослови всеобхватния характер на Божия план за спасение, който включва всички неща (Ефесяни 1:9,10) за всички времена (Ефесяни 1:21). И тук той твърди, че „всеки род на небето и на земята“ принадлежи на „Бащата“. Всяко семейство (patria) води името си от бащата (patēr). Това е много добра новина!

Помислете върху следната мисъл: вашето семейство, въпреки неговите несъвършенства и недостатъци, принадлежи на Бога. Вашето семейство не е в жестоката хватка на съдбата, а в грижовните Божии ръце. Бог обича несъвършените семейства. Те носят божественото име; носят белега на Неговата собственост.

В Ефесяни 3:16-19 Павел моли Бога да даде на вярващите изобилно духовно преживяване, белязано от вътрешна сила чрез присъствието на Духа (Ефесяни 3:16), интимна близост с Христос, описан като обитаващ вътре в тях (Ефесяни 3:17) и установена, сигурна духовна идентичност („вкоренени и основани на любовта“, Ефесяни 3:17).
Тъй като Павел се стреми да прослави Бога за огромния обхват на благословенията, предлагани на вярващите, той включва не три измерения, а четири – „широчина и дължина, височина и дълбочина“ (Ефесяни 3:18). Не посочва ясно за какво се отнасят тези измерения, въпреки че те очевидно описват огромния размер на нещо важно. Това се оказва интересна загадка за изучаващите Библията. Дали тези измерения описват Божията мъдрост (срв. Йов 11:5-9, където се използват четири измерения), Божията сила (срв. Ефесяни 3:16,17) или може би духовния храм от Ефесяни 2:19-22 (срв. Йезекиил 43:13-16, който използва четири измерения; Амос 7:7,8; Откровение 11:1,2)? Може би е най-добре да разглеждаме тези четири измерения като описващи необятността на „Христовата любов“ (Ефесяни 3:19), разглеждайки фразата „да разберете (...) широчината и дължината, височината и дълбочината“ (Ефесяни 3:18) като паралел на следващата фраза, „да познаете Христовата любов“ (Ефесяни 3:19; срв. Римляни 8:35-39). Както и да разглеждаме думите му, те са добра новина.