---
title:  'Павел: апостолът в затвора заради езичниците'
date:   30/07/2023
---

`Прочетете Ефесяни, 3 глава. Докато четете, определете една или две основни теми. Кои основни точки изтъква Павел?`

Ефесяни, 3 глава показва интересна структура. Павел започва главата със следните думи: „Затова аз, Павел, затворник за Исус Христос заради вас, езичниците“ (Ефесяни 3:1). След това се впуска в дълго отклонение, фокусирано върху работата му като апостол сред езичниците (Ефесяни 3:2-13). Когато изяснява въпроса, той се връща към първоначалния си ход на мисли, като повтаря думата „затова“ (Ефесяни 3:14), а стихове 14-21 представят неговия прекъснат молитвен доклад.

В Ефесяни 3:1 Павел определя себе си като „затворник за Исус Христос“ – неговият начин да посочи, че дори да живее в римски плен и да изглежда, че е под властта на Римската империя, има по-дълбока, божествена цел, която се осъществява в живота му. Той не е затворникът на Рим, а „затворникът за Исус Христос“! (срв. Ефесяни 4:1)

Когато Павел споменава своите „неволи“ (Ефесяни 3:13) и по-късно оковите си (Ефесяни 6:20), с това загатва, че не се намира под сравнително удобен домашен арест (срв. Деяния 28:16), а е в затвора. Да бъдеш в затвор през I век, и то в римска тъмница, е особено предизвикателство. Римската империя не разполага с добре организирани затвори със санитарни помещения и редовно хранене. Всъщност Империята няма голяма нужда от затвори, тъй като лишаването от свобода не се използва като средство за наказание. Хората са хвърляни в затвора само докато чакат процес или екзекуция. От затворниците се очаква да се грижат за себе си и те зависят от своите роднини и приятели, които трябва да задоволяват хранителните и другите им нужди.

Притесненията на Павел може би са били фокусирани върху емоционалното въздействие на неговото лишаване от свобода върху вярващите, тъй като да бъдеш затворник е било изключителен социален позор в контекста на културата на честта и срама. Може би се е опасявал, че някои ще попитат: „Как е възможно Павел да е апостол и пратеник на възвишения Христос и същевременно да е презрян затворник?“. Затова преформулира своето лишаване от свобода, като помага на вярващите да гледат на него като на част от Божия план. Той страда за тях („моите неволи заради вас“) и това, което изглежда като източник на срам, всъщност ще се окаже за тяхна „слава“ (Ефесяни 3:13).

`Как да се научим да се доверяваме на Бога и на Неговите пътища сред обстоятелства, които понякога може да се окажат особено трудни?`