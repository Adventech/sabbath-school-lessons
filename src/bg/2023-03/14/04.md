---
title:  Ние сме църква на живия Бог
date:   26/09/2023
---

`Защо да сте част от Божията църква, е едновременно и важно, и интригуващо? Ефесяни, 3 гл.`

Насърчени сме, ако чуем членове на църквата да казват положителни неща за нея. Но дори и най-ентусиазираните сред нас не могат да се сравнят с възторженото свидетелство на Павел от Ефесяни, 3 глава относно църквата. Апостолът започва един доклад за своите молитви за вярващите в Ефес (Ефесяни 3:1; срв. Ефесяни 1:15-23), но го прекъсва, за да коментира създаването на църквата от Бога (Ефесяни 3:2-13), и след това завършва молитвения си доклад (Ефесяни 3:14-21). Междувременно разбираме някои важни неща за Божия „план“ или „тайна“:

* Във вечността Бог е замислил „тайната“ или „плана“ за църквата (Ефесяни 3:3-5,9,11).
* Чрез живота и смъртта на Исус този дълго укриван план е „изработен“ (Ефесяни 3:11; срв. Ефесяни 2:11-22).
* Чрез откровение Павел научава „тайната“ за църквата и удивителния факт, че езичниците трябва да бъдат пълноправни сътрудници в нея (Ефесяни 3:3-6).
* Павел участва в разпространяването на тази добра новина като проповедник на езичниците на „неизследимото богатство на Христос“ (Ефесяни 3:8,9).
* С мнозина спечелени за Христос, църквата, съставена както от евреи, така и от езичници, разкрива „многообразната премъдрост на Бога“ на „небесните началства и власти“ (Ефесяни 3:10), обявявайки предстоящата участ (срв. Ефесяни 6:10-20). Планът за обединяване на всички неща в Христос (Ефесяни 1:10) е задействан и времето им е кратко.

Това разбиране за църквата мотивира Павел да се моли за вярващите. Защо не си го представите как се моли със сърдечната молитва от Ефесяни 3:14-21 специално за вас? Защо не си го представите как се моли да бъдете „изпълнени с цялата Божия пълнота“ (Ефесяни 3:19) и да участвате напълно в удивителната, разкриваща се тайна на една обединена църква?

`Какви са видовете бариери между вярващите в нашата църква, които в светлината на написаното от Павел не бива да съществуват? Какво можете да направите, за да ги заличите?`