---
title:  Ние получаваме и даваме благодат
date:   28/09/2023
---

`Докато четете Ефесяни, 5 глава, размишлявайте как Павел ни моли да живеем евангелието в своите взаимоотношения с другите. Кое от увещанията му е особено важно за вас?`

Ако започнете да четете Ефесяни, 5 глава от самото начало, може да пропуснете пълното въздействие на една важна тема. Така че по-добре започнете с Ефесяни 4:32, където Павел казва на ефесяните: „бъдете един към друг благи, милосърдни; прощавайте си един на друг, както и Бог в Христос е простил на вас“.

Като вярващи сме призовани да даваме пример с поведението си към другите въз основа на Божието опрощение и благодат, проявени към нас. Трябва да подражаваме на Бога! (срв. Матей 5:43-48). Павел противопоставя този начин на живот, подражаващ на Божията любов, срещу обичайния езически подход. Вместо да ценят другите като братя или сестри в Божието семейство, хората твърде често използват другите за свое собствено сексуално удоволствие и след това се хвалят с това (Ефесяни 5:3,4). Той предупреждава, че подобно поведение няма бъдеще в новия свят, който Бог е предначертал (Ефесяни 5:5-7).

Вместо това вярващите трябва да се обърнат от тъмнината на своето минало и да „живеят като чеда на светлината“ (Ефесяни 5:8-10), подражавайки на любовта на Отец. Павел отново ни предупреждава да избягваме „делата на тъмнината“, извършени „скришом“ (Ефесяни 5:11,12). Точно обратното, трябва да живеем в светлината на Христос (Ефесяни 5:13,14). Вместо да пропилеем живота си в пиянство, ние ще „изкупваме благовремието“, като благодарим на Бога за Неговата любов (вж. Ефесяни 5:15-21).

Апостолът разширява своята тема за подражанието на Божията любов, като наставлява християнските съпрузи и съпруги. Саможертвената Христова любов към църквата се превръща в пример за подражание за християнските съпрузи (Ефесяни 5:25-33), докато верността на църквата към Христос става пример за подражание от страна на християнските съпруги (Ефесяни 5:22-24). Вместо да използват дара на човешката сексуалност по развратен и егоистичен начин, съпругът и съпругата християни се фокусират върху това да се ценят и да милеят един за друг, ставайки „една плът“ (Ефесяни 5:28-33).

„Бъдете подражатели на Бога като възлюбени чеда“ (Ефесяни 5:1). По Божията благодат днес вие сте призовани да живеете това наставление в отношенията си с другите.

`Как Ефесяни 5:2, където ни се казва да „ходим в любов“, ни помага да разберем какво има предвид Павел в Ефесяни 5:1 с думите „бъдете подражатели на Бога“?`