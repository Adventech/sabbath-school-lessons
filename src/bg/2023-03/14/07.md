---
title:  Разширено изучаване
date:   29/09/2023
---

Завършваме с размишления върху Ефесяни, 6 глава, където ще открием, че ние, църквата, сме миротворческата армия на Бога.

В „Ефесяни“ Павел описва църквата като тяло Христово (Ефесяни 1:22,23; 4:11-16), като Божи храм (Ефесяни 2:19-22) и като невястата/съпругата на Христос (Ефесяни 5:21-33). В Ефесяни 6:10-20 апостолът описва църквата като Божия армия и отправя енергичен призив към въоръжаване. Това е пасаж, предлагащ много позитиви и има риск да бъде разбран погрешно.

Може да разберем неправилно думите на Павел като призив да грабнем военни оръжия или да бъдем войнствени в отношенията си с другите. Но апостолът набляга върху единството, назидателната реч и нежното сърце (вж. специално Ефесяни 4:25-5:2). Той описва Божията добра новина като „евангелието на мира“ (Ефесяни 6:15). Чрез тази ярка военна образност църквата не е увещавана да води война в традиционния смисъл. По-скоро трябва да е посланик на мира в духовната битка срещу злото. Павел стъпва на бойното поле на великата борба и ни призовава да се включим в Божията армия.

Трябва да го направим с реалистична оценка на своя противник, тъй като никога няма полза от подценяване на силите, строени срещу нас. Ние не сме изправени само срещу човешки врагове, но и „срещу световните управители на тази тъмнота, срещу злите духове под небето“ (Ефесяни 6:12), водени от хитър предводител, дявола (Ефесяни 6:11). Все пак не бива да се боим от противниците си. Бог ни придружава в битката (Ефесяни 6:10) и ни е снабдил с най-доброто оръжие, Своето собствено снаряжение, „Божието всеоръжие“ (Ефесяни 6:11; срв. Исая 59:15-17). Предоставил е на наше разположение истината, правдата, мира, вярата, спасението и Духа (Ефесяни 6:13-17). Тъй като Бог върви пред нас и сме облечени от главата до петите в осигурените от Него доспехи, няма да се провалим. Победата ни е гарантирана.

**Въпроси за разискване**:

`1. Въпреки че не се спасяваме чрез своите дела, какво има предвид Павел, когато пише, че сме „създадени в Христос Исус за добри дела, в които Бог отнапред е наредил да ходим“ (Ефесяни 2:10)? В такъв случай каква е целта на нашите добри дела?`

`2. Павел пише: „А на Този, Който, според действащата в нас сила, може да направи несравнимо повече, отколкото искаме или мислим“ (Ефесяни 3:20). Каква сила действа в нас и как тази сила трябва да се проявява в живота ни?`

Тази събота, 30.09.2023 г., ще се молим за църкви „Пазарджик“ с групите в Панагюрище и Стрелча и „Перник“.