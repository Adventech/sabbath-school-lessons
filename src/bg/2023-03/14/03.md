---
title:  Ние сме изкупени като общност
date:   25/09/2023
---

`Докато четете Ефесяни, 2 глава, се постарайте да отговорите на следния въпрос: Какво е направил Бог за нас чрез Своя Син Исус Христос?`

„Но Бог...“ Тези две думи трябва да са най-изпълнените с надежда, най-известните на човечеството. В Ефесяни 2:1-10 Павел описва мрачното минало на своите слушатели. Споделяйки тежкото положение на цялото човечество, те са склонни към бунт против Бога, животът им е доминиран от греха и Сатана (Ефесяни 2:1-3). „Бог обаче, Който е богат с милост…“ И какво прави Бог за тях и за нас? 1. Той ни съживява с Христос – Христовото възкресение става наше собствено. 2. Той ни възвисява с Христос – възнесението на Христос е наше собствено. 3. В небето ни поставя с Христос – коронацията на Христос е наша собствена (Ефесяни 2:4-7). Ние не сме просто странични наблюдатели на променящите космоса събития от живота на Христос! Бог предприема тези забележителни действия не поради някаква наша заслуга, а заради Своята благодат (Ефесяни 2:8,9) и възнамерява вярващите да живеят в солидарност с Исус и да вършат „добри дела“ (Ефесяни 2:10).

Ако Ефесяни 2:1-10 учи, че живеем в солидарност с Исус, то Ефесяни 2:11-22 поучава, че живеем в солидарност с другите като част от Неговата църква. Смъртта на Исус носи както вертикални благословения, установявайки връзка на вярващия с Бога (Ефесяни 2:1-10), така и хоризонтални, като заздравява нашите взаимоотношения с другите (Ефесяни 2:11-22). Посредством Своя кръст Исус разрушава всичко, разделящо вярващите езичници от еврейските, включително злоупотребата със закона, която разширява пропастта помежду им (Ефесяни 2:11-18). Освен това Исус изгражда нещо – удивителен, нов храм, съставен от вярващи. Езичниците, някога изключени от богослужението в свещените места на храма, сега се присъединяват към вярващите евреи, за да станат едно. Ние също ставаме част от Божията църква, „свят храм в Господа“ (Ефесяни 2:19-22).

Благодарение на Божията благодат вие имате привилегията днес да живеете солидарно с Исус и вашите братя по вяра.

Пасажът от Ефесяни 2:8-10 е изиграл роля в обръщането на много хора. Мартин Лутер открива в тези стихове благодат, която спечелва сърцето му, той открива и някои от основните доктрини на Реформацията: спасението идва само чрез вяра, само чрез благодат, само чрез Христос и само за Божия слава. През 1738 г., осемнадесет дни след като преживява обръщане на лондонската улица „Алдерсгейт Стрийт“, Джон Уесли проповядва в Оксфордския университет, като предлага „вика на сърцето“ и „манифеста на ново движение“. Текстът, върху който говори? Ефесяни 2:8. (Вж. A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984]).