---
title:  Ние сме благословени в Христос
date:   24/09/2023
---

Някой си е описал „Ефесяни“ като Алпите на Новия Завет. Павел, нашият планински водач, ни води на скоростно изкачване по склона на Ефесяни, 1 глава. Бързо оставаме без дъх и се удивляваме на гледката от върха.

`Размишлявайте върху Ефесяни, 1 глава. Какво особено ви вдъхновява? Кои върхове забелязвате оттам?`

Ефесяни 1:3-14 функционира като карта към върха на планина, посочваща върховете, които го заобикалят, докато Павел ни ориентира към нашето благословено място в необятния пейзаж на спасителния план. Пейзажът покрива пълния обхват на историята на изкуплението, от миналата вечност, през изпълнените с Божия благодат действия в Христос, до бъдещата вечност. Божието изкупление на вярващите отразява небесните инициативи, предприети „преди създаването на света“ (Ефесяни 1:4), които сега се осъществяват в живота ни (вж. Ефесяни 1:7,8,13,14). Тези стратегии отпреди Сътворението ще бъдат изцяло изпълнени в края на времето (Ефесяни 1:9,10). Тогава „всичко“, както „на небето“, така и „на земята“, ще бъде събрано или обединено в Христос и Божият план за „пълнотата на времето“ ще се осъществи (Ефесяни 1:10). Тогава ще преживеем напълно Божия необясним план (Ефесяни 1:9). В настоящето можем да сме сигурни, че христоцентричното спасение, в което се намираме, е важна част от широкообхватния Божи план за изкуплението на „всичко“.

Присъствието ни на планинския връх поражда благодарност. В Ефесяни 1:15-19 Павел благодари на Бога, докато се моли вярващите да могат да преживеят спасението, промислено за тях от Бога. Озоваваме се на друг стръмен склон, докато той ни насочва нагоре към възкръсналия, възнесен, прославен Христос, владеещ над всяка сила, която можем да си представим, за всички времена (Ефесяни 1:20-23).

Чрез Божията благодат, разкрита в Христос Исус, можем да преживеем този ден на върха на планината!

`Ефесяни 1:4 казва, че Христос „ни е избрал в Него преди създаването на света, за да бъдем святи и без недостатък пред Него в любов“. Помислете какво означава това. Избрани в Него, преди светът да е съществувал! Каква невероятна надежда трябва да ви предложи това по отношение на Божието желание да бъдете спасени?`