---
title:  Единството на вярата
date:   27/09/2023
---

`В Ефесяни, 4 глава Павел моли вярващите да спрат да вършат някои неща и да се уверят, че вършат други. Кои са тези неща?`

Ефесяни, 4 глава започва и завършва с призиви да се грижим един за друг като членове на църквата (Ефесяни 4:1-3,32). Между тези покани Павел предлага силна подкрепа за идеята, че трябва да се грижим за единството на църквата. Той започва с изброяване на седем „единствени неща“: Има едно тяло, един Дух, една надежда, един Господ (Исус Христос), една вяра, едно кръщение, един Бог и Отец (Ефесяни 4:4-6). Ние сме свързани в едно с тези духовни реалности. Всъщност ние сме едно цяло.

Въпреки че единството е теологична сигурност, то изисква упорита работа от наша страна. Така че винаги трябва да се „стараете в свръзката на мира да опазите единството в Духа“ (Ефесяни 4:3). Един от начините, по който всеки от нас може да го направи, е като бъде активна „част“ от тялото Христово (Ефесяни 4:7-16). Всеки член е част от тялото, надарена с дарби и таланти, и трябва да допринася за неговото здраве (Ефесяни 4:7,16). И всички трябва да се възползват от делото на апостолите, пророците, благовестителите, пасторите и учителите (Ефесяни 4:11,12). Те, подобно на връзките и сухожилията, имат обединяваща функция, като ни помагат да израснем заедно в Христос, Който е Главата на тялото (Ефесяни 4:13,15).

Същевременно Павел им казва и следното: „да не бъдем вече деца, блъскани и завличани от всеки вятър на учение, чрез човешката заблуда, в лукавство, по измамни хитрости“ (Ефесяни 4:14) – думи, ясно подсказващи, че ранната църква е била изправена пред някои вътрешни борби от „човешка заблуда“.

Когато Павел се насочва към своя последен призив: „бъдете един към друг благи, милосърдни; прощавайте си един на друг“ (Ефесяни 4:32), той моли вярващите да избягват предишното си коравосърдечие (Ефесяни 4:17-24), да избягват гнева и грубата реч, като вместо това ги заменят с език, който съгражда и придава благодат (Ефесяни 4:25-31).

Тази глава за единството определено се чете по-лесно, когато наоколо цари мир. По-предизвикателно – и по-важно – е да я четем, докато сме във водовъртежа на някакъв конфликт. Напомняте ли си днес да преживявате единството на тялото Христово – единството, за което Той умря?

`Какви са начините, по които можем да допринесем за единството на нашата църква както на местно, така и на световно ниво? Защо е важно да правим каквото е по силите ни за това?`